2010. évi CXLVII. törvény indokolása

egyes rendészeti tárgyú és az azokkal összefüggő törvények módosításáról

-----STARTING---POINT---ALTALANOS--- 

A Nemzeti Együttműködés Programjának 2.5. pontja szerint „.... a rendőrök által elkövetett visszaélések, korrupciós ügyek, bűncselekmények tűrhetetlenek ...”.

A rendőrséggel szemben fennálló szakmai igények, a közbiztonság helyzetének javítására irányuló célkitűzések teljesítéséhez, továbbá Magyarországnak a rendőrség feladataival összefüggő egyes jogharmonizációs kötelezettségei teljesítéséhez szükséges a hatályos szabályozási környezet megfelelő átalakítása. A törvény ennek érdekében tartalmazza a rendészeti tárgyú - elsősorban a rendőrség szervezetére és a rendőrség hivatásos állományának szolgálati viszonyára vonatkozó -, valamint az ezzel összefüggő más törvények módosítását. A szabályozás kialakítását alapvetően meghatározza a feladat-ellátás hatékonyságának növelésére, a belügyminiszter irányítása alatt álló szervek tevékenységében megnyilvánuló párhuzamosságok megszüntetésére, az intézkedések jogszerűségének fokozására, az államigazgatás tisztaságának növelésére vonatkozó társadalmi igény.

A Magyar Köztársaság minisztériumainak felsorolásáról szóló 2010. évi XLII. törvény hatálybalépésével bekövetkezett szervezeti változások szükségessé tették a belügyminiszter irányítása alá tartozó szervek belső ellenőrzési, bűnmegelőzési és belső bűnfelderítési tevékenységeinek felülvizsgálatát az irányított szervek tevékenysége közötti átfedések megszüntetése érdekében. A belső bűnmegelőzést és bűnfelderítést jelenleg a Rendvédelmi Szervek Védelmi Szolgálata (a továbbiakban: RSZVSZ) végzi, ugyanakkor a polgári nemzetbiztonsági szolgálatok közül az Alkotmányvédelmi Hivatal és Nemzetbiztonsági Szakszolgálat feladatai között is szerepelnek belső bűnmegelőzési célú feladatok. Célszerűségi és hatékonysági szempontból egyaránt indokolt, hogy ezekről a feladatokról a jövőre nézve egyetlen szerv, a rendőrségi szervként működő belső bűnmegelőzési és bűnfelderítési feladatokat ellátó szerv gondoskodjon. A belső ellenőrzési, belső bűnfelderítési tevékenységek felülvizsgálatával összhangban szükséges a nemzetbiztonsági szolgálatokról szóló 1995. évi CXXV. törvény (a továbbiakban Nbtv.) és a minősített adat védelméről szóló 2009. évi CLV. törvény (a továbbiakban: Mavtv.) módosítása.

A törvény kiterjeszti a belső bűnmegelőzési és bűnfelderítési feladatokat ellátó szerv hatáskörét a Rendőrségről szóló 1994. évi XXXIV. törvényben (a továbbiakban: Rtv.) meghatározott szervek bűnmegelőzési és bűnfelderítési ellenőrzésére is.

A belső bűnmegelőzési és bűnfelderítési feladatokat ellátó szerv bűnmegelőzési ellenőrzést végez, felderíti a hatáskörébe tartozó bűncselekményeket, ellenőrzi a hivatásos állomány tagjai kifogástalan életvitelét, és gondoskodik a megbízhatósági vizsgálatok folytatásáról. A belső bűnmegelőzési és bűnfelderítési feladatokat ellátó szerv feladatai között új elemként jelenik meg a megbízhatósági vizsgálat. A megbízhatósági vizsgálat (a külföldi példákban ún. integritás teszt) a nemzetközi gyakorlatban is működik, mint az ellenőrzés egyik eszköze. A nemzetközi gyakorlatban a megbízhatósági vizsgálat elrendelése ügyészi közreműködéshez kötött, így az ügyész olyan külső kontroll szerepét tölti be, amely hozzájárul a vizsgálatok objektivitásához.

Romániában az integritás teszt végrehajtási szabályait a közigazgatási és belügyminiszter minősített rendelete tartalmazza. Az integritási teszteket a Belügyminisztérium teljes állománya vonatkozásában alkalmazzák annak érdekében, hogy azonosítsák, értékeljék és megszüntessék azokat a kockázati elemeket és tényezőket, amelyek lehetővé teszik a Belügyminisztérium állománya által korrupciós cselekmények elkövetését. A megbízhatósági vizsgálatot az ellenőrzés alá vont személy állományilletékes parancsnoka vagy a vizsgálatot végző szerv vezetője rendeli el. A vizsgálat lefolytatása ügyészi engedélyhez kötött.

Az Egyesült Királyságban az antikorrupciós szervezetek széleskörűen alkalmazzák az integritás teszteket abban az esetben, amikor a rendelkezésre álló információk bűncselekményre utaló adatokat tartalmaznak (közvélemény-kutatás, újságcikkek stb.), de semmilyen más eszköz vagy módszer nem áll rendelkezésre a bizonyításhoz. A megbízhatósági vizsgálat végrehajtását az ellenőrzés alá vont személy állományilletékes parancsnoka, valamint a vizsgálatot végző szerv vezetője együttesen rendeli el, és az ügyész ellenjegyzi. A vizsgálat végrehajtására felelős tisztet kell kijelölni. Az integritás tesztek alkalmazása bizonyos keletkezett információk esetén lehetséges, továbbá korrupciós kockázati elemzés eredményeképpen azon területeken, ahol a belügyi állomány magas korrupciós veszélyeztetettségnek van kitéve, valamint hajlamosnak mutatkozik korrupciós cselekmények elkövetésére.

Hollandiában a megbízhatósági vizsgálat lefolytatása a fentiekhez hasonló ügyészi kontrollhoz kötött.

A hazai szabályozásban - a nemzetközi gyakorlatnak megfelelően - a megbízhatósági vizsgálat a közszolgálat, valamint a hivatásos szolgálat ellátásának jogszerűségét, a feladat ellátása során tanúsított magatartást, az intézkedési és munkaköri kötelezettség teljesülését vizsgálja. A belső bűnmegelőzési és bűnfelderítési feladatokat ellátó szerv a megbízhatósági vizsgálat keretében tesztjelleggel, preventív módon ellenőrzi a hivatásos szolgálat és a közszolgálat etikai integritását. A megbízhatósági vizsgálat során a belső bűnmegelőzési és bűnfelderítési feladatokat ellátó szerv rendelkezésére állnak a titkos információgyűjtés bírói engedélyhez nem kötött eszközei és módszerei, valamint a megbízhatósági vizsgálat során a törvény az Rtv. módosításával felhatalmazást ad arra, hogy a belső bűnmegelőzési és bűnfelderítési feladatokat ellátó szerv tagja feladatellátása során szabálysértést vagy bűncselekményt kövessen el.

A törvény a jogbiztonság szempontjából alapvető garanciális elemként - a Magyar Köztársaság ügyészségéről szóló 1972. évi V. törvény (a továbbiakban: Ütv.) módosításával - megteremti a megbízhatósági vizsgálat feletti törvényességi felügyeletet, amelyet az ügyész lát el.

A rendőrség belső bűnmegelőzési és bűnfelderítési feladatait ellátó szerv új feladatára, a megbízhatósági vizsgálatra tekintettel a törvény tartalmazza a hivatásos szolgálati viszonyra vonatkozó szabályozás mellett további foglalkoztatási jogviszonyra vonatkozó szabályok (pl. a köztisztviselők jogállásáról szóló 1992. évi XXIII. törvény, a közalkalmazottak jogállásáról szóló 1992. évi XXXIII. törvény) módosítását is.

A rendőrség szervezetére vonatkozó változásokat meghatározza, hogy a terrorizmus, mindenekelőtt annak nemzetközi megnyilvánulásai egyre nagyobb kihívás elé állítják a demokratikus jogállamokat, így Magyarországot is. A terrorizmus jelentette kihívásra jellemző, hogy a demokratikus jogállamokat is a szabadság és a biztonság közötti kényes egyensúly újragondolására, a terrorizmust leküzdeni hivatott speciális szervek létrehozására, valamint e szervek felhatalmazásának szélesítésére ösztönzi. Magyarországot a vállalt nemzetközi jogi kötelezettségei is a terrorizmus és a terrorszervezetek elleni hatékony fellépésre, a terrorizmus anyagi alapjainak felszámolására kötelezik, valamint arra, hogy minden törvényes eszközzel küzdjön a terrorszervezetekkel és a terrorizmust anyagi eszközökkel támogatókkal szemben. A terrorellenes tevékenység hatékonyságát jelentősen növeli, ha a terrorizmus elleni küzdelmet kizárólagos hatáskörrel, egységes szervként működő terrorizmus elleni nemzeti felderítő szerv végzi, ezért a törvény rendőrségi szervként definiálja a terrorizmust elhárító szervet.

A hatékony állami, kormányzati működés, a polgároknak nyújtott szolgáltatások szakmai színvonalának további javítása csak az állam működési viszonyrendszerének új alapokra helyezésével érhető el. A megújulás része az is, hogy ki kell alakítani a belső bűnmegelőzési és bűnfelderítési célú ellenőrzés új mechanizmusát. Ennek az állami funkciónak a végrehajtása jelenleg nem kellő hatékonysággal történik. A jövőre nézve is irányadó, hatékonyan hasznosítható tapasztalatokat ezen a területen egyedül a rendvédelmi szervek bűnmegelőzési és bűnfelderítési célú ellenőrzését végző RSZVSZ halmozott fel. A törvény megteremti annak a lehetőségét, hogy az RSZVSZ védelmi tapasztalata a rendvédelmi szerveken kívül eső, további ellenőrizendő szervezetek vonatkozásában is hasznosuljon. A törvény e bővülő feladatok hatékony ellátása érdekében biztosítja az RSZVSZ újjáalakítását. Az újjáalakuló RSZVSZ a rendőrség belső bűnmegelőzési és bűnfelderítési feladatokat ellátó szerveként fog működni.

Az Rtv. jelenleg egységes rendőrségi koncepciót érvényesít. A rendőrség a hatályos szabályozás értelmében központi szervből, megyei (fővárosi) rendőr-főkapitányságokból, rendőrkapitányságokból, kirendeltségekből, továbbá különleges jogállású, az országos rendőrfőkapitánynak alárendelt rendőri szervekből áll. A törvény szakít ezzel a megoldással annak érdekében, hogy rendőrségi szervként hozhassa létre a terrorizmust elhárító szervet és a belső bűnmegelőzési és bűnfelderítési feladatokat ellátó szervet. A törvény rendszerében a rendőrséget a jövőre nézve három szerv - az országos rendőrfőkapitány vezetése alatt álló, általános rendőrségi feladatok ellátására létrehozott szerv, továbbá a főigazgatók irányítása alatt álló belső bűnmegelőzési és bűnfelderítési feladatokat ellátó szerv, valamint a terrorizmust elhárító szerv - együttesen alkotja. Az Rtv. törvény szerinti módosítása e három egyenrangú és funkcionálisan önálló rendőri szerv feladatait, szervezetét, egymáshoz való viszonyát, személyi állományát, a rendészetért felelős miniszter irányítói jogkörét és a szervek vezetőinek jogköreit tartalmazza.

A titkos információgyűjtés során alkalmazható eszközök és módszerek kiterjesztésre kerültek, tekintettel arra, hogy a belső bűnmegelőzési és bűnfelderítési feladatokat ellátó szerv nemcsak a bűnfelderítő tevékenysége során, hanem a kifogástalan életvitel ellenőrzése és a megbízhatósági vizsgálat során is végezhet bírói engedélyhez nem kötött titkos információgyűjtő tevékenységet. A terrorelhárító szerv feladatai ellátása során titkos információgyűjtő eszközöket és módszereket alkalmazhat.

Magyarország jogharmonizációs kötelezettségei közé tartozik a különösen a terrorizmus és a határokon átnyúló bűnözés elleni küzdelemre irányuló, határokon átnyúló együttműködés megerősítéséről szóló 2008. június 23-i 2008/615/IB tanácsi határozat (a továbbiakban: Prümi határozat), valamint az annak végrehajtásáról szóló, 2008/616/IB tanácsi határozat nemzeti jogba történő átültetése. A Prümi határozat a közösségi jog részévé tette az eredetileg egyes EU tagállamok (Belgium, Németország, Spanyolország, Franciaország, Luxemburg, Hollandia és Ausztria) között létrejött 2005. május 27-i nemzetközi szerződés alapvető elemeit, amely különösen a terrorizmus, a határokon átnyúló bűnözés, valamint az illegális migráció elleni küzdelemre irányuló, határokon átnyúló együttműködés megerősítéséről szólt (a továbbiakban: Prümi Szerződés). A Prümi határozat olyan, a Prümi Szerződés főbb rendelkezésein alapuló, és az információcsere javítására irányuló rendelkezéseket tartalmaz, amelyek alapján a tagállamok hozzáférést biztosítanak egymás számára automatizált DNS-elemzési állományaikhoz, daktiloszkópiai azonosítási és gépjármű-nyilvántartási rendszereikhez. A Prümi határozat előírja továbbá, hogy az információcsere javítása mellett a rendőri szervek közötti szorosabb együttműködés egyéb formáit is szabályozni kell, különösen a közös biztonsági műveletek (például a közös járőrszolgálatok) területén. Ebben a körben a Prümi határozat rendezi a közös műveletek során okozott károkért való polgári jogi felelősség, a büntetőjogi felelősség, valamint a munkajogi felelősség kérdését is. A Prümi határozat átültetése érdekében a törvény

- kiegészíti az Rtv.-t az Európai Unió tagállamának gépjármű-nyilvántartásában való automatizált keresésre, a közös műveletekre és az Európai Unió más tagállama rendészeti feladatokat ellátó hatóságának közös műveletben részt vevő tagjára vonatkozó rendelkezésekkel;

- az Európai Unió tagállamai számára egymás automatizált gépjármű-nyilvántartási adataihoz való hozzáférés biztosítása érdekében módosítja a közúti közlekedési nyilvántartásról szóló 1999. évi LXXXIV. törvényt, a személy- és tárgykörözésről szóló 2001. évi XVIII. törvényt, valamint a szabálysértési jogsegélyről szóló 2007. évi XXXVI. törvényt;

- a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvényt.

A tagállamoknak a Prümi határozat nemzeti jogba történő átültetése iránt - az automatizált keresésre vonatkozó rendelkezések kivételével, melyre irányadó határidő 3 év - a határozat hatálybalépését (2008. augusztus 26.) követő 1 éves határidővel kell eleget tenni. A törvény az ez irányban fennálló jogharmonizációs kötelezettség teljesítését is szolgálja.

Az Európai Unió Tanácsának 2008/617/IB határozata (2008. június 23.) az Európai Unió tagállamainak különleges intervenciós egységei közötti együttműködés javításáról válsághelyzetekben (a továbbiakban: Határozat) megalkotását a terrorizmus elleni minél hatékonyabb fellépés indokolta. Az Európai Unió tagállamainak állam- és kormányfői 2004. március 25-ei, a terrorizmus elleni szolidaritási nyilatkozatukban kinyilvánították azon határozott szándékukat, hogy a tagállamok minden rendelkezésükre álló eszközt mozgósítanak annak érdekében, hogy terrorista támadás esetén az érintett tagállamnak vagy csatlakozó tagállamnak - politikai hatóságai kérésére - saját területén segítséget nyújtsanak. A 2001. szeptember 11-ei támadásokat követően megindult az együttműködés a tagállamok intervenciós egységei között „Atlasz” hálózat néven.

Egyetlen uniós tagállam sem rendelkezik a különleges beavatkozást igénylő vagy nagy horderejű válsághelyzetek hatékony kezeléséhez szükséges valamennyi eszközzel, erőforrással, szakértelemmel, ezért különleges jelentősége van annak, hogy minden tagállam kérhesse más tagállamok segítségét. A Prümi határozat 18. cikke szabályozza a nagy tömegeket vonzó eseményekkel és hasonló nagyszabású eseményekkel, valamint katasztrófákkal és súlyos balesetekkel kapcsolatos, tagállamok közötti rendőrségi segítségnyújtás formáit. A Határozat a Prümi határozatot egészíti ki az egyéb helyzetekre - azaz személyekre, vagyontárgyakra, infrastruktúrára vagy intézményekre súlyos, közvetlen fizikai fenyegetést jelentő, ember által előidézett válsághelyzetekre, különös tekintettel a túszejtésre, repülőgép-eltérítésre és hasonló eseményekre - vonatkozó különleges intervenciós egységek által történő rendőrségi segítségnyújtás formáival. Ennek célja a tagállamok között egy olyan együttműködés kialakítása, amikor válsághelyzet esetén gyorsan reagálhatnak és időt takaríthatnak meg. A Határozat jogharmonizációs kötelezettséget keletkeztet, amelynek az Rtv., a nemzetközi bűnügyi együttműködésről szóló 2002. évi LIV. törvény (a továbbiakban: Bszntv.), valamint az Európai Unió tagállamaival folytatott bűnügyi együttműködésről szóló 2003. évi CXXX. törvény (a továbbiakban: Nbjtv.) módosításával tesz eleget a törvény.

Az Európai Bizottság (a továbbiakban: Bizottság) 2009 novemberében az UNICE, a CEEP és az ESZSZ által a szülői szabadságról kötött keretmegállapodásról szóló 96/34/EK tanácsi irányelv (a továbbiakban: Irányelv) nem megfelelő átültetésével kapcsolatban kötelezettségszegési eljárást indított Magyarországgal szemben. A Bizottság az Irányelv 2. cikk (1) bekezdésének magyar jogba való átültetését hiányosnak találta. Kifogásának lényege, hogy a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) és a Magyar Honvédség hivatásos és szerződéses állományú katonáinak : Irányelv) nem megfelelő átültetésével kapcsolatban kötelezettségszegési eljárást indított Magyarországgal szemben. A Bizottság az Irányelv 2. cikk (1) bekezdésének magyar jogba való átültetését hiányosnak találta. Kifogásának lényege, hogy a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) és a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) a szülői szabadság igénybevétele tekintetében időbeli sorrendet állapít meg. A hivatkozott törvények alapján a gyermek gondozása céljából szabadság (szülői szabadság) csak a szülési szabadság letöltése után vehető ogállásáról szóló 2001. évi XCV. törvény (a továbbiakban: Hjt.) a szülői szabadság igénybevétele tekintetében időbeli sorrendet állapít meg. A hivatkozott törvények alapján a gyermek gondozása céljából szabadság (szülői szabadság) csak a szülési szabadság letöltése után vehető igénybe.

A gyermek gondozása céljából igénybe vehető szabadságról a hivatkozott törvények teljesen megegyező tartalommal, az illetmény nélküli szabadság igénybevételére vonatkozó szabályok között rendelkeznek. A Hszt. hatályos rendelkezése [96. § (1) bekezdés a) pont] alapján az állomány nő és férfi tagja is jogosult a szülői szabadság igénybevételére, ennyiben tehát a szabályozás megfelel az Irányelvnek. A Bizottság álláspontja szerint ugyanakkor az a feltétel, mely szerint az állomány tagja a gyermek gondozása céljából csak - egyértelműen az állomány női tagjának járó - szülési szabadság letöltése után vehet igénybe szabadságot, azt jelenti, hogy a szülői szabadságot az állomány férfi tagja sem kérelmezheti a szülési szabadság ideje alatt. A Bizottság javaslatával összhangban biztosítani szükséges, hogy a hivatásos állomány férfi tagja a szülői szabadságot a gyermek születése időpontjától igénybe vehesse.

A Magyar Köztársaság Kormánya vállalta, hogy 2010. első felében kezdeményezi a szülői szabadság igénybevételére vonatkozó törvényi szabályozás módosítását. A törvény e kötelezettség részleges teljesítését szolgálja. A Hszt. szülői szabadságra irányadó rendelkezéseinek módosítása összhangban van a Hjt. érintett szabályainak módosításával.

Annak érdekében, hogy a hivatásos állomány tagjai csak valóban arra érdemes személyek lehessenek, indokolt a hivatásos szolgálati viszony létesítésére és fenntartására vonatkozó feltételek szigorítása. A törvény - hasonlóan az igazságügyi alkalmazottak szolgálati jogviszonyáról szóló 1997. évi LXVIII. törvény, valamint az ügyészségi szolgálati viszonyról és az ügyészségi adatkezelésről szóló 1994. évi LXXX. törvény rendelkezéseihez - megtiltja a szolgálati viszony létesítését azokkal is, akik bár mentesültek, ezért büntetlen előéletűek, de a bűnügyi nyilvántartásban szerepelnek.

A kifogástalan életvitel követelményét a törvény egységesen, a Hszt. hatálya alá tartozó minden, hivatásos állományban szolgálatot teljesítőre kiterjeszti, ezért a kifogástalan életvitelre vonatkozó szabályok a Hszt. Általános részében kerülnek elhelyezésre. Ugyancsak általános szabályként tartalmazza a törvény a hivatásos állomány tagja vonatkozásában annak vállalását, hogy a szolgálati viszonya fennállása alatt a tudta és beleegyezése nélkül szolgálata törvényes ellátása ellenőrizhető (megbízhatósági vizsgálat). A kifogástalan életvitel követelményeinek való megfelelés ellenőrzését, valamint a megbízhatósági vizsgálatot a belső bűnmegelőzési és bűnfelderítési feladatot ellátó szerv - amely rendőri szervre vonatkozó rendelkezéseket az Rtv. módosítása tartalmazza - végzi.

Az Rtv. módosítása tartalmazza a belső bűnmegelőzési és bűnfelderítési feladatokat ellátó szervre, valamint a terrorizmust elhárító szervre vonatkozó szabályokat. Erre figyelemmel az Rtv. és a Hszt. összhangjának megteremtése szükséges, ezért a két rendőri szerv személyi állományára vonatkozóan a Hszt. rendelkezéseinek módosítását is tartalmazza a törvény. E két szerv vezetője (főigazgatója) kiemelt munkáltatói jogköreit az országos parancsnokra vonatkozó szabályok szerint gyakorolja. A Hszt. tervezett módosítása meghatározza e két szerv hivatásos állományú tagjainak illetménypótlékát is. Ez jogtechnikailag a Hszt. illetménypótlékra vonatkozó 254. § (2) bekezdésének teljes megismétlésével oldható meg, ami azonban nem jelenti a pótlékrendszer teljes felülvizsgálatát.

A szervezeti változásokra figyelemmel, a jogszabály alkalmazásának megkönnyítését szem előtt tartva, a törvény egységesen szabályozza a berendelés intézményét. A hivatásos állomány mobilizálhatóságát növelni szükséges annak érdekében, hogy a megfelelő időben, a megfelelő helyen, kellő létszám állhasson rendelkezésre.

A törvény a rendelkezési állományba tartozás átszervezéssel összefüggő szabályainak módosításával, továbbá az e rendelkezési állományból történő vezénylés lehetőségének bővítésével teremti meg annak lehetőségét, hogy a hivatásos állomány tagja a beosztás megszűnése esetén rendelkezési állományból vezényléssel továbbra is foglalkoztatható legyen, ezáltal jobban garantálható az ország közbiztonsága.

A ruházati ellátmánnyal kapcsolatos módosítás célja, hogy a hivatásos állomány tagja a ruházati utánpótlási ellátmány jelenleginél nagyobb összegét egyenruházati termékek beszerzésére használja fel.

A Hszt. 245/F. §-ának és azt megelőző alcímének (Teljesítményértékelés) hatályon kívül helyezése indokolt, figyelemmel arra, hogy ez a jogintézmény a köztisztviselőknél is megszűnt.

Az önkormányzatok széles körű szervezetalakítási szabadságára tekintettel indokolt a közterület-felügyelet szervezeti kereteinek meghatározását a korábbiakhoz képest bővíteni. A közterület-felügyeletről szóló 1999. évi LXIII. törvény jelen módosítása lehetőséget teremt arra, hogy a községi, a városi képviselő-testület, a megyei jogú városi közgyűlés, a fővárosban a - helyi önkormányzatokról szóló törvény keretei között - a fővárosi kerületi képviselő-testület és a fővárosi közgyűlés ne csak a polgármesteri (főpolgármesteri) hivatal belső szervezeti egységeként, hanem költségvetési szerv - így önkormányzati rendészeti feladatokat ellátó költségvetési szerv - belső szervezeti egységeként is működtethessen közterület-felügyeletet.

-----STARTING---POINT---RESZLETES---

Az 1-3. §-hoz

Az Ütv. módosítását, azaz az ügyészség feladatainak kibővítését a törvény szerinti megbízhatósági vizsgálat indokolja. A vizsgálatot a rendőrség belső bűnmegelőzési és bűnfelderítési feladatokat ellátó szerve végzi. A megbízhatósági vizsgálat célja annak ellenőrzése, hogy a vizsgálattal érintett személyek szolgálati, valamint munkaköri feladataikat jogszerűen végzik-e.

Kiemelten fontos társadalmi érdek annak vizsgálata, hogy a megbízhatósági vizsgálat alá vont személyek eleget tesznek-e a jogszabályban előírt hivatali kötelezettségüknek. Ennek megállapítása érdekében a vizsgálatot végző szerv a munkakör ellátása során a valóságban előforduló vagy feltételezhető élethelyzeteket hoz létre mesterségesen, akár szabálysértés vagy bűncselekmény elkövetésével. Az ügyészség részvétele a megbízhatósági vizsgálat során garanciális elem, az ügyész ugyanis törvényességi felügyeletet gyakorol azon vizsgálat felett.

A megbízhatósági vizsgálatot lefolytató szerv éppen a fent említett garanciális okból köteles az eljárás elrendeléséről, a tervezett erő, eszköz, módszer felhasználásáról haladéktalanul tájékoztatni az illetékes ügyészt, aki 2 munkanapon belül dönt a megbízhatósági vizsgálat lefolytatásának jóváhagyásáról vagy a jóváhagyás megtagadásáról.

A 4. §-hoz

A jogrendszer koherenciájának biztosítása érdekében kerül sor a közúti közlekedésről szóló törvény módosítására, ezáltal a közigazgatási bírsággal sújtandó szabályszegést elkövető üzemben tartó mentesül a közigazgatási bírság megfizetése alól, ha a szabályszegést törvény lehetővé tette számára. Ilyen szabályszegést lehetővé tevő törvényi rendelkezést tartalmaz a rendőrségről szóló törvény.

Az 5-6. §-hoz

A rendőrség belső bűnmegelőzési és bűnfelderítési feladatokat ellátó szerve új feladatára, a megbízhatósági vizsgálatra tekintettel indokolt a köztisztviselők jogállásáról szóló 1992. évi XXIII. törvény módosítása. Azok a költségvetési szervek, amelyek vonatkozásában - a szerv tevékenységének jellege miatt - megbízhatósági vizsgálat lefolytatására kerülhet sor, köztisztviselőket, kormánytisztviselőket is foglalkoztatnak. Erre figyelemmel a törvény módosítása szükséges ahhoz, hogy a megbízhatósági vizsgálat köztisztviselőre, kormánytisztviselőre is alkalmazható legyen.

A 7. §-hoz

A rendőrség belső bűnmegelőzési és bűnfelderítési feladatokat ellátó szerve új feladatára, a megbízhatósági vizsgálatra tekintettel szükséges a közalkalmazottak jogállásáról szóló 1992. évi XXXIII. törvény módosítása annak érdekében, hogy a megbízhatósági vizsgálat a közalkalmazottak esetében is alkalmazható legyen.

A 8. §-hoz

A rendőrség feladatköre bővül, új elemként jelenik meg az Rtv.-ben meghatározott belső bűnmegelőzési és bűnfelderítési célú ellenőrzés, valamint a terrorizmus elleni küzdelem. A törvény ezeket a funkciókat az Rtv. rendőrség alapfeladatait felsoroló rendelkezései között helyezi el, ezáltal biztosítva a két új rendőrségi szerv megfelelő felhatalmazását. A törvény végrehajtja az Rtv. 1. §-ának módosítását az új feladatoknak megfelelően.

A 9. §-hoz

A törvény az Rtv. 4. §-ának módosításával meghatározza a rendőrség új szervezeti rendszerét. A rendőrséget alkotó három szervet - az általános rendőrségi feladatok ellátására létrehozott szerv, a belső bűnmegelőzési és bűnfelderítési feladatokat ellátó és a terrorizmust elhárító szerv - a rendészetért felelős miniszter irányítja.

A 10. §-hoz

A törvény az Rtv.-t kiegészíti a 4/A. §-sal, amelyben a három rendőrségi szerv tagozódását határozza meg. Az általános rendőrségi feladatok ellátására létrehozott szerv, az országos rendőrfőkapitány által vezetett szerv szervezeti felépítése és vezetése nem változik. A belső bűnmegelőzési és bűnfelderítési feladatokat ellátó szerv, valamint a terrorizmust elhárító szerv központi szervből áll. A törvény az előrelátó szabályozás kialakítása érdekében megteremti a lehetőségét annak, hogy e két szerv szervezeti egységeiként kirendeltségek hozhatók létre.

A törvény meghatározza a rendőri szervek személyi állományának összetételét, e szerint az általános rendőrségi feladatok ellátására létrehozott szervnél foglalkoztatottak hivatásos állományúak, kormánytisztviselők, köztisztviselők, közalkalmazottak, vagy a Munka Törvénykönyve hatálya alá tartozók lehetnek. A belső bűnmegelőzési és bűnfelderítési feladatokat ellátó szerv személyi állománya berendelt rendőrökből és kormánytisztviselőkből valamint közalkalmazottakból áll. A terrorizmust elhárító szerv személyi állománya a hivatásos állomány berendelt vagy vezényelt tagjaiból, kormánytisztviselőkből, valamint közalkalmazottakból áll. A törvény lehetővé teszi, hogy a belső bűnmegelőzési és bűnfelderítési feladatokat ellátó szerv és a terrorizmust elhárító szerv önálló személyi állománnyal rendelkezhessen.

A 11. §-hoz

A törvény részletesen meghatározza a rendészetért felelős miniszter irányítási jogköreit. Ezek szerint a rendészetért felelős miniszter az irányítási jogkört, amelyet jelenleg a „Rendőrség”, illetve az országos rendőrfőkapitány vonatkozásában birtokol, a jövőre nézve az általános rendőrségi feladatok ellátására létrehozott szerv, a belső bűnmegelőzési és bűnfelderítési feladatokat ellátó szerv, valamint a terrorizmust elhárító szerv, illetőleg az országos rendőrfőkapitány és az új rendőri szervek főigazgatói vonatkozásában fogja gyakorolni. A törvény garanciális okokból a miniszter irányítási jogosítványai körében rendelkezik a három rendőri szerv közötti hatásköri összeütközés esetén a miniszter döntési jogköréről.

A 12. §-hoz

Az Rtv. jelenleg a „Rendőrség” szervezeten belüli irányítási viszonyait az országos rendőrfőkapitányt megillető irányítási jogkörök szabályozásával rendezi. Emellett indokolt a főigazgatókat megillető irányítási jogkörök törvényi szintű meghatározása is. A belső bűnmegelőzési és bűnfelderítési feladatokat ellátó szervet, valamint a terrorizmust elhárító szervet a főigazgató vezeti. A törvény a két főigazgató szervezetirányítási jogkörét az országos rendőrfőkapitányéhoz hasonló módon szabályozza.

A törvény szükségképpen átalakítja a rendőrség külső képviseletének a rendszerét. A törvény rendszerében a rendőrséget a Kormány és a rendészetért felelős miniszter előtt a rendőrséget alkotó szervek együttesen képviselik. A nemzetközi kapcsolatokban azonban főszabályként továbbra is az országos rendőrfőkapitány képviseli a rendőrséget. Indokolt ugyanakkor az, hogy meghatározott nemzetközi egyezményeken alapuló két- vagy többoldalú nemzetközi kapcsolatokban a rendészetért felelős miniszter a belső bűnmegelőzési és bűnfelderítési feladatot ellátó szerv, illetve a terrorizmust elhárító szerv főigazgatóját kijelölhesse a rendőrség képviseletére. Az ilyen kijelölésen alapuló, főigazgató általi képviseletre mindenekelőtt a két új rendőrségi szerv feladatkörét érintő nemzetközi együttműködés keretei között kerülhet sor.

A 13. §-hoz

A törvény új fejezettel egészíti ki az Rtv.-t amelyben meghatározza a belső bűnmegelőzési és bűnfelderítési feladatokat ellátó szerv és a terrorizmust elhárító szerv feladatait és szervezeti felépítését, valamint a rendőrségi szervek együttműködését.

A törvény a belső bűnmegelőzési és bűnfelderítési feladatokat ellátó szerv, valamint a terrorizmust elhárító szerv feladatainak és hatáskörének a meghatározásakor azt az Rtv.-ben már alkalmazott elvet követte, hogy a feladatok és hatáskörök lehetőleg minél szűkebb köre kerüljön törvényi szinten szabályozásra. A törvény a még elégséges mértékű törvényi szabályozás elvét alkalmazva széles körben ad felhatalmazást a Kormánynak arra, hogy a belső bűnmegelőzési és bűnfelderítési feladatokat ellátó szerv, valamint a terrorizmust elhárító szerv feladatainak és hatáskörének részletes szabályait rendeletben állapítsa meg.

A megbízhatósági vizsgálat a szabályozás új eleme. A megbízhatósági vizsgálat túlmutat a már jelenleg is létező bűnmegelőzési célú ellenőrzés keretein. A megbízhatósági vizsgálat ugyanis nem szorítkozik személyi, deliktuális, illetve kriminális felelősség megalapozására, vagy kizárására, hanem átfogja a közszolgálat, illetve a hivatásos szolgálat jogszerűségét, hivatásszerűségét, továbbá az ennek során tanúsított magatartást, az intézkedési, munkaköri kötelezettség teljesülését befolyásoló bármely személyi, vagy szervezési körülményt.

A törvény garanciális okokból részletesen szabályozza a megbízhatósági vizsgálat intézményét. A megbízhatósági vizsgálat megindításáról, szükségessége esetén a belső bűnmegelőzési és bűnfelderítési feladatokat ellátó szerv vezetője dönt, a vizsgálat megindítását a munkáltató is kezdeményezheti. Az elrendelő határozat alapján az ügyész dönt a vizsgálat lefolytatásának jóváhagyásáról vagy a jóváhagyás megtagadásáról. Bár a belső bűnmegelőzési és bűnfelderítési feladatokat ellátó szerv saját hatáskörben végzi a megbízhatósági vizsgálatot, e tevékenysége fölött az ügyész felügyeletet gyakorol, amely alapvető garanciális elem. A megbízhatósági vizsgálatra vonatkozó részletes eljárási szabályokat a Kormány rendeletben szabályozza.

A törvény felsorolja azokat a szerveket, amelyek személyi állománya vonatkozásában a belső bűnmegelőzési és bűnfelderítési feladatokat ellátó szerv megbízhatósági vizsgálatot végezhet. A Hszt. hatálya alá tartozó szervek közül a megbízhatósági vizsgálat nem terjed ki az Információs Hivatal személyi állományára. A személyi kör kiterjed az irányítást ellátó minisztériumok kormánytisztviselői, illetve a meghatározott szervek adatkezelését, pénzügyi és gazdasági ellátását, kiképzését és oktatását végző kormánytisztviselői, köztisztviselői és közalkalmazotti állományára is.

A törvény lehetőséget teremt arra, hogy a belső bűnmegelőzési és bűnfelderítési feladatokat ellátó szerv megbízhatósági vizsgálatot végző tagja a megbízhatósági vizsgálat során törvényben meghatározott szabálysértést, vagy bűncselekményt követhessen el.

A terrorizmust elhárító szerv az Rtv.-ben meghatározott feladatai ellátására során titkos információgyűjtést végezhet.

A törvény szabályozza a három rendőrségi szerv együttműködését.

A 14. §-hoz

A gépjármű-nyilvántartási adatok automatizált keresése körében a Prümi határozat szövege lehetővé teszi a közrend és a közbiztonság fenntartása során végzendő kereséseket. Ez azt jelenti, hogy a keresésre nem csupán konkrét bűncselekmény megelőzése vagy üldözése során vagy szabálysértési eljárásban kerülhet sor, hanem a közbiztonságért és közrendért felelős szerv (a rendőrség) egyéb, a közbiztonság és a közrend fenntartására szolgáló hatásköreinek gyakorlása során is élhet az automatizált keresés lehetőségével. Ezek a hatáskörök a Rtv.-ben rögzítettek, a gyakorlatban leginkább az Rtv. 44-45. §-aiban szabályozott közlekedésrendészeti intézkedés során releváns, hogy a külföldi nyilvántartások igénybevételére sor kerüljön (pl. ha az Rtv. 45. § alapján egy külföldi rendszámú autót közlekedésrendészeti intézkedés során a közterületről elszállíttatnak, a tulajdonos/üzembentartó kilétének megállapítása során a „prümi” államok gépjármű-nyilvántartásaiban végezhető automatizált keresés igen nagy segítség lenne). A törvény az Rtv. közlekedésrendészeti intézkedést szabályozó szakaszait kiegészítő 45/A. §-ának módosításával lehetővé teszi a rendőr számára, hogy közlekedésrendészeti célból automatizált keresést végeztethessen az Európai Unió más tagállamának közlekedési nyilvántartásában.

A 15. §-hoz

A § a szervezeti változásokra tekintettel szövegpontosítást tartalmaz.

A 16. és a 18. §-hoz

A Prümi határozat preambuluma kimondja, hogy az információcsere javítása mellett szükség van a rendőri szervek közötti szorosabb együttműködés egyéb formáinak szabályozására is, különösen közös biztonsági műveletek (pl. közös járőrszolgálatok) révén. Ennek kereteit határozza meg a Prümi határozat.

Ezzel összefüggésben az Rtv. - rendőri intézkedésekről szóló - V. Fejezete két új intézkedési formával, egyrészt a „közös műveletekkel”, másrészt a nagy tömegeket vonzó eseményekkel, katasztrófákkal és súlyos balesetekkel kapcsolatos segítségnyújtással kerül kiegészítésre.

Az Rtv. - kényszerítő eszközökről szóló - VI. Fejezete kiegészül az Európai Unió más tagállama határrendészeti és rendészeti feladatokat ellátó hatóságnak közös műveletben részt vevő tagjára (a továbbiakban: külföldi hatóság tagja) vonatkozó rendelkezésekkel. Az új szakasz szabályozza a külföldi hatóság tagjának egyenruha viselési jogosultságát, fegyverviselési és használati jogát, valamint a kényszerítő eszközök alkalmazásának lehetőségeit. A közös művelet végrehajtása mindig jogszabály vagy nemzetközi szerződés alapján történik, így az intézkedés jogszerűsége biztosított.

A 17. §-hoz

A § a Magyar Köztársaság területén határrendészeti feladatot végrehajtó állományának a kényszerítő eszköz használatára vonatkozó pontosítását tartalmazza.

A 19. §-hoz

A törvény az Rtv.-t a külföldi bűnüldöző szerv különleges intervenciós egységének tagjára vonatkozó rendelkezésekkel is kiegészíti. Ez a rendelkezés megállapítja egyrészt azt, hogy az intervenciós egység tagja milyen kényszerítő eszközöket tarthat magánál és azokat milyen feltételek fennállása esetén jogosult használni, másrészt az intervenciós egység tagjának lőfegyver viselésére és használatára irányadó rendelkezések is itt kerülnek szabályozásra.

A 20. §-hoz

Egy új, önálló szakasz a közös műveletek során a külföldi hatóság tagja által okozott károkért való polgári jogi felelősséget, valamint a büntetőjogi felelősséget szabályozza.

A 21. §-hoz

A kiegészítés az állampolgárok megfelelő tájékoztatását biztosítja.

A 22. §-hoz

A törvény kiegészíti az Rtv.-t a 62/F. §-sal, amely a Határozat 2. cikkére tekintettel szükséges fogalom meghatározásokat, ezen belül a különleges intervenciós egység és a válsághelyzet fogalmát tartalmazza.

A 23-26. §-hoz

A törvény módosítja az Rtv. titkos információgyűjtésre vonatkozó szabályait.

A módosítás indoka egyrészt technikai jellegű, mert az elmúlt években a hírközlés területén végbement technológiai változások, illetve az elektronikus hírközlésről szóló 2003. évi C. törvény terminológiája miatt elengedhetetlen a pontosítás, amelyet az adatvédelmi biztos ajánlásában is javasolta.

A módosítás indoka másrészt az, hogy a belső bűnmegelőzési és bűnfelderítési feladatokat ellátó szerv és a terrorizmust elhárító szerv a feladatai ellátásához szükséges különleges, titkos felderítési eszközöket jogállami keretek között, alkotmányos garanciák által körülhatárolt módon vehessen igénybe.

A törvény ezen túlmenően korrigálja is az Rtv. titkos információgyűjtésre vonatkozó szabályait, átvezeti a Büntető Törvénykönyvről szóló 1978. évi IV. törvényben (a továbbiakban: Btk.) időközben bekövetkezett változásokat, azaz a hatályos elnevezésüknek megfelelően sorolja fel azokat a bűncselekményeket, amelyek felderítésére az Rtv. titkos információgyűjtést enged.

A törvény kiterjeszti a bírói engedélyhez kötött titkos információgyűjtés bűncselekményi körét. A kiterjesztés indokai a következők:

A bírói engedélyhez kötött titkos információgyűjtés bűncselekményi körének szélesítése a vesztegetés (Btk. 250. §), vesztegetés nemzetközi kapcsolatban (Btk. 255/B. §), környezetkárosítás (Btk. 280. §), természetkárosítás, hulladékgazdálkodás rendjének megsértése (Btk. 281/A. §) bűncselekményekkel azért szükséges, mert e bűncselekmények háromévi szabadságvesztéssel fenyegetett alakzata is olyan súlyos fokban veszélyes a társadalomra, hogy minden rendelkezésre álló törvényes eszközzel fel kell lépni ellenük. E cselekményeket jellemzi a konspiráció, az elkövetők közötti érdekazonosság és az, hogy gyakran állami alkalmazottak és hivatalos személyek közreműködésével (társtettes vagy bűnrészes) valósítják meg. Az ilyen jellegű bűncselekmények felderítése nehéz, és igen magas látencia is jellemzi. A rendőrség így a törvényben meghatározott bűnüldözési és bűnmegelőzési feladatainak csak akkor tud eredményesen megfelelni, ha alkalmazhatja a titkos információgyűjtés eszközeit és módszereit.

A minősített adat védelméről szóló 2009. évi CLV. törvény 24. § (2) és (3) bekezdése 2010. április 1-jei hatállyal módosította a Btk. 221. §-át, 222. §-át és 223. §-át. Ezáltal az eddig államtitoksértés és szolgálati titoksértés elnevezésű bűncselekmények helyébe a visszaélés szigorúan titkos és titkos minősítésű adattal (Btk. 221. §), visszaélés bizalmas minősítésű adattal és visszaélés korlátozott terjesztésű minősítésű adattal (Btk. 222. §) bűncselekmények tényállást nevesíti a Btk. Az Rtv. 69. § (3) bekezdés c) pontja szerint a titkos információgyűjtés egyik eseteként a visszaélés minősített adattal elnevezést használja. Ezt az Rtv.-be a minősített adat védelméről szóló 2009. évi CLV. törvény 43. § (6) bekezdése iktatta be, azonban ilyen bűncselekményt a Btk. nem ismer, ez a három bűncselekmény egy címben került elhelyezésre ugyan, de az Rtv.-ben a bűncselekmények konkrét megnevezésének a használata indokolt.

A törvény kiterjeszti a titkos információgyűjtés lehetőségét az adattároló eszközökből történő információgyűjtésre. Ez a hálózaton tárolt adatokhoz való hozzáférés érdekében szükséges.

A 27. §-hoz

Az Rtv. 78. §-ának módosítása biztosítja, hogy a három rendőrségi szerv külön adatkezelőként kerüljön szabályozásra. A törvény rendelkezik a belső bűnmegelőzési és bűnfelderítési feladatokat ellátó szerv és a terrorizmust elhárító szerv adatkezelésének a szabályairól, valamint gondoskodik arról, hogy hozzáférjenek a jelenlegi adatbázisokhoz, nyilvántartásokhoz.

A 28-29. §-hoz

Az Rtv. 91/K. §-a a határrendészeti adatkezelés során előírja, hogy a határellenőrzés során mely nyilvántartásokban kell lekérdezéseket lefolytatni. A rendelkezésből azt tűnik ki, hogy minden esetben el kell végezni ezeket a lekérdezéseket. Ez nincs összhangban a személyek határátlépésére irányadó szabályok közösségi kódexének (schengeni határellenőrzési kódex) létrehozásáról szóló, 2006. március 15-i 562/2006/EK európai parlamenti és tanácsi rendeletben foglaltakkal, amely a lekérdezést a szabad mozgás közösségi jogával rendelkező személyeknél, harmadik országbeliek kiutazásakor, illetve személyek egyes kategóriáinál nem teszi minden esetben kötelezővé. Ennek megfelelően a schengeni határellenőrzési kódexre hivatkozással az Rtv. vonatkozó rendelkezését pontosítani kell.

A hatályos szabályozás szerint a rendőrség a határátlépéstől számított 6 hónapig kezeli a harmadik országbeli állampolgárok adatait. Ez a rendelkezés a jogalkotó akarata szerint azért született, mert a harmadik országbeli állampolgárok alapesetben hat hónapon belül három hónapot tartózkodhatnak a schengeni térségen belül. Tapasztalatok szerint a hat hónapos határidő rendkívül rövid, mivel ezeknek az adatoknak nyilvánvalóan több mint fél évig rendelkezésre kell állnia, különösen a túltartózkodások felfedése, illetve egyéb jogsértő cselekmények felderítése érdekében. Büntetőeljárásokkal kapcsolatban az Országos Rendőr-főkapitányság határrendészeti szolgálata sok megkeresést kap bíróságoktól, ügyészségektől, rendőri nyomozó szervektől 2-3 évvel korábban történt határátlépésekkel kapcsolatban. Jogszabály hiányában azonban a rendőrség ilyen régi adatot nem tud szolgáltatni, ami adott esetben a büntetőeljárást eredménytelenné teszi. Erre tekintettel szükséges, hogy a jelenleg hat hónapos adatkezelés határideje öt évre módosuljon.

A 30. §-hoz

A belső bűnmegelőzési és bűnfelderítési feladatokat ellátó szerv, valamint a terrorizmust elhárító szerv adatkezelésének törvényi alapjait teremti meg a módosítás. A belső bűnmegelőzési és bűnfelderítési feladatokat ellátó szerv speciális - a bűnüldözési célú adatkezelésen túli - adatkezelése törvényi alapjának megteremtését biztosítja a módosítás. Mind a belső bűnmegelőzési és bűnfelderítési szerv, mind a terrorelhárító szerv feladatainak jellege megalapozza az Rtv. szerinti bűnüldözési célú adatkezelést, azonban a belső bűnmegelőzési és bűnfelderítési feladatokat ellátó szervnek van olyan speciális feladata, amely a bűnüldözési célú adatkezelésen túl külön adatkezelési felhatalmazást igényel.

A 31. §-hoz

A törvény az Rtv.-t kiegészíti az automatizált keresés fogalmának meghatározásával.

A 32. §-hoz

A törvény kiegészíti az Rtv. felhatalmazó rendelkezéseit, amelyek szükségesek a törvényi szabályozás végrehajtásának biztosítása érdekében.

A 33. §-hoz

A törvény az Rtv.-t jogharmonizációs záradékokkal egészíti ki.

A 34-36. §-hoz

A Magyar Köztársaság minisztériumainak felsorolásáról szóló 2010. évi XLII. törvény hatályba lépésével bekövetkezett szervezeti változások szükségessé tették a Belügyminisztérium irányítása alá tartozó szervek belső ellenőrzési, belső bűnfelderítési tevékenységének felülvizsgálatát az irányított szervek tevékenysége közötti átfedések megszüntetése érdekében. Ezzel összhangban szükséges az Nbtv. módosítása.

A törvény azonos módon pontosítja az Információs Hivatal, a Katonai Felderítő Hivatal, valamint a Katonai Biztonsági Hivatal feladatkörét, mely szerint saját állományuk tekintetében ellátják a belső biztonsági és bűnmegelőzési célú ellenőrzési feladatokat.

A 37. §-hoz

A törvény a Nemzetbiztonsági Szakszolgálat (a továbbiakban: NBSZ) feladatkörének pontosítását tartalmazza. A módosítás - a jelenlegi rendelkezésekhez mérten - konkrétabb meghatározásai jobban kifejezik a Nemzetbiztonsági Szakszolgálat szolgáltató szerepkörét.

Az NBSZ szolgáltató tevékenysége a titkos információgyűjtésre és titkos adatszerzésre jogosult szervek e tevékenységét támogatja, a nemzetbiztonsági és bűnüldözési feladatok segítésére irányul. Az NBSZ ezen szolgáltatásait térítésmentesen nyújtja. Az igazságügyi szakértők díjazásáról szóló 3/1986. (II. 21.) IM rendeletben foglaltak szerint az igazságügyi szakértőnek, illetve szakértői vélemény végett megkeresett szervnek szakértői díj jár. Ennek megfelelően a módosítás pontosan meghatározza, hogy a szakértői, igazságügyi szakértői tevékenységen kívüli, NBSZ által nyújtott szolgáltatások ingyenesek.

A módosítás megjeleníti továbbá az NBSZ nemzetközi bűnügyi együttműködés keretében végzett tevékenységét, azzal, hogy e tevékenységén kívül kizárólag a Magyar Köztársaság területén járhat el.

A 38. §-hoz

Az Nbtv. módosítása lehetővé teszi, hogy a polgári nemzetbiztonsági szolgálatok belső bűnmegelőzési ellenőrzését az Rtv.-ben megjelölt szerv végezze.

A 39. §-hoz

Az Nbtv. jelenleg hatályos 43. §-a szerint, a nemzetbiztonsági szolgálatok a birtokukba került adatokat csak az adatfelvétel elrendelésének jogalapjául szolgáló célra használhatják fel, kivéve, ha az adat hivatalból üldözendő bűncselekményi tényállás megvalósítására utal, vagy más nemzetbiztonsági szolgálat irányában tájékoztatási kötelezettséget alapoz meg, és az adatátvevő maga is jogosult az adat megszerzésére. Mivel a Be. határozza meg a titkos információgyűjtés során megszerzett adatok büntetőeljárás során bizonyítékként való felhasználásának eseteit és eljárási szabályait, a párhuzamos, egymásnak részben ellentmondó szabályok kiküszöbölése érdekében a törvény a bűnüldözési célú felhasználás esetén a büntetőeljárási törvény szabályaira hivatkozik.

A 40. §-hoz

Az Rtv.-vel összhangban az Nbtv.-ben is indokolt az elmúlt években a hírközlés területén végbement technológiai változások, illetve az elektronikus hírközlésről szóló 2003. évi C. törvény terminológiája miatt elengedhetetlen módosítás, a pontosítást az adatvédelmi biztos ajánlásában is javasolta. A pontosítás technikai jellegű.

A 41. §-hoz

A titkos információgyűjtésre és titkos adatszerzésre vonatkozó egyéb szabályokat tartalmazza a Nemzetbiztonsági Szakszolgálat tekintetében. A törvény a Nemzetbiztonsági Szakszolgálat alapvető adatkezelési, az adatoknak kizárólag a megrendelő szerv részére történő továbbításával kapcsolatos kötelezettségeit, mint általános szabályt tartalmazza.

A 42. §-hoz

A törvény a hatáskörrel rendelkező nemzetbiztonsági szolgálat kezdeményezése alapján kötelezővé teszi, hogy a kezdeményező magasabb szintű kérdőívet töltessen ki az ellenőrzöttel abban az esetben, ha a nemzetbiztonsági ellenőrzés során biztonsági kockázati tényező meglétére utaló adat keletkezik. A kezdeményező mérlegelési jogának korlátozását az indokolja, hogy a nemzetbiztonsághoz fűződő érdeket, annak sérelmét vagy veszélyeztetettségét az erre szakosodott nemzetbiztonsági szolgálat képes érzékelni, és annak következményeit felmérni.

Az ellenőrzés csak addig folytatható, amíg a célszemély fontos és bizalmas munkakört tölt be. E tény megszüntetéséről értesíteni kell a nemzetbiztonsági szolgálatot.

A 43. §-hoz

A törvény követhetőbbé és pontosabbá teszi a különböző típusú kérdőívek esetén a nemzetbiztonsági ellenőrzés lefolytatásának időtartamát, illetve az ellenőrzés meghosszabbításának lehetőségét. A kezdeményező és az ellenőrzés alá vont személy érdekeit szem előtt tartva rögzíti, hogy a határidő meghosszabbításáról 8 napon belül, írásban köteles őket az illetékes nemzetbiztonsági szolgálat értesíteni.

A törvény új eljárási elemként lehetővé teszi a nemzetbiztonsági ellenőrzés szüneteltetését. Az ellenőrzés szüneteltetésére abban az esetben kerülhet sor, ha valamilyen külső tényező - pl. külföldön tartózkodás, betegség - aránytalanul megnehezíti, vagy lehetetlenné teszi az ellenőrzés alá vont személy nemzetbiztonsági ellenőrzésének eredményes lefolytatását.

Az ellenőrzöttnek és a kezdeményezőnek egyaránt jogos érdeke fűződik ahhoz, hogy az ellenőrzést ne lehessen korlátlanul elhúzni, ismételten elrendelni. Ezért, amennyiben a szüneteltetés - a törvényben meghatározott - lehetséges időtartamának lejártát követően az ellenőrzés alá vont személlyel kapcsolatban annak oka továbbra is fennáll, a biztonsági szakvélemény kibocsátása nélkül az eljáró nemzetbiztonsági szolgálat vezetője javaslatára az elrendelő megszünteti az ellenőrzést.

Ugyancsak meg kell szüntetni a nemzetbiztonsági ellenőrzést, amennyiben az elrendelésének törvényben foglalt oka az ellenőrzés időtartama alatt szűnik meg. A törvény ellenőrzés elrendelése törvényben foglalt okának megszűnése esetén a nemzetbiztonsági szolgálat és a kezdeményező kölcsönös tájékoztatási kötelezettségét határozza meg.

A törvény a magasabb szintű kérdőív kitöltésének elrendelése, a szüneteltetés, valamint az ellenőrzés megszüntetése esetében egyaránt halasztó hatállyal nem bíró, a miniszter által elbírálandó jogorvoslati lehetőséget biztosít az ellenőrzött személy számára.

A 44. §-hoz

A módosítás a Hszt.-ben a közszolgálati jogviszony, és a berendelés fogalmát pontosítja.

A 45. §-hoz

A törvény méltatlansági eljárás szabályainak és a felmentési okoknak a változására figyelemmel szükséges módosításokat tartalmazza.

A 46. §-hoz

A törvény megteremti a rendvédelmi dolgozók ágazatközi érdekegyeztetési fórumát.

A 47-49. §-hoz

Annak érdekében, hogy a hivatásos állomány tagjai csak valóban arra érdemes személyek lehessenek, indokolt a hivatásos szolgálati viszony létesítésére és fenntartására vonatkozó, a Hszt. 37/A. §-ában szabályozott feltételek szigorítása. A törvény ezért - hasonlóan az igazságügyi alkalmazottak szolgálati jogviszonyáról szóló 1997. évi LXVIII. törvényhez, valamint az ügyészségi szolgálati viszonyról és az ügyészségi adatkezelésről szóló 1994. évi LXXX. törvényhez - kiegészíti a Hszt. 37/A. §-át oly módon, hogy megtiltja a szolgálati viszony létesítését azokkal is, akik bár az időközben megtörtént mentesítés folytán büntetlen előéletűek, a bűnügyi nyilvántartásban szerepelnek. A szolgálati viszony létesítésének tilalma határozott időtartamra szól, amely a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvényben (a továbbiakban: Bnytv.) az egyes esetekben meghatározott nyilvántartási határidőkhöz igazodik. Másrészt szigorúbb szabályok is megállapításra kerülnek, tekintettel arra, hogy a mentesítést követő nyilvántartási idő leteltét követően sem létesíthető szolgálati viszony azzal, aki hivatali bűncselekményt, vagy súlyosabb vagyon elleni bűncselekményt követett el.

A kifogástalan életvitel követelményét a törvény egységesen, a Hszt. hatálya alá tartozó minden hivatásos állományban szolgálatot teljesítőre kiterjeszti, ezért a kifogástalan életvitelre vonatkozó szabályok az Általános részben kerülnek elhelyezésre.

Az 50. §-hoz

A § a Hszt. 42. § (2) bekezdésének kiegészítését tartalmazza arra vonatkozóan, hogy a hivatásos állomány tagja a rendészeti adatfeldolgozást végző szervhez is vezényelhető lehessen.

Az 51-52. §-hoz

A szervezeti változásokra figyelemmel a jogszabály alkalmazásának megkönnyítését szem előtt tartva, a törvény egységesen szabályozza a berendelés intézményét. Alkalmazhatóságát kiterjeszti a Miniszterelnökségre is azzal, hogy ebben az esetben a berendelést a Miniszterelnökséget vezető államtitkár kezdeményezi.

Az 53-54. §-hoz

A törvény a rendelkezési állományra és a vezénylésre vonatkozó szabályokat módosítja annak érdekében, hogy átszervezés esetén a szolgálati beosztás megszűnése esetén a hivatásos állomány tagjának szolgálati viszonya továbbra is fennálljon. Átszervezéssel összefüggésben rendelkezési állományba helyezésre legfeljebb 2 év időtartamra lesz lehetőség, mely rendelkezési állományból speciális vezénylési szabályokkal, beleegyezés nélkül, a fegyveres szerv bármely szervezeti egységéhez szolgálati feladat ellátására vezényelhetővé válik a hivatásos állomány tagja. Ez a szabály a szolgálati beosztás megszűnésétől számított legfeljebb 2 éven keresztül biztosítja a hivatásos állomány tagjának továbbfoglalkoztatását, ezáltal jelentősen hozzájárul az ország közbiztonságának javításához.

Az 55-56. §-hoz

Az Alkotmány módosított 40/B. § (4) bekezdése szerint: „A Magyar Honvédség, a Rendőrség és a nemzetbiztonsági szolgálatok hivatásos állományú tagjai nem lehetnek tagjai pártnak, politikai tevékenységet nem folytathatnak, továbbá szolgálati jogviszonyuk fennállása alatt és annak megszűnését vagy megszüntetését követő három évig nem indulhatnak jelöltként az országgyűlési képviselők választásán, az európai parlamenti választáson, a helyi önkormányzati képviselők és a polgármesterek, valamint a kisebbségi önkormányzati képviselők választásán.”

Az alkotmányos tilalommal összhangban a törvény hatályon kívül helyezi a Hszt. 18. § (1) bekezdését, továbbá elvégzi az alkotmánymódosítással nem érintett fegyveres szervek állományára vonatkozóan a Hszt. kapcsolódó rendelkezéseinek korrekcióját a szolgálati viszony szünetelése, valamint törvény erejénél fogva való megszűnése tekintetében.

Az 57-59. §-hoz

Akinek életvitele kifogásolható, annak szolgálati viszonya alkalmatlanság miatt felmentéssel szűnik meg. Ez esetben felmentési idő és végkielégítés nélkül történik a jogviszony megszüntetése. Akinek büntetőjogi felelősségét katonai bűncselekmény miatt állapították meg és akár törvényi mentesítés folytán, akár előzetes mentesítéssel mentesült a hátrányos jogkövetkezmények alól, arra nézve a katonai bűncselekmény elkövetéséből eredő kifogásolható életvitel miatti alkalmatlanságon alapuló felmentés nem alkalmazható.

A 60. §-hoz

A törvény az Irányelv megfelelő átültetését - a hazai társadalombiztosítási szabályokkal összhangban - a Hszt. 96. § (1) bekezdés a) pontjának módosításával biztosítja azáltal, hogy a Hszt. hatálya alá tartozó szervek hivatásos állományának férfi tagja számára lehetővé teszi, hogy a szülői szabadságot a gyermek születése időpontjától kezdődően igénybe vehesse. A rendelkezés emellett a szülői szabadság igénybevételének lehetőségét örökbefogadott és nevelt gyermekre tekintettel is megfelelően biztosítja.

A 61. §-hoz

A törvény a teljesítményértékelésre vonatkozó szabályok hatályon kívül helyezésével összefüggésben kiegészítést hajt végre annak érdekében, hogy az illetményeltérítés lehetőségét fenntartsa.

A 62. §-hoz

A törvény a Hszt. 103. § módosításával a szervezeti változásokra tekintettel szövegpontosítást hajt végre.

A 63. §-hoz

A ruházati ellátmánnyal kapcsolatos módosítás célja, hogy a hivatásos állomány tagja a ruházati utánpótlási ellátmány jelentős összegét egyenruházati termékek beszerzésére használja fel annak érdekében, hogy eleget tegyen a rendezett megjelenés követelményének. Az utánpótlási ellátmány kötelezően egyenruházatra fordítandó mértékét a miniszter rendeletben határozza meg.

A ruházati utánpótlási ellátmányon felül a jövőben valamennyi hivatásos állományú tag részesülhet kiegészítő ruházati utánpótlási ellátmányban, amely kizárólag természetben adható ki. Ennek keretében lehetőség nyílik pl. riadócsomag kötelező tartalmi elemét képező egyenruházati és felszerelési eszközök természetbeni kiadására.

A 64. §-hoz

Ez a szakasz újra megállapítja a Hszt. 254. § (2) bekezdését, és egyben kiegészíti a terrorizmust elhárító szerv hivatásos állomány tagját megillető illetménypótlékkal. A belső bűnmegelőzési szerv (a hatályos szabályozásban RSZVSZ) pótlékát megemeli az illetményalap 30%-áról, 100-250%-ára. A 254. § (2) bekezdésének teljes megismétlése jogtechnikai szempontból indokolt.

A 65. §-hoz

A módosítás előírja, hogy a fővárosi tűzoltóparancsnok kinevezéséhez az Országos Katasztrófavédelmi Főigazgatóság főigazgatójának, egyetértése szükséges. Az önkormányzati tűzoltóparancsnok kinevezéséhez a szakmai felügyeletet ellátó tűzoltóparancsnok egyetértése szükséges.

A 66. §-hoz

A módosítás azért indokolt, mert a tűzvédelmi szakértői tevékenységet a tűzoltóság illetékességi és működési területén belül a hivatásos önkormányzati tűzoltóság beosztottai végzik, amely a hatósági, szakhatósági engedély tekintetében összeférhetetlen.

A 67. §-hoz

A kettős állampolgárokra vonatkozó szabályok körében bekövetkező változás indokolja a módosítást.

A 68. §-hoz

A törvény kiegészíti a Hszt.-t azzal kapcsolatban, hogy ha a hivatásos állomány tagja 2011. január 1-je előtt megfelelt a kifogástalan életvitel követelményének, vele szemben a Hszt. 37/A. §-ban meghatározott kizáró ok csak újabb bűncselekmény elkövetése esetén alkalmazható, továbbá a méltatlansági eljárás tekintetében is biztosítja az átmeneti rendelkezést.

A 69. §-hoz

A § a Hszt.-t felhatalmazó rendelkezéssel egészíti ki.

A 70-71. §-hoz

A törvény jogharmonizációs záradékkal egészíti ki a Hszt.-t, ezzel összefüggésben az alcím is módosul.

A 72. §-hoz

A Hszt. 2. mellékletének módosítására vonatkozó rendelkezés, a belső bűnmegelőzési és bűnfelderítési feladatokat ellátó szerv, valamint a terrorizmust elhárító szerv főigazgatójának kiemelt munkáltatói jogköreit tartalmazza, továbbá a Hszt. 8. melléklettel történő kiegészítését tartalmazza, amely a kifogástalan életvitel ellenőrzésével összefüggésben a hozzátartozó nyilatkozatát foglalja magában.

A 73-77. §-hoz

Az önkormányzatok és a közrend védelmében, a társadalmi bűnmegelőzési feladatok megvalósításában a közterület-felügyeletre is rendkívül fontos szerep hárul. E feladatok hatékonyabb ellátása érdekében indokolt lehetővé tenni, hogy az önkormányzat - szervezetalakítási jogával élve - költségvetési szerv belső szervezeti egységeként is működtethessen közterület-felügyeletet. Ez a belső szervezeti egység lehet például az önkormányzati rendészeti feladatokat ellátó költségvetési szerv belső szervezeti egysége, de akár más költségvetési szerv belső szervezeti egysége is.

A módosítás eredményeként bővül a közterület-felügyelők illetékességi területe. Az önkormányzat kizárólagos tulajdonában lévő közösségi közlekedési eszköz tekintetében az ellenőrzés nem az utazási jogosultságra vonatkozik, hanem a közlekedési eszköz rongálásának a megakadályozására.

A 78. §-hoz

A törvény a belső bűnmegelőzési és bűnfelderítési feladatokat ellátó szerv megbízhatósági vizsgálatot végző tagja felelősségre vonását kizáró szabály megállapításával egészíti ki az Sztv. rendelkezéseit, szabálysértés elkövetése esetén.

A 79. §-hoz

A Btk. 12. § (2) bekezdése értelmében folytatólagosan elkövetett bűncselekmény az, ha az elkövető ugyanolyan bűncselekményt, egységes elhatározással, azonos sértett sérelmére, rövid időközökben többször követ el. Eszerint tehát folytatólagosság csupán ugyanolyan bűncselekmények esetében állhat fenn, szabálysértések esetén nem. Ezt a Legfelsőbb Bíróság 87/2010. BK véleménye is rögzíti, amely kimondja, hogy „folytatólagos elkövetés megállapítására szabálysértések esetén nincs törvényes alap, ezért az azonos sértett sérelmére elkövetett szabálysértések csak érték-egybefoglalás folytán alkothatnak bűncselekményt”. Az érték-egybefoglalás kapcsán tehát a folytatólagosságra utalás téves, annak elhagyása indokolt, a módosítás ezen §-a e dogmatikai hiba javítására irányul.

A 80. §-hoz

A szervezeti változásokkal összefüggő szövegpontosítás végrehajtása a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvényben.

A 81. §-hoz

A § a Kknyt. értelmező rendelkezéseinek kiegészítését tartalmazza, a módosítások miatt indokolt az automatizált keresés fogalmának meghatározása.

A 82-86. §-hoz

A Prümi határozat olyan, a Prümi Szerződés főbb rendelkezésein alapuló és az információcsere javítására irányuló rendelkezéseket tartalmaz, amelyek alapján a tagállamok hozzáférést biztosítanak egymás számára automatizált gépjármű-nyilvántartási adataikhoz. E hozzáférési lehetőség biztosítása céljából szükséges a Kknyt. módosítása.

A Prümi határozat az általános adatvédelmi rendelkezéseken túlmenően speciális adatvédelmi követelményeket is tartalmaz, amelyeket meg kell jeleníteni a hazai törvényben is. A Prümi határozat szerinti adatcserére egyebekben a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseit kell alkalmazni, és ennek megfelelően a független adatvédelmi ellenőrzési feladatokat is az adatvédelmi biztos fogja ellátni.

A 87-90. §-hoz

A személy- és tárgykörözésről szóló 2001. évi XVIII. törvény (a továbbiakban: Sztk.) kiegészítése arra vonatkozóan, hogy a rendőrség az eltűnt személyek és tárgyak felkutatása során az elektronikus szolgáltatóktól adatokat kérhessen az eltűnt személlyel és tárggyal összefüggésben.

Az Rtv. 45/A. §-hoz írt indokolással összhangban e rendelkezés oly módon módosítja az Sztk.-t, amely a gépjármű-nyilvántartási adatok közrend és közbiztonság fenntartása érdekében végzett automatizált keresésének a Prümi határozatban lehetővé tett formáját képezi le. A módosítás értelmében a Rendőrség a körözés végrehajtása során a gépjármű, valamint ennek tulajdonosa, illetve üzembentartója adatai tekintetében az Európai Unió tagállamainak gépjárműadat-nyilvántartásaiban automatizált keresést rendelhet el. Az automatizált keresést a prümi határozat végrehajtására kijelölt nemzeti kapcsolattartó pont teljesíti, amely a keresés eredményéről haladéktalanul tájékoztatja a Rendőrséget.

A 91-94. §-hoz

A törvény - a Határozattal összefüggésben - a bünüldöző szervek nemzetközi együttműködéséről szóló 2002. évi LIV. törvény 2. §-át a válsághelyzet és a különleges intervenciós egység fogalmával, majd a 8. §-át új együttműködési formával, az Európai Unió tagállamainak intervenciós egységei közötti együttműködéssel egészíti ki.

A törvény megállapítja az intervenciós egységek közötti együttműködés (a továbbiakban: intervenciós egységek együttműködése) részletes szabályait. Az intervenciós egységek együttműködése a bűnüldöző szervek nemzetközi együttműködésének új formájaként jelenik meg válsághelyzet esetén.

Az intervenciós egységekben való közreműködésre kijelölt rendőri szervet más uniós tagállam válsághelyzetben segítségnyújtásra kérheti. Az együttműködésről szóló törvény általános rendelkezései szerint a magyar bűnüldöző szerv megkeresését, valamint a külföldi hatóság megkeresését a Nemzetközi Bűnügyi Együttműködési Központon (a továbbiakban: NEBEK) keresztül kell az érintettnek továbbítani.

A törvény szerint az érintett tagállam kérésének teljesítéséről, vagy annak elutasításáról az országos rendőrfőkapitány dönt. Ha a megkeresés a terrorizmust elhárító szerv feladat- és hatáskörébe tartozó segítségnyújtásra irányul, akkor a terrorizmust elhárító szerv főigazgatója dönt, az országos rendőrfőkapitány egyidejű tájékoztatása mellett.

A kérést elutasítani csak az együttműködésről szóló törvény 4. § (1) bekezdés a)-c) pontjában meghatározott esetekben, valamint akkor lehet, ha az érintett tagállamban nem áll fenn válsághelyzet, továbbá, ha az intervenciós egységben való közreműködésre kijelölt szerv a kérést technikai, vagy személyi feltételek hiányában nem tudja teljesíteni és más segítséget sem tud felajánlani.

A törvény meghatározza a segítségnyújtás lehetséges formáit, valamint a segítségnyújtásról kötött megállapodás tartalmi elemeit. A törvény a Határozattal összhangban rendelkezik arról, hogy a segítségnyújtás során a segítséget nyújtó tagállam a segítséget kérő tagállam területén eljáró tagja a műveleteket a segítséget kérő tagállam felügyelete és irányítása alatt végzi.

A törvény a Határozatra tekintettel tartalmazza a büntetőjogi és a polgári jogi felelősségre vonatkozó szabályokat, valamint a jogharmonizációs záradékot.

A 95-96. §-hoz

A törvény a Határozattal összefüggésben módosítja az Nbjtv.-t. A törvény megállapítja az intervenciós egységek közötti együttműködés (a továbbiakban: intervenciós egységek együttműködése) részletes szabályait. Az intervenciós egységekben való közreműködésre kijelölt rendőri szervet más uniós tagállam válsághelyzetben segítségnyújtásra kérheti. A külföldi hatóság megkeresését és a magyar hatóság külföldre irányuló megkeresését a Nemzetközi Bűnügyi Együttműködési Központon (a továbbiakban: NEBEK) keresztül kell az érintettnek továbbítani.

A törvény szerint az érintett tagállam kérésének teljesítéséről, vagy annak elutasításáról az országos rendőrfőkapitány dönt. Ha a megkeresés a terrorizmust elhárító szerv feladat- és hatáskörébe tartozó segítségnyújtásra irányul, akkor a terrorizmust elhárító szerv főigazgatója dönt, az országos rendőrfőkapitány egyidejű tájékoztatása mellett.

A kérést elutasítani csak az Nbjtv.-ben meghatározott esetekben lehet. A törvény meghatározza a segítségnyújtás lehetséges formáit, valamint a segítségnyújtásról kötött megállapodás tartalmi elemeit. A törvény a Határozattal összhangban rendelkezik arról, hogy a segítségnyújtás során a segítséget nyújtó tagállamnak a segítséget kérő tagállam területén eljáró tagja a műveleteket a segítséget kérő tagállam felügyelete és irányítása alatt végzi.

A törvény a Határozatra tekintettel tartalmazza a büntetőjogi és a polgári jogi felelősségre vonatkozó szabályokat, valamint a jogharmonizációs záradékot.

A módosítás az Rtv.-vel és az együttműködésről szóló törvénnyel összhangban meghatározza válsághelyzet és a különleges intervenciós egység fogalmát.

A 97-100. §-hoz

A gépjármű-nyilvántartási adatok automatizált keresése körében a Prümi határozat lehetővé teszi, hogy a bűncselekményeken kívül olyan jogsértések esetén is lehetőség legyen a közúti közlekedési nyilvántartásban történő automatizált keresésre, amikor a bírósági vagy ügyészségi hatáskör is fennáll. E körbe tartoznak jellemzően a közlekedésrendészeti szabálysértések, amelyekre vonatkozóan a külföldi jogsegélyre - beleértve az adatkérést is - vonatkozó szabályokat a Szjstv. tartalmazza. E törvény módosításával lehet biztosítani a lehetőséget a szabálysértési hatóságok számára, hogy a hatáskörükbe tartozó közlekedésrendészeti ügyekben automatizált keresést kérjenek az Európai Unió más tagállamának közlekedési nyilvántartásából. Annak érdekében, hogy a szabályértési ügyekben a jogsegély egyszerűbbé váljon, azokban az esetekben, amikor a kérelem csak a közlekedésrendészeti nyilvántartásban kezelt adatokra vonatkozik (beleértve az automatizált keresést is), célszerű az eljárást egyszerűbbé tenni és ezekre az esetekre kapcsolattartó szervként az ügyészség helyett közvetlenül a közúti közlekedési nyilvántartó szervet kijelölni.

A 101. §-hoz

A Prümi határozat a Prümi Szerződés egyes rendelkezéseit beépítette az uniós jog keretrendszerébe, ennek következtében e törvény hatályba lépése után már nem a Prümi Szerződést, hanem e törvény rendelkezéseit kell alkalmazni. Ugyanakkor a Prümi Szerződés egyes rendelkezéseit továbbra is alkalmazni kell, ezért a Szerződés kihirdetéséről, valamint ehhez kapcsolódóan egyes törvények módosításáról szóló 2007. évi CXII. törvény módosítása vált szükségessé.

A 102. §-hoz

A Bnytv. 68. §-ának módosítása indokolt egyrészt azért, mert a menekültügyi eljárások során gyakran előfordul, hogy külföldi személyazonosság alatt, illetve büntetett előéletű személyként folyamodik valaki menedékjogért, ezért a személyazonosság megállapítása céljából szükséges lenne a személyazonosító adatok és fényképek nyilvántartásához való hozzáférés. Egy fénykép ugyanis - mert itt lényegében fényképen alapuló beazonosítási módon van a hangsúly - nagyságrendekkel megnövelheti a személyazonosítások, s az ügyek lefolytatásának a hatékonyságát, arról nem is beszélve, hogy könnyebben kiszűrhetővé válnának a menedékjoggal visszaélők, amely ügyek képezik a menekültügyi eljárások legszámottevőbb hányadát.

Másrészt az idegenrendészeti hatóság csak a harmadik ország állampolgára tartózkodásának engedélyezésére, a tartózkodás feltételeinek ellenőrzésére és az engedély visszavonására irányuló eljárásban jogosult a bűnügyi nyilvántartásból közvetlen hozzáféréssel átvenni adatokat, a szabad mozgás és tartózkodás jogával rendelkező személyek esetében a tartózkodási jogot igazoló okmány kiállítására irányuló eljárásban nincs erre lehetőség. Az egyedi megkeresések általi adatigénylés a regisztrációs igazolás, valamint a tartózkodási kártya és állandó tartózkodási kártya kiállítására irányuló eljárások esetében az ügyteherre tekintettel jelentős terhet ró mind a Bevándorlási és Állampolgársági Hivatalra, mind a Közigazgatási és Elektronikus Közszolgáltatások Központi Hivatalára, ezért a Bnytv. vonatkozó rendelkezésének kiegészítése indokolt.

A 103-106. §-hoz

A Prümi határozat olyan, a Prümi Szerződés főbb rendelkezésein alapuló és az információcsere javítására irányuló rendelkezéseket tartalmaz, amelyek alapján a tagállamok hozzáférést biztosítanak egymás számára automatizált DNS-elemzési állományaikhoz és automatizált daktiloszkópiai azonosítási rendszereikhez. A nemzeti DNS-elemzési állományokból és automatizált daktiloszkópiai azonosítási rendszerekből származó adatok esetében a „találat/nincs találat” rendszer lehetővé teszi a keresést végző tagállam számára, hogy - második lépésként - szükség esetén a kölcsönös segítségnyújtási eljárások révén az adott dokumentációhoz kapcsolódó konkrét személyes adatokat, illetőleg további információkat kérjen az azt kezelő tagállamtól. Ezen túlmenően azonban ezek az adatok csak az összehasonlított DNS profilok vagy daktiloszkópiai adatok egyezésének megállapítására, illetőleg az adatok átvételének, átadásának dokumentálására szolgáló nyilvántartásba történő felvételre használhatók fel. E szabályok átültetésének biztosítása érdekében szükséges a Bnytv. módosítása.

A Prümi határozat az általános adatvédelmi rendelkezéseken túlmenően speciális adatvédelmi követelményeket is tartalmaz, amelyeket szintén meg kell jeleníteni a hazai törvényben. A Prümi határozat szerinti adatcserére egyebekben a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseit kell alkalmazni, és ennek megfelelően a független adatvédelmi ellenőrzési feladatokat is az adatvédelmi biztos fogja ellátni.

A törvény kiegészíti a Bnytv.-t a Prümi határozat átültetéséhez szükséges jogharmonizációs záradékkal.

A 107. §-hoz

A Mavtv. 4. § (1) bekezdésének pontosítása szervezeti változásokkal összefüggésben szükséges.

-----STARTING---POINT---VEGE---

A 108. §-hoz

A § hatályba léptető rendelkezéseket tartalmaz.

A 109. §-hoz

Szövegcserés rendelkezéseket tartalmaz, amit a koherencia megteremtése indokol. A törvény a rendőrség bűnüldözési célú adatkezelését a bűnmegelőzési és bűnüldözési feladatokon túl kiterjeszti a felderítési feladatokra is, ezáltal biztosítja a belső bűnmegelőzési és bűnfelderítési feladatokat ellátó szerv, valamint a terrorizmust elhárító szerv feladathoz kötött, törvényes adatkezelését.

A törvény e helyen valósítja meg továbbá a tűz elleni védekezésről, a műszaki mentésről és a tűzoltóságról szóló 1996. évi XXXI. törvény 34. § (1) bekezdésének módosítását, ezáltal lehetővé teszi, hogy az önkéntes tűzoltóság, mint köztestület kérheti közhasznúsági nyilvántartásba vételét.

A 110. §-hoz

A hatályon kívül helyező rendelkezéseket a koherencia megteremtése indokolja.

A 111. §-hoz

A záró rendelkezés keretében e § a jogharmonizációs záradékot tartalmazza.