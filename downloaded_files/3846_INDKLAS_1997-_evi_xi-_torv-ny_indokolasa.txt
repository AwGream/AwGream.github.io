1997. évi XI. törvény indokolása

a védjegyek és a földrajzi árujelzők oltalmáról

-----STARTING---POINT---ALTALANOS--- 

I.

1. A védjegy az árujelzők legfontosabb fajtája. A védjegy mint árujelző az egyes áruk és szolgáltatások azonosítására, egymástól való megkülönböztetésére, a fogyasztók tájékozódásának előmozdítására szolgál. Mindennapjaink ma már elképzelhetetlenek védjegyek nélkül, mint ahogy a gazdasági verseny sem alakulhatott volna ki és érvényesülhetne az alapvető versenyeszköznek számító védjegyek hiányában.

2. A védjegyek sokoldalú szerepet töltenek be a piacgazdaságban.

a) A védjegyek teszik lehetővé az egyes áruk és szolgáltatások megkülönböztetését más áruktól és szolgáltatásoktól. A védjegyek megkülönböztető erején alapul a versenytársak közötti piaci verseny és a fogyasztók tájékozódása, illetve választása az egyes áruk és szolgáltatások között.

b) A védjegy teremti meg a kapcsolatot az áru és annak gyártója, a szolgáltatás és annak teljesítője között. A védjegy ily módon kifejezi az áru, szolgáltatás származását, eredetét, hiszen az árut (szolgáltatást) meghatározott vállalathoz köti.

c) A védjegynek a minőség jelzésében is van szerepe. Nem jelent ugyan jogi garanciát a fogyasztó számára az áru (szolgáltatás) állandó jó minőségére, viszont a védjegy és a vállalat közötti kapcsolat ez utóbbi alapvető érdekévé teszi a védjegyével ellátott áruk (szolgáltatások) jó minőségének biztosítását és fenntartását. A rossz minőségű termék forgalombahozatala ugyanis megrendíti a fogyasztóval a védjegy útján kialakított bizalmi viszonyt. A védjegyek egyes fajtái (a tanúsító és az együttes, avagy kollektív védjegyek) pedig még közvetlenebbül utalnak az áru minőségére.

d) Kézenfekvő, hogy a védjegyek a reklámozás középpontjában állnak. A védjegy mint az árura vonatkozó információk sűrített, szimbolikus megjelenítője nélkülözhetetlen az új termékek, szolgáltatások piaci bevezetésében, a fogyasztók figyelmének felkeltésében, illetve a „bejáratott” áruk, szolgáltatások piacának megtartásában és bővítésében. A fogyasztás ösztönzésében döntő szerepe lehet a reklámozás során jól használható, szuggesztív, megnyerő védjegynek. Ismert, hogy a védjegyek jelképként gyakran erősebben hatnak a fogyasztó gondolkodására, képzeteire, mint a száraz tények.

Minőségjelző és reklámozási funkciói révén a védjegy a vállalkozói jóhírnév, piaci elismertség és tekintély (goodwill, reputáció) hordozója.

e) Végül a védjegynek számottevő szerepe van a technológia és a know-how átadásának, illetve a licenciaforgalomnak az előmozdításában. A védjegy központi helyet foglal el a franchising szerződésekben is, melyek egyre inkább terjednek napjaink kereskedelmében és szolgáltatóiparában.

3. A védjegy előzőekben felsorolt funkcióit csupán a jogi védelem, a védjegyoltalom segítségével töltheti be. A védjegyoltalom biztosítja a vállalat számára a védjegy használatához való kizárólagos jogot. E kizárólagos használati jog hiányában a védjegy nem lenne alkalmas az áruk származásának jelzésére, a megkülönböztetésre, a minőség kifejezésére és az ezekre épülő egyéb gazdasági funkciók megvalósítására.

Nem véletlen, hogy a védjegyek jogi védelme nemzetközi és hazai viszonylatban is évszázados hagyományra tekinthet vissza, s hogy a védjegyoltalom az iparjogvédelem egyik legpatinásabb és legfontosabb formájának számít. A védjegyoltalom éppen azért egyidős a modern gazdasági verseny és a nemzetközi kereskedelem kialakulásával, mert annak egyik nélkülözhetetlen előfeltétele volt.

4. Jogharmonizációs szempontból is figyelemre méltó, hogy az Európai Bíróság joggyakorlatában milyen megközelítés érvényesül a védjegy és a védjegyoltalom gazdasági szerepét illetően.

Az Európai Közösségek Bírósága (és annak főügyésze) az ún. második Hag-ügyben (C-10/89, S.S. CNL-Sucal v. Hag GF AG) a védjegyoltalomból folyó jogok és a Római Szerződésnek az áruk szabad mozgására vonatkozó 30-36. Cikkei közötti viszony tisztázása érdekében a következőképpen világította meg a védjegyek gazdasági rendeltetését - figyelemmel az integráció szempontjaira is.

„Akárcsak a szabadalmak, a védjegyek is a közérdek és a magánérdek harmonikus illeszkedésében találják meg igazolásukat. Amíg a szabadalmak a feltaláló kreativitását jutalmazzák, és ezzel serkentik a tudományos haladást, addig a védjegyek azt a termelőt jutalmazzák, aki állhatatosan elsőrangú minőségű árukat állít elő, és ezzel a gazdasági fejlődést serkentik. Védjegyoltalom nélkül alig ösztönözné bármi is a gyártókat új termékek kifejlesztésére vagy a meglévők jó minőségének megőrzésére.” A védjegyoltalom azonban e gazdasági szerepét csak akkor tudja betölteni, ha lehetővé teszi a közönség, a fogyasztók számára az áru származása és minősége közötti kapcsolat feltételezését, illetve megállapítását: „a védjegyek e (gazdasági) hatást azért érhetik el, mert garanciát nyújtanak a fogyasztónak, hogy az adott védjegyet hordozó valamennyi árut egy és ugyanazon gyártó állította elő, vagy e gyártó ellenőrzése alatt állították elő, s következésképpen az ilyen áruk - nagy valószínűséggel - egymáshoz hasonló minőségűek. A védjegy által nyújtott minőségi garancia természetesen nem abszolút jellegű, mivel a gyártó szabadon változtathatja a minőséget: mindazonáltal ezt a saját kockázatára teszi, és ő - nem pedig versenytársa - szenvedi el annak következményeit, ha engedi hanyatlani az áruk minőségét. Tehát, noha a védjegyek semmilyen formában nem nyújtanak jogi garanciát a minőségre, gazdasági értelemben igenis ilyen garanciát szolgáltatnak, s a fogyasztók nap mint nap ennek alapján járnak el.” A védjegyoltalomból folyó kizárólagos jog gazdasági és erkölcsi igazolása az áru származása és minősége közötti - a fogyasztó által feltételezett - kapcsolatra építve vezethető le: „a védjegy csak akkor töltheti be a szerepét, ha kizárólagossággal jár. Ha a tulajdonos arra kényszerül, hogy a védjegyen versenytársával megosztozzon, elveszti az ellenőrzését a védjegyhez társuló goodwill felett. Áruinak reputációját sérteni fogja, ha a versenytárs rosszabb minőségű árukat ad el. A fogyasztó szempontjából hasonlóképpen nem kívánatos következményekkel kell számolnunk, mivel a védjegy által közvetített jelentés egyértelműsége csorbát szenved. A fogyasztót ezáltal megtévesztik és félrevezetik.” Mindezekre figyelemmel „a védjegy nem több és nem kevesebb, mint a piaci verseny egyik alapfeltétele”.

Az Európai Bíróság erre az okfejtésre alapozva a védjegyeknek a gazdaság életében, illetve az integrációban betöltött szerepéről a következő összegző jellegű véleményt alkotta: „a védjegyhez fűződő jogok... a Római Szerződés által létrehozni és fenntartani kívánt zavartalan verseny rendszerének lényeges elemét képezik. E rendszerben a vállalkozásoknak módot kell adni arra, hogy fogyasztókat szerezzenek maguknak áruik és szolgáltatásaik minősége révén. Ez csak a termékek és a szolgáltatások azonosítását lehetővé tevő megkülönböztető erejű jelzések által valósítható meg. A védjegy ezt a szerepet akkor töltheti be, ha garanciát jelent arra, hogy valamennyi termék, amellyel kapcsolatban használják, csakis annak a vállalkozásnak az ellenőrzése alatt készült, amelynek az e termékek minőségéért való felelősség tulajdonítható.”

5. Magyarországon az elmúlt években ugrásszerűen megnőtt a védjegyek iránti érdeklődés. A piacgazdaság kialakulása, a külföldi tőke beáramlása, a külkereskedelem súlypontjának áthelyezése, valamint a privatizáció felértékelte a védjegyeket, visszaállította eredeti jelentőségüket és rendeltetésüket.

E tendenciát legérzékletesebben a védjegybejelentési és védjegylajstromozási statisztikák jelzik. A nemzeti védjegybejelentések száma az 1990-es évek közepére megközelítőleg az 1980. évi bejelentési szám tízszeresére nőtt. A nemzetközi védjegybejelentések mennyisége is megháromszorozódott az elmúlt évtizedekben.

Ezek az adatok azt mutatják, hogy a hazai vállalatok, vállalkozók hamar felismerték a védjegyek fontosságát a gazdasági versenyben és a fogyasztókkal való kapcsolattartásban, a külföldi cégek pedig a rendszerváltozást követően hazánkat is a lehetséges piacok közé sorolták, ami szükségessé tette szemükben védjegyeik magyarországi oltalmának biztosítását.

6. A védjegy és a védjegyjog örvendetes hazai reneszánsza ugyanakkor kedvezőtlen jelenségekkel is párosult.

Elszaporodtak a jogsértések. A védjegybitorlások egyre növekvő „jéghegyének” csúcsát jelzi, hogy míg a hatályos törvény alkalmazásának első húsz évében évente egy-két védjegybitorlási per indult, addig 1993-ban 19, 1994-ben pedig 36. A divatos védjegyek utánzásával, jogosulatlan használatával ugyanis viszonylag kis befektetéssel jelentős haszonhoz lehet jutni. Emellett nemegyszer az is bebizonyosodott, hogy hiányosak a vállalkozók védjegyjogi ismeretei, nem alakult ki a védjegyek tiszteletén alapuló üzleti etika. A jogsértések terjedését elősegítette a hatékony jogérvényesítéshez szükséges jogi és egyéb eszközök, feltételek hiánya. A védjegybitorlások folytán eközben számottevő kár érte a neves védjegyek tulajdonosait éppúgy, mint a félrevezetett, becsapott fogyasztókat.

7. A védjegy és a védjegyjog hazai reneszánsza a társadalmi, szakmai, tudományos háttér megerősödésében is megnyilvánult. A régebb óta működő, iparjogvédelemmel foglalkozó társadalmi szervezetek mellett megalakult a Magyar Védjegy Egyesület. Számos rangos rendezvény, konferencia (pl. az 1993. évi Közép- és Kelet-Európai Védjegykonferencia, az 1994. évi Védjegyfórum) témája volt a védjegyjog. Újjáéledt a védjegyek iránti szakirodalmi, tudományos érdeklődés is, monográfiák születtek e tárgyban és számos folyóirat, kiadvány adott teret a védjegyekkel kapcsolatos időszerű kérdéseknek. A törvényjavaslat erre a gazdag szakmai háttérre támaszkodva vázolta fel védjegyjogunk újraszabályozásának koncepcióját, építve azokra az észrevételekre és javaslatokra is, amelyek a koncepció és a törvényjavaslat előkészítésének szakmai vitáiban megfogalmazódtak.

II.

1. A magyar védjegyjog évszázados hagyományai, a hazai jogfejlődés tapasztalatai nem hagyhatók figyelmen kívül az új szabályozás kialakításakor. A jogharmonizációs követelmények érvényesítése nemhogy nem zárja ki a magyar védjegyjogi hagyomány tiszteletben tartását, hanem éppenséggel szükségessé teszi a harmonizált szabályozás minél szervesebb illeszkedését a hazai jogrendszerhez és jogfejlődéshez. Védjegyjogunk értékeit ezért harmonizációs kötelezettségeink teljesítése érdekében nem kell és nem is szabadna félretennünk. A magyar védjegyjog tehát csupán reformra szorul, olyan megújulásra, amely fenntartja a hazai szabályozás kontinuitását, amely az eddigi értékeket megőrizve haladja meg a korábbi szabályozást.

2. A XIX. század második felében az ipar és a kereskedelem megélénkülése hazánkban is felszínre hozta a védjegyek és más kereskedelmi jelzések jogi védelme iránti igényt.

Az első védjegyjogi szabályozás még nem az autonóm magyar jogalkotás eredménye volt: 1858-ban az osztrák császár pátense rendelkezett - Magyarországra is kiterjedő hatállyal - a védjegyek oltalmáról. Azóta klasszikussá vált védjegyek tűntek fel ebben az időszakban.

3. Az első magyar védjegytörvény, az 1890. évi II. törvény megőrizte az osztrák és a német joghoz való erős kötődést; jellemző, hogy az ipari tulajdon védelmére létesült Nemzetközi Iroda a magyar védjegytörvényt teljes egészében nem is közölte, csupán az osztrák törvényhez képest jelentkező eltéréseket publikálta.

A védjegy fogalmát a törvény az ábrás jelzésekre korlátozta, ezt 1895-ben terjesztették ki a pusztán szavakból álló megjelölésekre is. A védjegyre a lajstromozás biztosított oltalmat.

A védjegybejelentéseket a bejelentő telephelye, illetve lakóhelye szerint illetékes kereskedelmi és iparkamaránál kellett benyújtani (a külföldi védjegyeket a budapesti kamaránál lajstromozták). A kamarának ez a funkciója 1948-ig megmaradt. A központi védjegyhatóság és a központi védjegylajstrom vezetője kezdetben a Kereskedelmi Minisztérium volt, 1899-től azonban ezt a szerepet a Szabadalmi Hivatal töltötte be.

1900 és 1910 között évente mintegy 4000-6000 védjegybejelentést tettek, ennek 70-90%-a származott külföldiektől, főként osztrák bejelentőktől. Az évtized során a hazai bejelentések száma megduplázódott. E korszakhoz is azóta híressé vált védjegyek kötődnek.

Védjegyjogunkat ebben az időben a kereskedelmi jog részének, a tisztességtelen üzleti magatartás jogi szabályozásával összefüggő jogterületnek tekintették. A védjegyoltalmat „védőeszközként” fogták fel, amely a kereskedőt árui utánzásától és a versenytársak egyéb tisztességtelen praktikáitól óvja meg.

4. Meghatározó befolyást gyakorolt a magyar védjegyjog fejlődésére, hogy hazánk 1909-ben csatlakozott az ipari tulajdon oltalmára létesült Párizsi Uniós Egyezményhez és a védjegyek nemzetközi lajstromozásáról szóló Madridi Megállapodáshoz.

5. Az 1920. évi XXXV. törvény - a kettős lajstromozási rendszer fenntartásával - a Szabadalmi Hivatalt Szabadalmi Bírósággá alakította át. A gazdasági válság az ezt követő időszakban éreztette hatását a védjegybejelentések számában is, ugyanakkor az is bebizonyosodott, hogy a legnagyobb recesszió idején sem válnak feleslegessé a védjegyek, hogy a fogyasztók még ilyenkor sem fordulnak el a legkedveltebb, legismertebb patinás márkáktól. Az 1920-as és az 1930-as években 1000-1500 védjegybejelentést tettek évente; máig ismert védjegyek erednek ebből az időszakból. Ezekben az években viszont visszaesett a külföldi bejelentők érdeklődése, a legmagasabb bejelentési szám az 1929. évi 570 volt.

6. A magyar védjegyjog fejlődésének a második világháborúig terjedő szakaszát a védjegyek versenyeszközként való felfogása jellemezte. A vállalkozók nagymértékben építettek a védjegyek használatára a fogyasztókkal való kapcsolattartásban, a reklámozásban, a versenytársakhoz képest jelentkező különbségek hangsúlyozásában. E megközelítés tükröződött a korszak védjegyjogi irodalmában, amelynek egyik meghatározó munkája „úgy fogta fel a védjegyjogot, hogy az része a versenyjognak”. A védjegy tehát a piaci áru fontos szellemi értékösszetevőjének, a vállalkozói jóhírnévnek a szimbólumává vált, nélkülözhetetlen versenyeszközzé, amely az áruk és szolgáltatások megkülönböztetésére, származásának és minőségének jelzésére, valamint reklámozás útján való népszerűsítésére szolgált.

Ebben az időszakban felmerült védjegy-jogszabályaink átfogó korszerűsítésének igénye is, de az erre irányuló törvényjavaslat végül nem került napirendre.

7. A második világháborút követően kialakuló központi tervgazdálkodás idején, a gyakorlatilag kizárólagos társadalmi tulajdon mellett működő gazdaság viszonyai között a védjegyeknek a piacgazdaságban, a versenyben betöltött funkciói értelmüket vesztették és háttérbe szorultak. A hazai vállalatok védjegytevékenysége elsorvadt, a külföldi cégek érdeklődése pedig alábbhagyott.

Az 1948-ban megszüntetett kereskedelmi és iparkamaráktól a védjegylajstromozás immár egészében átkerült a Szabadalmi Bírósághoz, majd (1949-ben) az annak helyébe lépő Országos Találmányi Hivatalhoz. Az 1890. évi védjegytörvény ugyan 1970-ig hatályban maradt, ám a védjegyek és a védjegyjog szerepe, súlya csökkent.

A védjegynek a piacgazdasághoz való kötődését mutatja, hogy az 1950-es és az 1960-as években történelmi mélypontjára zuhant a magyarországi védjegytevékenység. A bejelentések száma erősen visszaesett (1953-ban pl. összesen 296 hazai és külföldi védjegy lajstromozását kérték), az új védjegyek pedig sematikusak, fantáziátlanok és gyakran ideológiával telítettek voltak (pl. „Népágy”-kanapé, „Tervcipő”). A világszerte ismert és jóhírnévnek örvendő védjegyekkel rendelkező vállalatok államosítása után a vállalatok többnyire elmulasztották neves védjegyeik oltalmának megújítását.

Az állami tulajdonban lévő vállalatok nem érezték szükségét, hogy áruikra védjegyek alkalmazásával hívják fel a fogyasztók figyelmét. Ez tényleg kevéssé volt szükséges, hiszen az állami nagyvállalatok monopolhelyzetet élveztek, az áruválaszték csekély volt vagy hiányzott, a hiánygazdaságban pedig korántsem a fogyasztó állt a középpontban.

8. A gazdasági reformok hatására ez a kedvezőtlen helyzet valamelyest javult. Különösen a nemzetközi kereskedelembe való fokozottabb bekapcsolódás és a vállalkozások csíráinak megjelenése vezetett el oda, hogy a védjegyek iránti érdeklődés ismét felélénkült, mind a belföldiek, mind a külföldiek részéről.

A korábban hatályos védjegyjogszabályok már ennek az időszaknak a kezdetén születtek: az 1969. évi IX. törvény és végrehajtási rendeletei ugyan magukon viselik annak a kornak a jegyeit, amelyben fogantak, az akkori gazdaságpolitikai iránynak köszönhetően mégsem kellett szakítaniuk a védjegyjog alapelveivel és hagyományaival, a szabályozás nem távolította el a védjegyet eredeti piacgazdasági rendeltetésétől.

Jellemző, hogy a védjegytörvény indokolása versenytársakról szólt és a védjegy piaci funkcióit hangsúlyozta. Igaz, talán az akkori ideológia által kijelölt határokat jelezte, hogy a törvényjavaslat általános indokolása a legnagyobb teret a „vásárlóközönség” védjegyekkel kapcsolatos érdekeinek szentelte.

A védjegyjog jogágazati elhelyezését a Polgári Törvénykönyv fejezte ki azzal, hogy a védjegy jogi oltalmát a személyhez fűződő jogok rendszeréhez kapcsolódóan a szellemi alkotások jogán belül helyezte el.

Az 1960-as években már meghaladta a védjegybejelentések száma az évi 500-at, s az emelkedés a későbbiekben is folytatódott. Az igazi fordulatot azonban az 1980-as évek vége és az 1990-es évek eleje hozta: 1980 és 1990 között tízszeresére (341-ről 3331-re) ugrott a védjegybejelentések száma. Míg korábban az állami vállalatok és a szövetkezetek tették a bejelentések 80%-át, az utóbbi években - természetszerűleg - a gazdasági társaságok váltak a fő bejelentőkké. A vállalatok - a privatizációval is összefüggésben - visszatértek régi, patinás védjegyeikhez, újra felfedezték azokat, vagy új, szellemes megjelöléseket vezettek be.

Az utóbbi évek joggyakorlata ugyanakkor felszínre hozta az élénkülő védjegytevékenység, a piacgazdasági rendeltetésüket újra betöltő védjegyek és az 1960-as években alkotott hatályos jogszabályaink közötti feszültséget is. Világossá vált, hogy elengedhetetlen a szabályozás reformja, mégpedig nemcsak a védjegytörvény terminológiájának elavultsága miatt, hanem érdemi okok folytán is. Védjegyjogunk újraszabályozását tehát a jogharmonizációs szempontok mellett a hazai változtatási igények is indokolják.

III.

1. A magyar védjegyjog reformjára sokoldalú nemzetközi kötelezettségek hálójában kerül sor. Az új szabályozás kialakítása során egyaránt tekintettel kell lennünk egyetemes nemzetközi szerződésekre, regionális jogharmonizációs eredményekre és kétoldalú nemzetközi kötelezettségvállalásokra. Anyagi jogi szempontból elsősorban az Európai Közösség irányában vállalt jogharmonizációs kötelezettségünk a meghatározó, míg eljárási kérdésekben főként a Szellemi Tulajdon Világszervezetében 1994-ben aláírt Védjegyjogi Szerződés az irányadó. A következőkben rövid áttekintést adunk azokról a nemzetközi kötelezettségekről, amelyeket figyelembe kell vennünk a hazai védjegyjog reformja során. Az indoklásnak ez a része a szóban forgó egyezményeknek, európai közösségi jogszabályoknak csak az alapelveit, illetve szabályozási tárgyait veszi számba, az egyes rendelkezések elemzése és ismertetése a részletes indokolásra tartozik.

2. A nemzetközi iparjogvédelmi együttműködés alapdokumentuma az ipari tulajdon oltalmára 1883. március 20-án létesült Párizsi Uniós Egyezmény. Magyarország 1909 óta részese az egyezménynek, amelynek legutóbbi, stockholmi szövegét az 1970. évi 18. törvényerejű rendelet hirdette ki hazánkban. Az egyezménynek 1996-ban 140 ország volt a tagja.

Az egyezmény 1. Cikke az ipari tulajdon oltalmának tárgyai közé sorolja a gyári vagy kereskedelmi védjegyet és a szolgáltatási védjegyet.

Az egyezmény alapelve a nemzeti elbánás, avagy a belföldiekkel egyenlő elbírálás elve. Ennek értelmében azokat a külföldieket, akik a Párizsi Unió bármely országának joghatósága alá tartoznak, az ipari tulajdon oltalmát illetően az unió összes többi országában megilletik mindazok az előnyök, amelyeket a vonatkozó törvények a belföldiek részére biztosítanak. Ennélfogva ezek a külföldiek a belföldiekkel egyenlő oltalomban részesülnek és jogaik megsértése esetén ugyanazt a jogsegélyt vehetik igénybe, mint a belföldiek. A nemzeti elbánás elve szerint tehát az iparjogvédelem - és így a védjegyjog - terén mindegyik részes államnak ugyanolyan védelmet kell nyújtania az unió hatálya alá tartozó külföldieknek, mint amilyet a belföldiek részére biztosít.

A Párizsi Uniós Egyezmény a nemzeti elbánás elvének kimondásán túl az egyes oltalmi formákra vonatkozó szabályok elemi szintű egységesítését valósítja meg, továbbá ún. uniós elsőbbség biztosításával lehetővé teszi a korábbi hazai iparjogvédelmi bejelentéssel szerzett előny megőrzését a többi tagállamban.

Az egyezmény a különböző iparjogvédelmi formák közül a védjegyekről rendelkezik a legrészletesebben:

- szabályozza a védjegybejelentések uniós elsőbbségét;

- rendelkezik a különböző országokban bejelentett, illetve lajstromozott védjegyek függetlenségéről;

- megállapítja a védjegyek függetlensége alól kivételt jelentő „telle quelle”-elvet (amelynek értelmében a származási országban szabályszerűen lajstromozott védjegyet - bizonyos, az egyezményben meghatározott kivételekkel - az unió többi országában úgy, amint van, lajstromozásra el kell fogadni);

- szól az ún. közismert védjegyek fokozott védelméről;

- kimondja a felségjelzések védjegyként való lajstromozásának tilalmát;

- megköveteli a tagállamoktól, hogy az áru jellege, amelyre a védjegyet alkalmazzák, ne gátolja a lajstromozást;

- előírásokat tartalmaz az együttes védjegyekre vonatkozóan.

A korábban hatályos védjegyjogunk minden tekintetben megfelelt a Párizsi Uniós Egyezmény követelményeinek; az egyezmény rendelkezéseivel természetesen az új védjegytörvénynek is teljes mértékben összhangban kell állnia.

3. A védjegyek nemzetközi lajstromozásáról szóló Madridi Megállapodást 1891-ben kötötték. Magyarország 1909 óta részese az egyezménynek, amelynek legutóbbi, stockholmi szövegét az 1973. évi 29. törvényerejű rendelet hirdette ki hazánkban. Az egyezménynek 1996-ban 51 ország volt a tagja.

A Madridi Megállapodás lehetővé teszi védjegyek nemzetközi lajstromozását egyszerű és gyors eljárásban. Nemzetközi lajstromozás iránti kérelmet a tagországok valamelyikében honos bejelentők nyújthatnak be a származási országban oltalom alatt álló védjegyükre vonatkozóan a saját országuk nemzeti hivatalánál. E hivatal a kérelmeket a Szellemi Tulajdon Világszervezete (WIPO) Nemzetközi Irodájához továbbítja, amely a védjegyeket lajstromozza és a lajstromozott védjegyeket hivatalos lapjában közzéteszi. Ennek alapján a nemzetközi védjegyet valamennyi - vagy a bejelentő által kiválasztott - tagállamban ugyanaz az oltalom illeti meg, mintha a védjegyet ott közvetlenül, „nemzeti úton” jelentették volna be. A tagállamok hivatalai a nemzetközi lajstromozástól számított egy éven belül emelhetnek nemzeti jogszabályaikon alapuló kifogást a lajstromozással szemben. Kifogás esetén az eljárás a nemzeti hivatal előtt folytatódik. Ha a kifogással szemben a bejelentő nem vagy eredménytelenül védekezik, a nemzeti hatóság véglegesen elutasíthatja a nemzetközi lajstromozást, amely ennek folytán az adott tagállamban hatályát veszti.

A nemzetközileg lajstromozott védjegy nemzeti védjegyek „kötege”, amelyek az egyes országok törvényeinek hatálya alá tartoznak. A nemzetközi védjegy oltalmi ideje mindazonáltal egységesen húsz év mindazokban az országokban, amelyekre az oltalom kiterjed. A megújítási eljárás a bejelentéshez hasonló módon egységes.

A Nemzetközi Iroda vezeti a nemzetközi védjegylajstromot, amelybe a nemzetközi védjegyeket érintő valamennyi körülményt bejegyzik. A nemzeti hivatalok pedig a saját országuk területén hatályos nemzetközi védjegyeket tartják nyilván.

A Madridi Megállapodást kiegészíti az 1989-ben aláírt, 1995. december 1-jén hatályba lépett Madridi Jegyzőkönyv, melynek 1996-ban 11 állam volt részese.

A jegyzőkönyv továbbfejleszti a megállapodást részben olyan államok csatlakozása érdekében, amelyek a megállapodásnak nem tagjai, részben pedig a közösségi védjegy és a megállapodás közötti kapcsolat megteremtése céljából. A jegyzőkönyv lényeges új elemei - a megállapodáshoz képest - a következők:

- nemzetközi lajstromozás nemcsak a származási országban már oltalom alatt álló védjegyekre kérhető, hanem olyanokra is, amelyekre nézve a nemzeti hivatalnál bejelentést nyújtottak be;

- a tagállamok hatóságainak egy év helyett 18 hónapjuk lesz arra, hogy kifogást emeljenek a nemzetközi lajstromozással szemben;

- a nemzetközi lajstromozás nemzeti lajstromozássá alakítható meghatározott esetekben;

- az oltalmi idő húszról tíz évre csökken (amely természetesen korlátlanul megújítható).

A jegyzőkönyvhöz olyan államok is csatlakozhatnak, amelyek a megállapodásnak nem tagjai. A tagországok egymás közötti viszonyában az a nemzetközi szerződés - a megállapodás, a jegyzőkönyv vagy mindkettő - lesz az irányadó, amelynek kölcsönösen részesei.

Az Európai Megállapodás 65. Cikke előírja, hogy Magyarországnak a megállapodás hatálybalépésétől számított ötödik év végéig csatlakoznia kell azokhoz a szellemi tulajdonról szóló sokoldalú egyezményekhez, amelyeknek a tagállamok szerződő felei, vagy amelyeket a tagállamok ténylegesen alkalmaznak. A megállapodás XIII. melléklete szerint ilyen sokoldalú nemzetközi szerződés a Madridi Jegyzőkönyv is.

Magyarország a jegyzőkönyvet 1989-ben aláírta, megerősítése érdekében e törvényjavaslathoz kapcsolódóan külön országgyűlési határozati javaslat készült.

4. A gyári vagy kereskedelmi védjegyekkel ellátható termékek és szolgáltatások nemzetközi osztályozására vonatkozó Nizzai Megállapodás 1957-ben jött létre. 1996-ban 48 állam volt részese a megállapodásnak, köztük Magyarország (a megállapodást az 1970. évi 18. törvényerejű rendelet hirdette ki). A megállapodást összesen mintegy 95 ország védjegyhatósága, valamint a Benelux-államok közös hivatala és a WIPO Nemzetközi Irodája alkalmazza ténylegesen. A részes államok a védjegylajstromozás szempontjából a termékek és a szolgáltatások egységes osztályozását fogadják el.

Az osztályozás egyrészt tartalmazza az osztályok jegyzékét (a termékeket 34, a szolgáltatásokat 8 osztályba sorolták), másrészt magában foglalja a termékek és a szolgáltatások betűrend szerinti felsorolását, osztályuk számának feltüntetésével. A jegyzéket időről időre felülvizsgálja a tagországok kormányainak képviselőiből álló szakértői bizottság. Az utolsó felülvizsgálat szerinti osztályozás 1992-ben lépett hatályba.

5. A Szellemi Tulajdon Világszervezetének égisze alatt 1994-ben aláírt Védjegyjogi Szerződés elsősorban az eljárási szabályok egységesítésével és egyszerűsítésével segíti elő a védjegyoltalom több országban történő megszerzését és fenntartását.

A Szerződés a következő főbb újdonságokkal szolgál:

- megállapítja, hogy a tagállamok a védjegybejelentések milyen kellékeit írhatják elő és milyen adatok, igazolások benyújtását nem követelhetik meg;

- előírásokat tartalmaz a telefax útján történő hivatalos kommunikációra, a képviseletre, az aláírások alakiságaira;

- megszabja a bejelentési nap elismeréséhez szükséges és elégséges feltételeket;

- megköveteli, hogy a több osztályra kiterjedő árujegyzékkel rendelkező védjegybejelentés egységes, egyetlen lajstromozáshoz vezethessen;

- lehetővé teszi a bejelentés vagy a lajstromozás megosztását;

- előírja, hogy a tagállamok a több védjegyet érintő (képviseleti, tulajdoni stb.) változásokat egy kérelem alapján is vegyék tudomásul;

- rendelkezik a védjegyátruházással kapcsolatos eljárásról és alakiságokról, valamint szabályozza az oltalom időtartamát (azt tíz évben állapítva meg, lehetővé téve a megújítást - korlátlan számban - további tíz-tíz évre) és az oltalom megújításakor követendő eljárást (kizárva a lajstromozási feltételek ismételt vizsgálatát);

- megköveteli a tagországoktól, hogy a Párizsi Uniós Egyezménynek a csak az áruvédjegyekre vonatkozó rendelkezéseit a szolgáltatási védjegyekre is alkalmazzák;

- előírja a Nizzai Megállapodás szerinti osztályozás alkalmazását.

A Védjegyjogi Szerződéshez Szabályzat is kapcsolódik, amely - egyebek között - nemzetközi űrlapmintákat tartalmaz. Ha valamely beadvány megfelel az irányadó nemzetközi mintának, további követelményeket a tagországok hivatalai nem támaszthatnak e beadvánnyal szemben.

Magyarország aláírta a Védjegyjogi Szerződést. A szerződés egyes rendelkezéseinek azonban korábban hatályos védjegyjogunk nem felelt meg. Az új védjegytörvény hivatott az összhang megteremtésére. Célszerű, ha ezt követően - vagyis az új védjegytörvény hatálybalépése után - ratifikálja hazánk a szerződést.

6. A Szellemi Tulajdon Világszervezete által igazgatott, eddig felsorolt sokoldalú nemzetközi szerződések mellett a védjegyjog szempontjából is nagy a jelentősége az Általános Vám- és Kereskedelmi Egyezmény (GATT) 1993-ban lezárult Uruguay-i Fordulójában létrejött nemzetközi egyezménynek. A Kereskedelmi Világszervezet létesítéséről szóló „egyezménycsomag” egyik eleme ugyanis az az egyezmény, amely a szellemi tulajdon kereskedelemmel összefüggő kérdéseit szabályozza (Agreement on Trade-Related Aspects of Intellectual Property Rights, rövidítése: TRIPS). A magyar Országgyűlés az Általános Vám- és Kereskedelmi Egyezmény keretében kialakított, 1994. április 15-én, Marrakesh-ben aláírt sokoldalú kereskedelmi megállapodások megerősítéséről szóló 72/1994. (XII. 27.) OGY határozatával ezt az egyezményt is ratifikálta. A TRIPS-egyezmény a Kereskedelmi Világszervezet létesítéséről szóló egyezményrendszer részeként időközben - a megfelelő számú ratifikáció összegyűltével - hatályba lépett.

A TRIPS-egyezmény a szellemi tulajdon mindkét területére - a szerzői jogra és az iparjogvédelemre egyaránt - kiterjed. Megállapítja a szellemi tulajdon védelmére vonatkozó közös, általános alapelveket. Ezek közül újdonságnak számít, hogy a TRIPS-egyezmény a nemzeti elbánáson kívül a legnagyobb kedvezményes elbánás biztosítását is megköveteli a szellemi tulajdon területén. A nemzeti elbánás elve ugyanis csak azt írja elő, hogy a belföldieknek nyújtott előnyöket a külföldiek számára is biztosítani kell, de nem akadályozza meg, hogy a belföldieknek nem biztosított, de valamely külföldi ország állampolgárai számára megadott jogokat megtagadják más külföldi országok állampolgáraitól; a TRIPS-egyezmény 4. Cikkében előírt legnagyobb kedvezményes elbánás révén ez a lehetőség kizárható.

Szintén valamennyi oltalmi formára közösen állapítja meg a TRIPS-egyezmény a szellemi tulajdonjogok megszerzésével, fenntartásával és érvényesítésével kapcsolatos eljárási követelményeket. E rendelkezések részletessége és nagy száma is tükrözi, hogy a hatékony, gyors eljárások, intézkedések szükségességére a TRIPS-egyezmény nagy súlyt helyez. A jogérvényesítéssel összefüggő eljárási követelmények közül különösen fontosak azok, amelyek a polgári eljárásban alkalmazható ideiglenes intézkedésekre, valamint a jogsértő árukkal szembeni vámhatósági intézkedésekre és a büntetőjogi szankciókra vonatkoznak.

A TRIPS-egyezmény az államok közötti, szellemi tulajdonnal összefüggő viták rendezésének új mechanizmusát is megteremti.

Az általános, közös rendelkezéseken túl az egyezmény a szellemi tulajdon különböző formáira speciális szabályokat is megállapít. A védjegyekre vonatkozóan rendelkezik az oltalmazható megjelölésekről, a védjegyoltalomból eredő jogokról (ezen belül szempontokat adva a védjegy közismertségének megállapításához), a védelmi idő minimumáról, a védjegy-használati kötelezettségről, a licencia- és védjegyátruházási szerződésekről.

A korábban hatályos védjegyjogunk összhangban állt a TRIPS-egyezmény védjegyekre vonatkozó speciális rendelkezéseivel, a törvény mindazonáltal a tartalmi megfelelést még egyértelműbben kifejezi. A jogérvényesítés hatékonyságának biztosítását célzó eljárási követelmények egy részét azonban korábban hatályos szabályozásunk és joggyakorlatunk még nem elégíti ki teljes mértékben. A törvény e téren fontos változtatásokat irányoz elő.

7. Védjegyjogunk reformjának fő irányát az Európai Megállapodáson alapuló jogharmonizációs kötelezettségeink jelölik ki.

Az Európai Megállapodás 65. Cikke értelmében Magyarország tovább javítja a szellemi, ipari és kereskedelmi tulajdonjogok védelmét, hogy a megállapodás hatálybalépésétől számított ötödik év végére a Közösségben érvényesülő védelemhez hasonló szintű védelmet biztosítson, ideértve az ilyen jogok érvényesítéséhez szükséges hasonló eszközöket is. A 65. Cikkhez fűzött közös nyilatkozat szerint a felek megállapodtak abban, hogy az Európai Megállapodás szempontjából a „szellemi, ipari és kereskedelmi tulajdon” az EGK Szerződés 36. Cikkében foglaltakhoz hasonló jelentéssel rendelkezik, azaz - egyebek között - magában foglalja a kereskedelmi és szolgáltatási védjegyek védelmét.

A 65. Cikknek ez a rendelkezése egyébként összhangban van a megállapodásnak a jogszabályok közelítésére vonatkozó rendelkezéseivel (a 67-69. Cikkekkel), voltaképpen az általános jogharmonizációs kötelezettség speciális, különös szintű megfogalmazását jelenti.

A 65. Cikk továbbá előírja, hogy Magyarországnak a megállapodás hatálybalépésétől számított ötödik év végéig csatlakoznia kell azokhoz a szellemi, ipari és kereskedelmi tulajdonról szóló más sokoldalú egyezményekhez, amelyeknek a tagállamok szerződő felei, vagy amelyeket a tagállamok ténylegesen alkalmaznak. A megállapodás XIII. melléklete szerint ilyen sokoldalú megállapodás a védjegyek nemzetközi lajstromozásával kapcsolatos Madridi Megállapodáshoz fűzött jegyzőkönyv, amelyet 1989-ben Madridban írtak alá. Az Európai Megállapodással létrehozott Társulási Tanács dönthet arról, hogy a 65. Cikk más sokoldalú egyezményekre is kiterjed.

Emellett a megállapodás XIII. mellékletében a Szerződő Felek megerősítették, hogy fontosságot tulajdonítanak a Párizsi Uniós Egyezményből, a Madridi Megállapodásból és a Nizzai Megállapodásból eredő kötelezettségeiknek. Az Európai Bizottság által a közép- és kelet-európai országok egységes belső piaci integrációjáról készített Fehér Könyvnek a szellemi tulajdonra vonatkozó fejezete pedig hangsúlyt helyez a Szellemi Tulajdon Világszervezetében folyó, illetve végbement nemzetközi jogegységesítésre éppúgy, mint a GATT Uruguay-i Fordulójában létrejött TRIPS-egyezményre. A szellemi tulajdon területén tehát a Közösséget, annak tagállamait, illetve Magyarországot egyaránt, kölcsönösen kötelező sokoldalú nemzetközi szerződések előírásai mintegy körülölelik, át- meg átszövik az Európai Megállapodásban vállalt jogharmonizációs kötelezettségeinket.

Ez különösen igaz a védjegyjogra: a hazai szabályozás reformja során a Párizsi Uniós Egyezményben megvalósult elemi szintű jogegységesítés mellett anyagi jogi szempontból elsősorban a közösségi jogharmonizáció, eljárási szemszögből pedig főként a Védjegyjogi Szerződés és a TRIPS-egyezmény számít meghatározó dokumentumnak.

Összhangban az átfogó jogharmonizációs programmal, valamint a Fehér Könyv szellemi tulajdonra vonatkozó ajánlásaival, védjegyjogi szabályozásunk reformja során elsősorban a tagállamok védjegy-jogszabályainak közelítésére a Tanács által kiadott 89/104/EGK irányelv rendelkezéseit kell figyelembe vennünk.

Az irányelv szabályozza a védjegyoltalomban részesíthető megjelölések körét, a lajstromozás elutasítására, illetve a védjegy törlésére okot adó körülményeket, az oltalomból eredő jogokat, a védjegy használatával kapcsolatos követelményeket és a használat elmulasztásából adódó jogkövetkezményeket. Az irányelv a harmonizációnak azt a technikáját alkalmazza, hogy egyfelől meghatározza azokat a követelményeket, amelyeknek a tagállami jogszabályoknak meg kell felelniük, másfelől szól arról is, hogy a tagállamok még - opcionálisan - milyen további szabályokat állapíthatnak meg. Az irányelv ezáltal vegyíti a tagállamokra kötelező jogharmonizációt az opcionális (avagy fakultatív) harmonizációval. Az új védjegytörvény megalkotása során az irányelv kötelező erővel megfogalmazódó (és nem csak az EK-n belül releváns) előírásaival teljes összhangot kell teremtenünk, az irányelvben felkínált további szabályozási lehetőségekről pedig egyedileg kell határozni, eldöntve, hogy e lehetőségek közül melyeket váltsa valóra a magyar védjegyjog. Ez utóbbi döntések meghozatalához a tagállami jogszabályok, valamint a közösségi védjegyről szóló 40/94/EK rendelet anyagi jogi természetű szabályai adhatnak támpontot.

Az irányelv mellett jogharmonizációs szempontból nem mellőzhető a közösségi védjegyről szóló - előbb említett - 40/94/EK rendelet figyelembevétele. Jogharmonizációs kötelezettségeink a közösségi rendeleteknek csupán azokra a rendelkezéseire értelmezhetők, amelyek érvényesülése a közösségi kereteken, mechanizmusokon kívül, a közösségi intézményrendszer közbejötte nélkül is elképzelhető. A közösségi védjegyről szóló rendelet ilyen nézőpontból vegyes képet mutat; mindazonáltal azok a szabályai vannak jelentős többségben, amelyek csak a Közösségen belül értelmezhetők és érvényesíthetők. A rendelet ugyanis szupranacionális, a Közösség egészére kiterjedő védjegyoltalmat vezet be; a közösségi védjegyoltalom hatálya csak csatlakozásunkat követően terjedhet ki Magyarországra. (A Fehér Könyv irányadó fejezete is ezt a felfogást erősíti meg.) A rendelet szabályai azonban mégsem közömbösek a mai helyzetben sem számunkra. Egyrészt magyar bejelentők is igényelhetnek majd - a közösségi védjegyhivatal működésének megkezdését követően - közösségi védjegyoltalmat. Másrészt - mint arra már utaltunk - fontos adalékot szolgáltat a rendelet a hazai védjegyjogi reformhoz is annyiban, amennyiben a közösségi védjegy oltalmazhatósági feltételei, a lajstromozási akadályok és a törlési okok, a közösségi védjegy használatára vonatkozó rendelkezések tükrözik, hogy közösségi szinten milyen megoldásokat fogadtak el az irányelvben a tagállamok nemzeti jogalkotása számára felkínált szabályozási lehetőségek közül. Emellett a közösségi védjegyeljárások szabályozása is érdekes lehet a magyar jogalkotás szempontjából, de csak azzal a fenntartással, hogy a közösségi és a nemzeti védjegyeljárásoknak szükségképpen eltérő követelményeket kell kielégíteniük. Az eljárási jog a Közösségen belüli iparjogvédelmi jogharmonizációban lényegében érintetlen marad; a közösségi védjegyről szóló rendelet eljárási szabályai sem értelmezhetők közvetlenül nemzeti keretek között.

A közösségi jogszabályok közül végül azt a rendeletet kell megemlíteni, amelyet a Tanács adott ki a hamisított, bitorlással előállított áruk szabad forgalomba kerülésének, exportjának, újbóli exportjának vagy felfüggesztési eljárás alá vonásának megtiltásához szükséges intézkedésekről. Ez a 3295/94/EK rendelet, melynek fő célja, hogy hatékony és gyors vámhatósági intézkedéssel megakadályozzák a hamisított védjeggyel ellátott áruk behozatalát, kivitelét és forgalomba hozatalát. A Fehér Könyv e rendelet szabályainak átvételét az ún. második szakaszba sorolja, védjegyjogunk reformja során azonban célszerű e kérdésben minél előbb teljes harmonizációt elérnünk.

A közösségi jogszabályokon kívül jogharmonizációs szempontból gazdag tanulságokkal szolgál az Európai Bíróság joggyakorlata. Az Európai Bíróságnak azokat az ítéleteit, amelyek az áruk szabad mozgásának követelményét és a szellemi tulajdonjogoknak a tagállamokban megvalósuló territoriális védelmét egyeztetik össze, annak ellenére szem előtt kell tartanunk, hogy a Bíróság egyértelművé tette: az ezekben az ítéletekben kialakított jogelvek az ún. harmadik - Közösségen kívüli - országokkal folytatott kereskedelemben még társulási megállapodás alapján sem alkalmazhatók. Az Európai Bíróság e védjegyjogi tárgyú ítéletei ugyanis a védjegyoltalom lényegére, alapvető gazdasági rendeltetésére világítottak rá, és olyan alapvető tételeket fogalmaztak meg pl. a védjegyjog kimerülését illetően, amelyek a Közösségen kívüli országok védjegyjogában is értelmezhetők.

8. Védjegyjogunk újraszabályozása szempontjából fontos az a kétoldalú megállapodás is, amelyet a Magyar Köztársaság Kormánya és az Amerikai Egyesült Államok Kormánya kötött a szellemi tulajdonról (Magyar Közlöny 1993/173. szám). E megállapodás külön rendelkezéseket tartalmaz a védjegyekre: szabályozza az oltalom tárgyát, a jogok megszerzését, az oltalom „hatályát” (vagy inkább: tartalmát), időtartamát, a használati és egyéb követelményeket, valamint kizárja a kényszerengedély lehetőségét, illetve megköveteli a védjegy átruházásának lehetővé tételét. Emellett a szellemi tulajdonjogok érvényesítésének külön Cikket szentel. E cikk lényegében a TRIPS-egyezmény azonos tárgyú rendelkezéseivel egybehangzó szabályokat tartalmaz.

Figyelemre méltó, hogy a magyar félnek a megállapodás folytán szükségessé váló jogszabály-módosításokat felsoroló - az amerikai fél által nyugtázott - levele védjegyjogi változtatási igényt nem jelzett. A korábban hatályos szabályozásunk tehát összhangban állt már e megállapodással.

Az amerikai-magyar kétoldalú szellemi tulajdoni megállapodás jelentősége azonban nagyobb annál, mintsem hogy csak az eddigi összhang megőrzésének szükségessége miatt említsük meg. Az Európai Közösségek Tanácsának védjegyjogi irányelvében felkínált szabályozási lehetőségek szempontjából ugyanis lényeges a megállapodás X. Cikke, mely az egyéb kötelezettségekhez való kapcsolatról rendelkezik. E cikk egyfelől leszögezi, hogy a megállapodásban semmi sem értelmezhető úgy, hogy az megakadályozná Magyarországot az Európai Megállapodás 65. Cikkében és XIII. mellékletében - vagyis a szellemi tulajdonra vonatkozó rendelkezéseiben - foglalt kötelezettségek betartásában. Másfelől azonban a megállapodás e cikke megköveteli, hogy jogharmonizációs kötelezettségeink teljesítésekor az opcionális jogharmonizáció körében az „európai menüből amerikai ízlés szerint” válasszunk: „jelen Megállapodásban semmi nem értelmezhető úgy, hogy az megakadályozná Magyarországot abban, hogy az ... Európai Megállapodásban vállalt kötelezettsége alapján, a szellemi tulajdon védelmére vonatkozó nemzeti törvényeit és szabályozásait oly módon alakítsa és/vagy módosítsa, aminek révén biztosított megfelelésük az Európai Közösség azon szabályozásainak, döntéseinek, direktíváinak és az Európai Bíróság azon döntéseinek, amelyek átvétele, illetve alkalmazása az EK tagállamok számára kötelező. Amennyiben az Európai Közösségek szabályozásai, döntései, direktívái és az Európai Bíróság döntései választást engednek megvalósításuk módját illetően, tartalmazva egy olyan lehetőséget, amely biztosítja a jelen Megállapodásból eredő kötelezettségek betartását, Magyarország olyan módon gyakorolja e bekezdés szerinti jogait, hogy jelen Megállapodás rendelkezései érvényesüljenek”.

9. A magyar védjegyjog nemzetközi környezetének áttekintése annak megemlítésével válhat teljessé, hogy az utóbbi időben a legfejlettebb országok sorra újraalkották védjegytörvényeiket. Az Amerikai Egyesült Államokban a védjegytörvény 1988-ban újult meg, a francia és a dán törvényt 1991-ben, a svájcit 1992-ben, a német és az angol védjegytörvényt pedig 1994-ben kodifikálták újra. A magyar védjegyjog e világtendenciához csatlakozhat, éppúgy, ahogy a múlt század végi első védjegytörvényünk megalkotása idején tette.

IV.

1. Az elmúlt években fokozatosan a nemzetközi érdeklődés középpontjába került a szellemi tulajdonjogok megsértőivel szembeni fellépés hatékonysága. A nemzetközi kereskedelemben az utóbbi évtizedekben egyre nőtt az ún. tudásintenzív, a kutatás és a fejlesztés legfrissebb eredményeire támaszkodó, a csúcstechnológia körébe tartozó termékek aránya és fontossága. Az általános gazdasági és műszaki fejlődés mellett e jelenség arra is visszavezethető, hogy a hagyományos termékek piacán a fejlett országok komparatív előnyei jelentősen csökkentek a fejlődők javára. Ez a fejlett országokat arra indította, hogy erőforrásaikat a nagyobb komparatív előnyöket kínáló tudás- és kutatásintenzív - tehát a szellemi tulajdon védelmére szükségképpen nagymértékben építő - területekre csoportosítsák át. A csúcstechnológia területén ennek az erőforrás-átcsoportosításnak köszönhetően a termelési költségek már nem a legfontosabb összetevői a termék árában kifejeződő költségeknek. Lényegesebbek és számottevőbbek náluk az innovációs, azaz a kutatási és a fejlesztési költségek. Különösen igaz ez a csúcstechnika legfejlettebb területein: a gyógyszerek, a biotechnológiai termékek, a mikroelektronikai félvezető termékek, a szoftverek esetében. Más áruk és szolgáltatások költségei között pedig azok képviselnek igen jelentős arányt, amelyek az adott áru, illetve szolgáltatás ismertté tételével, goodwill-jének, fogyasztói reputációjának kialakításával kapcsolatban merülnek fel. A világkereskedelem mai körülményei között e költségek rendkívül magasra rúghatnak, pl. valamely sportruházat vagy üdítőital divatossá tételével vagy egy franchise-szerződésekre építő gyorsétterem-hálózat védjegyének népszerűsítésével összefüggésben.

A kutatás és a fejlesztés, illetve a piaci bevezetés költségeinek hatványozódása mellett az elmúlt években élesen kirajzolódott egy másik, e költségek megtérülése ellen ható tendencia: a technikai fejlődés magával hozta a viszonylag olcsó utánzási, másolási módszerek és eszközök megjelenését is. A jogosulatlan utánzás, másolás, „kalózkodás” révén előállított termékek tisztességtelen versenyt támasztanak: áruk kedvezőbben alakítható, mint az eredetieké, mivel az utánzáshoz szükséges beruházások mértéke jóval alatta marad az eredeti termék kifejlesztéséhez és piaci bevezetéséhez szükséges ráfordításokénak. Nem beszélve arról, hogy az utánzók az új termék kifejlesztőinek, az új mű megalkotóinak kockázatában sem osztoznak, hiszen „biztosra mennek”: tevékenységüket a már befutott, sikeres termékekre, művekre összpontosíthatják. A hamisított, „kalózkodással” előállított termékek forgalma óriási veszteségeket okoz világszerte - főként a fejlett országok húzóágazatai számára. Ilyen körülmények között szükségszerű és természetes volt az érintett üzleti köröknek az a törekvése, hogy kormányaikat arra ösztönözzék: a szellemi tulajdonjogok magas szintű és hatékony védelmének szempontját fokozottan vegyék figyelembe kereskedelempolitikájuk alakításában.

2. A szellemi tulajdonjogok hatékony védelmére, a jogsértőkkel szembeni fellépés eszközeire, valamint a gyors és eredményes jogérvényesítés feltételeire vonatkozó nemzetközi szerződések jellegzetesen a nemzetközi kereskedelem és a szellemi tulajdon szabályozásának metszéspontjain jöttek létre. E területen a szakosított ENSZ-intézményben, a Szellemi Tulajdon Világszervezetében egyelőre még nem értek el átütő sikert. A jogérvényesítés hatékonyságát szolgáló rendelkezések elfogadására, illetve elfogadtatására nagyobb esély mutatkozott a kereskedelmi tárgyú egyezményekhez kapcsolódóan. A szellemi tulajdon hatékony védelmének kérdése ugyanis ez utóbbi esetben a kereskedelempolitika átfogó összefüggésrendszerében jelentkezett, szélesebb alkufolyamat részét képezte.

Az Általános Vám- és Kereskedelmi Egyezmény (GATT) és a szellemi tulajdon nemzetközi védelme összekapcsolásának gondolata már a GATT-tárgyalások Tokiói Fordulójában is felvetődött. Az Amerikai Egyesült Államok és az Európai Gazdasági Közösség azonban ekkor még eredménytelenül próbálkozott egy hamisítás elleni kódex (Anti-Counterfeit Code) elfogadtatásával. Az Uruguay-i Fordulóban azonban már sikerrel jártak e törekvések: a TRIPS-egyezmény nemcsak a védelmi minimum anyagi jogi normáit tartalmazza, hanem - igen részletesen és terjedelmesen - a jogsértésekkel szembeni fellépés hatékonyságát szolgáló intézkedésekre is kitér. Ez olyannyira hangsúlyos része az egyezménynek, hogy még annak hivatalos elnevezése is utal „a hamisított árukkal való kereskedésre” mint az egyezmény egyik fő szabályozási tárgyára. A TRIPS-egyezménynek a szellemi tulajdonjogok érvényesítésére vonatkozó III. része az általános kötelezettségek megállapításán kívül külön-külön fejezetet szentel a polgári és államigazgatási eljárásoknak és jogkövetkezményeknek, az ideiglenes intézkedéseknek, a határintézkedésekre (border measures) vonatkozó speciális követelményeknek, valamint a büntetőjogi jogkövetkezményeknek és eljárásoknak. A TRIPS-egyezmény e szabályai nagy hatást gyakoroltak mind a nemzetközi, mind a nemzeti jogfejlődésre.

A szellemi tulajdonról megkötött amerikai-magyar kormányközi megállapodáson is tetten érhető e hatás: VII. Cikke ugyanis a szellemi tulajdonjogok érvényesítését a TRIPS-egyezményben foglaltakat tükrözve szabályozza.

Az Európai Megállapodáson alapuló iparjogvédelmi és szerzői jogi jogharmonizációs kötelezettségeink teljesítése szempontjából is kiemelkedően fontos a hatékony jogérvényesítés eszközeinek megteremtése: a megállapodás 65. Cikke világossá teszi, hogy az Európai Közösségben érvényesülő védelemhez hasonló szintű védelem biztosításának követelménye különösképpen kiterjed a szellemi tulajdonjogok érvényesítéséhez szükséges - a Közösségben alkalmazottakhoz hasonló - eszközökre is. A Fehér Könyv ezzel teljes összhangban hangsúlyozza a TRIPS-egyezmény rendelkezéseinek való megfelelés fontosságát, külön felhívva a figyelmet az ideiglenes intézkedésekre, a határintézkedésekre és a büntetőjogi szankciókra. (Meg kell továbbá jegyezni, hogy az EFTÁ-val kötött szabadkereskedelmi megállapodásunk - melyet az 1993. évi LXXXIII. törvény hirdetett ki - szintén tartalmaz a szellemi tulajdonjogok hatékony érvényesítésével kapcsolatos szabályokat.)

Természetesen az egyes országok nemzeti jogalkotása az előbbiekben ismertetett nemzetközi jogfejlődéssel kölcsönhatásban alakult: egyes nemzeti jogszabályok meghozatala a nemzetközi harmonizációt tette szükségessé és sürgőssé, bizonyos országok pedig figyelemre méltó megoldásokat alkalmaztak nemzetközi szerződésben vállalt kötelezettségeik teljesítésére. Élenjárónak bizonyult e területen az Amerikai Egyesült Államok: e tekintetben elegendő talán a védjegybitorlás ellen 1984-ben meghozott törvényre (Trademark Counterfeiting Act), valamint a vámtörvénynek a határintézkedésekkel kapcsolatos rendelkezésére (337. Cikkére) utalni. Követendő példaként emlegetik azt a törvényt, amelyet Németország fogadott el 1990-ben a bitorlás és a „kalózkodás” elleni intézkedésekről (Produktpirateriegesetz). Figyelemre méltó szabályokat tartalmaz e tárgyban továbbá - egyebek között - a francia, az olasz és a svájci védjegytörvény is.

3. Az előzőekben bemutatott nemzetközi, illetve jogharmonizációs követelményeknek a korábban hatályos jogunk és jelenlegi intézményrendszerünk nem tesz kellő mértékig eleget. A változtatás szükségessége azonban nemcsak a viszonylag súlyos (pl. a TRIPS-egyezmény tekintetében a Kereskedelmi Világszervezet vitarendezési mechanizmusában érvényesíthető) nemzetközi jogi és kereskedelmi szankciók fenyegetéséből ered, hanem arra is visszavezethető, hogy az elmúlt években hazánkban nőtt a jogsértések száma és ezzel összefüggésben egyre élesebben jelentkeztek a hatékony jogérvényesítés előtt álló akadályok.

4. Mindezekre tekintettel a törvény egyik fontos célja, hogy hozzájáruljon a jogérvényesítés hatékonyságának javításához. Ennek érdekében szabályozza újra a védjegybitorlás polgári anyagi jogi jogkövetkezményeit, illetve vezet be lényeges újdonságokat a védjegyperekben alkalmazható ideiglenes intézkedést illetően. Ezenkívül a törvény megadja a szükséges felhatalmazást a szellemi tulajdonjogok megsértésével szemben a vámigazgatási eljárásban alkalmazható intézkedések bevezetéséhez, lehetővé téve a jogsértő áruk belföldi forgalomba kerülésének megakadályozását. A törvény a jogérvényesítés feltételeinek korszerűsítését nem szűkíti a védjegyekre és a földrajzi árujelzőkre, hanem az említett változtatásokat kiterjeszti a szellemi tulajdon valamennyi formájára.

V.

A védjegyjog törvényi szintű szabályozását indokolja - a magyar jogi hagyomány és a nemzetközileg elterjedt gyakorlat mellett - a jogalkotásról szóló 1987. évi XI. törvény (Jat.) is, amely 5. §-ának f) pontjában előírja, hogy a szellemi alkotáshoz fűződő jogokat és kötelességeket törvényben kell szabályozni.

A törvény szakít a korábban hatályos szabályozás kétszintűségével és a védjegyek oltalmával összefüggő jogok és kötelezettségek egységes, átfogó törvényi szintű kodifikációját valósítja meg. Ezzel eleget tesz a Jat. 15. §-ának (2) bekezdésében és 18. §-ának (3) bekezdésében támasztott követelményeknek: nem ad a szabályozás tárgykörébe tartozó alapvető jogok és kötelességek megállapítására felhatalmazást és kerüli az indokolatlanul többszintű szabályozást. Figyelemmel van ugyanakkor arra, hogy - az Alkotmánybíróságnak a 14/1994. (III. 10.) AB határozatban kifejtett álláspontja szerint is - a Jat. 5. §-ának f) pontja alapján a szellemi alkotáshoz fűződő (avagy pontosabb és korszerűbb terminológiával a szellemi tulajdonból eredő) jogok és kötelességek nem minden részletszabálya igényel törvényi szintet. Ezért a törvény rendelet alkotására ad felhatalmazást a szellemi tulajdonjogok megsértésével szemben a vámigazgatási eljárásban alkalmazható intézkedések szabályozására, valamint a mezőgazdasági termékek és az élelmiszerek földrajzi árujelzőinek oltalmával kapcsolatos részletes szabályok megállapítására. Szintén rendeleti szintre utalja a védjegybejelentés és a földrajzi árujelzőre vonatkozó bejelentés részletes alaki szabályainak meghatározását. A törvény fenntartja továbbá az iparjogvédelmi eljárások igazgatási szolgáltatási díjairól szóló 1992. évi IV. törvény 3. §-ának (2) bekezdésében a díjak megállapítására adott felhatalmazást is.

Végül meg kell jegyezni, hogy az 1970. évi 18. törvényerejű rendelettel kihirdetett Párizsi Uniós Egyezmény megköveteli az egyezményben részes országoktól, hogy központi iparjogvédelmi hatóságot tartsanak fenn. Ez Magyarországon a Magyar Szabadalmi Hivatal.

-----STARTING---POINT---RESZLETES---

Az 1. §-hoz

A védjegyjogi szabályozás körében az elsőként felvetődő és az egyik legfontosabb anyagi jogi kérdés az oltalom tárgyának, vagyis annak a meghatározására vonatkozik, hogy mely feltételeket kell valamely árujelzőként használt megjelölésnek kielégítenie ahhoz, hogy védjegyoltalomban részesülhessen. A törvénynek tehát mindenekelőtt rendelkeznie kell arról, hogy milyen megjelölésekre szerezhető védjegyoltalom.

Hasonlóan az egyéb iparjogvédelmi oltalmi tárgyakhoz - amelyek esetében a vonatkozó törvények pl. a szabadalmazható találmány, az oltalomban részesíthető minta fogalmát határozzák meg - a védjegy sem általában, hanem az oltalomképesség kritériumai alapján ragadható meg.

Az oltalomképes védjegy lényegadó ismérve, hogy megkülönböztető képességgel kell rendelkeznie. Csak a megkülönböztetésre alkalmas megjelölések tudják betölteni a forgalomban a védjegy funkcióit; a megkülönböztető képességgel nem rendelkező megjelölések kizárólagos joggal való lefoglalása, használatukra a védjegyjogosult monopóliumának biztosítása indokolatlan volna mind a versenytársak, mind a fogyasztók szempontjából.

Az oltalom tárgya tehát a piaci „áruk” - a különböző vállalatoktól származó termékek és szolgáltatások - megkülönböztetésére alkalmas megjelölés lehet. Az elvileg számításba jövő megjelölések közül egyeseket - eltérő okok miatt - minden védjegytörvény kizár az oltalomból. A kizáró okok két típusát alkalmazzák a védjegytörvények: az abszolút kizáró okok eleve, minden áruval és szolgáltatással kapcsolatban, a relatív okok viszont csak meghatározott áruk, illetve szolgáltatások tekintetében akadályozzák meg a megjelölés védjegyoltalmát.

A védjegyoltalom tárgyát tehát - a hazai hagyománynak és az általános nemzetközi gyakorlatnak megfelelően - a pozitív követelmény (a megkülönböztethetőség) és a negatív feltételek (a kizárások) együttes definiálásával kell szabályozni.

Az oltalomképesség hiánya egyaránt jelent lajstromozási akadályt és törlési okot; vagyis az oltalom valamely feltételének meg nem felelő védjegybejelentést el kell utasítani, illetve - ha mégis lajstromozzák a védjegyet - annak oltalmát az előírt eljárásban meg kell szüntetni.

A védjegyoltalom tárgya tekintetében az új törvényi szabályozás során elsődlegesen az európai közösségi joghoz való közelítés követelményét kell érvényesíteni. Ebből a szempontból a tagállamok védjegy-jogszabályainak közelítésére a Tanács által kiadott 89/104/EGK irányelv idevonatkozó rendelkezései a legfontosabbak, amelyek egyik része kötelező, másik része pedig fakultatív, opcionális jellegű. Az európaihoz hasonló védjegyfogalom kialakításához figyelembe kell venni továbbá a közösségi védjegyről szóló 40/94/EK rendelet előírásait és az EU-tagországok nemzeti törvényeinek megfelelő rendelkezéseit is.

A korábban hatályos védjegytörvényünk, az 1969. évi IX. törvény (Vt.) 2. §-a szerint megkülönböztetésre alkalmas a megjelölés, ha az árunak más azonos vagy hasonló árukkal szemben sajátos, eltérő jelleget ad. A törvény nem tekinti a megjelölést alkalmasnak a megkülönböztetésre, ha azt az áru megjelölésére általánosan használják, vagy pedig, ha az kizárólag az áru fajtáját, minőségét, mennyiségét, jellemzőit, rendeltetését, értékét, származási helyét vagy előállítási idejét tünteti fel. Akkor sincs a megjelölésnek megkülönböztető jellege, ha kizárólag az áru nevéből vagy egyszerű ábrázolásából áll. A csak számokból, kiejthető szót nem képező betűkből vagy egyszerű ábrából álló megjelölés csakis korábbi ismertsége esetén tekinthető alkalmasnak a megkülönböztetésre. A megkülönböztethetőség fogalmának megítélését az idők folyamán számos jogeset formálta és tette árnyalttá. A „Magnetophon” nem lajstromozható hang- és képfelvevő készülékre (Legf. B.Pkf. IV.20.025/1987.), az „Americanwear” amerikai ruházati termékre (Legf. B. Pkf. IV. 20.984/1991.); a „Bedford” viszont annak ellenére alkalmas a megkülönböztetésre, hogy a térképen földrajzi névként szerepel (BH1987. 160). A Vt. példálózóan felsorolja a megkülönböztetésre alkalmas megjelölések egyes fajtáit is, melyek a következők: a szó, a szóösszetétel, az ábra, a kép, a színösszetétel, a sík vagy térbeli alakzat, a hang- vagy fényjel, valamint az előbbiek együttes alkalmazása.

Az európai közösségi irányelv 2. Cikkének fogalommeghatározása szerint védjegy lehet bármely grafikailag ábrázolható megjelölés - beleértve a személyneveket, ábrákat, betűket, számokat, a termék formáját vagy kiszerelését - amennyiben a megjelölés alkalmas arra, hogy az egyik cég termékét vagy szolgáltatását más cégek áruitól vagy szolgáltatásaitól megkülönböztesse. Az irányelv ezen túlmenően nem foglalkozik a megkülönböztető képesség definiálásával, sem pozitív, sem negatív módon, hanem a továbbiakban részletesen szabályozza az oltalomból kizárt megjelöléseket. Ezek sorában viszont néhány olyant is említ, amely a megkülönböztethetőséggel függ össze. Ilyen pl., hogy a megjelölés nem lehet leíró jellegű vagy az áru megnevezésére használatos [3. Cikk (1) bekezdés].

Figyelemre méltó - bár csak fakultatív - rendelkezése az irányelvnek, hogy az oltalmat a forgalomban szerzett megkülönböztető képesség alapján még akkor is lehetővé teszi, ha ezt a képességét a védjegy a bejelentést követően szerezte meg [3. Cikk (3) bekezdés]. Ilyen módon nem elvont, a valós piaci megmérettetéstől független vizsgálat és döntés tárgya a megkülönböztető képesség. Így pl. a forgalomban szokásosan a termék tulajdonságainak kifejezésére használt, s ezért kizárólagos joggal eredetileg nem lefoglalható jelekre is oltalom szerezhető, ha az üzleti forgalomban megkülönböztető képességet szereztek. Ez a szabály méltányolja a megjelölés ismertté tételére fordított befektetést, s nem csorbítja a fogyasztói érdeket sem.

A védjegy utólag is elvesztheti megkülönböztető képességét, vagyis „degenerálódhat”. A megkülönböztető jelleg - az európai felfogás szerint - a védjegynek olyan tulajdonsága, amely idővel mindkét irányban változhat, amely feltétel meglétét nem kizárólag az elsőbbség időpontjára vetítve kell megítélni.

A közösségi védjegyről szóló rendeletnek a megkülönböztető jelleggel és a védjegyek lehetséges fajtáival kapcsolatos rendelkezése (4. Cikk) megegyezik az előbbi irányelvvel, s ezt a definíciót az EU-tagországok újjáalkotott jogszabályai is sorra átveszik. Ebből a szempontból az egyes nemzeti jogokban legfeljebb olyan eltérések figyelhetők meg, hogy Franciaországban hang és hologram lehet védjegy tárgya, illat és fény viszont nem, a Benelux államok hivatala hangra nem, az amerikai illatra is ad védjegyet; a Védjegyjogi Szerződés pedig nem vonatkozik a hang- és az illatmegjelölésekre.

A kifejtettekből megállapítható, hogy a korábban hatályos védjegytörvényünknek a megkülönböztető jelleggel kapcsolatos szabályozása alapvetően ma is megfelelő, s kellően tág teret enged a megkülönböztetés céljából alkalmazott megjelölések fajtáinak megválasztása terén is.

A lényeges változtatás igénye nélkül ugyan, de - amint az Európai Szabadalmi Egyezménnyel harmonizált új szabadalmi törvény esetében történt - az új védjegytörvényben is szükséges az európai definíció átvétele. Az egységes fogalomrendszer bevezetése ugyanis az EU-ban érvényesülőhöz hasonló és az azzal azonos értékű oltalom biztosítását célzó szabályozás kiindulási pontja. Az egyszerűbb, tömörebb fogalom átvétele, a grafikus ábrázolás követelményének hangsúlyozása nem jelent szűkítést a választható megjelölésfajták tekintetében sem, mivel ennek a hang- és fényjelek is megfelelnek, hiszen ilyen módon való reprodukálhatóságuk jelenleg is feltétele az oltalomnak. Az európai felfogásra tekintettel a kizárt megjelölések szabályait is úgy kell megalkotni, hogy azok sorában a megkülönböztetésre alkalmatlanok is szerepeljenek.

A fentiekre tekintettel a törvény 1. §-a a grafikai ábrázolhatóságban, valamint a megkülönböztető képességben határozza meg a megjelölés oltalomképességének alapvető feltételeit. A megkülönböztetőség követelménye csakis más személyek áruival vagy szolgáltatásaival kapcsolatban érvényesül; azonos jogosult alapvetően egyező több megjelölésre - ún. védjegycsaládot képezve - szerezhet védjegyoltalmat.

A törvény nem példálózva, hanem kimerítő jelleggel sorolja fel a védjegyoltalomban részesülő megjelölések fajtáit. Ebből következik, hogy pl. az illatmegjelölések - a legtöbb országhoz hasonlóan - esetleges grafikai ábrázolhatóságuk ellenére sem részesülhetnek védjegyoltalomban. Az illat egyébként sokkal inkább a termék tartalmi (műszaki) tulajdonságainak hordozója és kifejezője, mintsem árujelző.

A fogalommeghatározás egyértelműségét szolgálja, hogy egyes megjelölésfajtáknál néhány tipikusan jelentkező változatot - a személynevet, a jelmondatot (szlogent), az áru és a csomagolás formáját - külön megemlít a felsorolás. A különféle megjelölésfajták összetétele, elemeinek kombinációja ugyancsak oltalomképes.

A 2-6. §-hoz

A korábban hatályos védjegytörvényünk rendelkezései szerint a megkülönböztető képesség hiányán kívül is vannak olyan okok, amelyekre tekintettel nem adható valamely megjelölésre védjegyoltalom. Ezek egyik csoportját azok az ún. abszolút kizáró okok képezik, amelyek esetében a megjelölés önmagában, bármilyen áru és szolgáltatás tekintetében alkalmatlan a lajstromozásra; a másik csoportot képező ún. relatív kizáró okok viszont csak azonos vagy hasonló áruk vagy szolgáltatások tekintetében gátolják a védjegyoltalmat.

A Vt. 3. §-ának (1) bekezdése értelmében - az árujegyzéktől függetlenül - egyáltalán nem részesíthető védjegyoltalomban a megjelölés, ha megtévesztésre alkalmas, használata jogszabályba vagy társadalmilag elfogadott erkölcsi szabályba ütköznék, másnak személyhez fűződő jogát sérti, vagy pedig másnak az országban közismert védjegyével azonos vagy ahhoz az összetéveszthetőségig hasonló (még akkor is, ha ez a közismert megjelölés belföldön nincs lajstromozva). A közismert védjegynek ez a fokozott védelme megfelel az ipari tulajdon oltalmára létesült Párizsi Uniós Egyezmény 6. bis Cikkének; a törvény végrehajtási rendelete pedig külön értelmezi a megtévesztésre való alkalmasságot. A közismert védjeggyel kapcsolatos jogalkalmazási szempontokat - többek között - a MOTTO-ügyben hozott végzés fejtette ki (BH1990. 296), a közismert családi név jogosulatlan használatát pedig a „Chagall”-eset érinti (BH1993. 548).

A Vt. 3. §-ának (2) bekezdése alapján, a Párizsi Uniós Egyezmény 6.ter Cikkével összhangban, abszolút értelemben, tehát az árujegyzéktől függetlenül ki van zárva továbbá a védjegyoltalomból az a megjelölés is, amely kizárólag valamely állam, hatóság, hivatalosan elismert nemzetközi szervezet megnevezéséből, rövidítéséből, zászlójából, címeréből, jelvényéből vagy ezek utánzatából áll. E „felségjelzések” azonban a védjegy elemeként - az illetékes szerv hozzájárulásával - felhasználhatók. A magyar állami felségjelek tekintetében ez a védjegyjogi szabályozás kellő összhangban áll a Magyar Köztársaság nemzeti jelképeinek és a Magyar Köztársaságra utaló elnevezésnek a használatáról szóló 1995. évi LXXXIII. törvény rendelkezéseivel is. E törvény szerint a címernek, illetőleg a zászlónak a védjegy elemeként való felhasználását az ipari és kereskedelmi miniszter engedélyezheti, a védjeggyel ellátni kívánt áru tekintetében illetékes miniszter véleményének kikérése után.

A relatív kizáró okokat a Vt. 3. §-ának (3) bekezdése határozza meg; ezek szerint azonos vagy hasonló áruk tekintetében nem részesülhet védjegyoltalomban a megjelölés, ha

- hivatalosan elfogadott ellenőrzési, szavatossági, hitelesítési jegyből, bélyegből vagy ezek utánzatából áll;

- korábban más javára védjegyoltalom alatt állt, s az oltalom lemondás vagy megújítás hiánya miatti megszűnése óta két év még nem telt el;

- másnak védjegyoltalom alatt álló vagy korábbi védjegyével, illetve lajstromozás nélkül ténylegesen használt megjelölésével azonos, vagy ahhoz az összetéveszthetőségig hasonlít;

- szabadalmazott növény- vagy állatfajta neve.

A védjegylajstromozási gyakorlatban a leggyakoribb elutasítási okként az összetéveszthetőségig fennálló hasonlóság fordul elő. Az ilyen ütközések egyes típusai bőségesen nyomon követhetők a bírósági ítélkezésben: az összetéveszthetőség elbírálásánál azt kell vizsgálni, hogy az egybevetett védjegyek milyen összbenyomást gyakorolnak a vásárlóra (BH1993. 354); azonos vagy hasonló árura vonatkozó megjelölés összetéveszthetőségének megítélése szempontjából nincs ügydöntő jelentősége a vásárlóközönség szűkebb körének, valamint annak sem, hogy külföldön mindkét megjelölés oltalmat élvez (BH1992. 21). Az ábrás védjegyek hasonlóságának megítélésénél pedig elsősorban az ábrák összhatását kell figyelembe venni (BH1993. 311).

Az európai közösségi irányelv mind az abszolút, mind a relatív kizárások tekintetében kötelező jellegű és fakultatív (opcionális) előírásokat egyaránt megfogalmaz. A kötelező rendelkezéseket valamennyi EU-tagország védjegyjogának tartalmaznia kell, s azokat a közösségi védjegyről szóló rendelet is átvette (7. és 8. Cikk).

Az európai közösségihez hasonló védjegyjog megalkotása iránti igény megkívánja, hogy az irányelvben foglalt kötelező kizárásokat a magyar jogi szabályozás adaptálja; azokat a törvény megfelelően tartalmazza.

A kötelező jellegű, abszolút - az árujegyzéktől független - kizáró okokat az irányelv a 3. Cikk (1) bekezdésében és e Cikk (3) bekezdésének első mondatában definiálja. Ezek között elsőként szerepel az a szabály, amely a grafikus ábrázolás lehetőségének hiánya miatt védjegyként be nem jegyezhető megjelölésekről szól. A megkülönböztető erővel (képességgel) nem rendelkező megjelölések ugyancsak nem részesíthetők védjegyoltalomban. Az említett lajstromozási akadályokat a Vt. és a hagyományos magyar felfogás nem a kizárások körében, hanem külön - a megkülönböztető képesség pozitív előfeltételével kapcsolatban - tárgyalja. A törvény áttér az európai gondolatmenetnek megfelelő és ma már nemzetközileg általánosan alkalmazott fogalmi és szerkezeti megoldásra.

Az irányelv a megkülönböztető erővel nem rendelkező megjelölések általánosságban történő kizárásán (3. Cikk (1) bekezdés b) pont) túl a fogalmat értelmező részletes rendelkezéseket is tartalmaz. Ezek szerint ki vannak zárva a védjegyoltalomból azok a megjelölések, amelyek kizárólag olyan jelzésből vagy adatból állnak, amelyek a forgalomban az áru vagy a szolgáltatás fajtájának, minőségének, mennyiségének, rendeltetésének, értékének, földrajzi származásának, előállítási idejének vagy más hasonló ismérvének a feltüntetésére szolgálnak, amelyeket az általános nyelvhasználatban vagy az üzleti kapcsolatokban állandóan és szokásosan alkalmaznak, továbbá amely megjelölések az áru jellege által megkívánt vagy a műszaki hatás eléréséhez szükséges, illetve az áru értékének a lényegét hordozó formából állnak (3. Cikk (1) bekezdés c)-e) pont). E szabályok alapján azonban nincs kizárva az oltalomból a megjelölés, ha már a bejelentés előtt - használata révén - megszerezte a megkülönböztető képességet (3. Cikk (3) bekezdés első mondat). A megkülönböztető képességnek a bejelentést követő megszerzése esetén az irányelv egyik opcionális - a törvény által ugyancsak alkalmazott - rendelkezése teremt kivételt az oltalomból való kizárást előíró szabály alól.

Az európai közösségi irányelv 3. Cikke (1) bekezdésének f)-h) pontjai a kötelező jellegű és abszolút kizáró okok között olyanokat szabályoznak, amelyek a hagyományos magyar jogi felfogás alapján és a Vt. szerint is a kizárások közé tartoznak. E rendelkezések értelmében nem részesülhetnek védjegyoltalomban - függetlenül az árujegyzéktől - azok a megjelölések, amelyek

- sértik a közrendet vagy a közerkölcsöt;

- alkalmasak arra, hogy a fogyasztó közönséget megtévesszék pl. az áru vagy a szolgáltatás fajtája, minősége vagy földrajzi származása tekintetében;

- kizárólag a Párizsi Uniós Egyezmény 6.ter Cikkének hatálya alá tartozó állami, hatósági és nemzetközi szervezeteket megillető „felségjelzések”; a védjegy elemeként pedig akkor, ha nélkülözik az illetékes szerv hozzájárulását.

A kötelező - minden EU-tagország számára előírt - kizáró okok között az irányelv 4. Cikkének (1)-(3) bekezdései szabályozzák azokat, amelyek relatív jellegűek, vagyis csak meghatározott áruk vagy szolgáltatások tekintetében akadályozzák a megjelölés védjegykénti lajstromozását. Ki van zárva az oltalomból a megjelölés, ha egy korábbi védjeggyel azonos, és az áruk vagy szolgáltatások - amelyekre a védjegyet kérték - azonosak azokkal az árukkal vagy szolgáltatásokkal, amelyekre a korábbi védjegy oltalma vonatkozik [4. Cikk (1) bekezdés a) pont]. A kizárás további esete, amikor a megjelölésnek a korábbi védjeggyel való azonossága vagy az ahhoz való hasonlósága, valamint a hozzájuk tartozó áruk és szolgáltatások azonossága vagy hasonlósága a fogyasztó közönség részéről az összetévesztés veszélyével jár, amely magában foglalja annak lehetőségét, hogy a megjelölést a korábbi védjeggyel gondolatilag összekapcsolják [4. Cikk (1) bekezdés b) pont]. A Párizsi Uniós Egyezmény 6.bis Cikkének hatálya alá tartozó, az országban közismert - lajstromozott vagy lajstromozatlan - védjegyek az irányelv 4. Cikke (2) bekezdésének d) pontja alapján csupán relatív lajstromozási akadályt képeznek a későbbi védjegybejelentéssel szemben, mégpedig az előbb tárgyalt két esetre előírtaknak megfelelően. Ettől eltér a Vt. 3. §-a (1) bekezdésének d) pontjában foglalt korábban hatályos magyar rendelkezés, amely a közismert védjeggyel való ütközést abszolút kizáró okként szabályozza.

Az irányelvnek a „korábbi védjegy” fogalmát értelmező egyes rendelkezései értelemszerűek (pl. hogy a nemzeti védjegyek mellett a nemzetközi - „madridi” - védjegyeket is figyelembe kell venni, továbbá, hogy az időrendet a bejelentési napok, illetve az elsőbbségek szerint kell megítélni). Más szabályok csak az EU-hoz, illetve a közösségi védjegyrendszerhez történő csatlakozásunk után válnak a magyar védjegyjog szempontjából relevánssá.

Az európai közösségi irányelvnek az abszolút és a relatív kizáró okokra vonatkozó fakultatív előírásait, opcionális normáit az EU tagországai is különbözőképpen ültették át belső jogukba. A német és a spanyol törvény az opcionális normák túlnyomó hányadát, a francia egy részét, Dánia és a Benelux államok törvényei pedig csak a szükséges minimumot vették át.

Ezeknek a rendelkezéseknek a törvénybe történő beillesztéséről mérlegelés alapján kellett dönteni.

Az irányelv 3. Cikkének (2) bekezdése az abszolút - árujegyzéktől független - kizáró okok között fakultatív rendelkezést tartalmaz arra vonatkozóan, hogy a megjelölés nem részesülhet védjegyoltalomban, ha

- használata a védjegyjogon kívül eső egyéb jogi normába ütközik;

- intenzív szimbólumtartalommal rendelkezik (pl. vallási jelkép);

- a felségjelek közé nem tartozó olyan kitüntetésre, jelvényre, címerre vonatkozik, amelynek használatához közérdek fűződik;

- rosszhiszeműen jelentették be lajstromozásra.

A felsoroltak közül az egyéb jogi normába ütközés és a rosszhiszemű bejelentés szankcionálása - a jogbiztonság szempontjából - az új magyar törvényben is feltétlenül indokolt. A Vt. 3. §-a (1) bekezdésének b) pontja is kizárja a megjelölést az oltalomból, ha használata jogszabályba ütközik. A rosszhiszeműséggel kapcsolatos szabályt a német és az angol törvény is átvette. A másik két említett fakultatív rendelkezés meghonosítása mellett szintén jelentős jogi és erkölcsi érvek szólnak.

Az irányelv az egyik abszolút kizáró ok alóli kivétel párjaként tartalmazza a megkülönböztető képesség utóbb történő megszerzésével kapcsolatos opcionális szabályt [3. Cikk (3) bekezdés második mondat]. Ezt a német és az angol jog egyaránt átvette; indokoltnak látszik, hogy az új hazai törvény szintén tartalmazzon ilyen rendelkezést.

A relatív kizáró okok, vagyis az azonos vagy hasonló árukra érvényesülő lajstromozási akadályok között szabályozza az európai közösségi irányelv azt az esetet, ha valamely jó hírű nemzeti védjeggyel azonos vagy ahhoz hasonló megjelölésre eltérő árujegyzék tekintetében igényelnek védjegyoltalmat, amennyiben ez a későbbi bejelentés a korábbi jóhírnevet élvező nemzeti védjegy megkülönböztető képességét, illetve hírnevét tisztességtelenül kihasználja vagy rontja [4. Cikk (4) bekezdés a) pont].

A jó hírű védjegy kiterjedtebb védelmére vonatkozó jogi megoldást a gazdasági élet igényei kényszerítették ki, s ezt a versenyjogias védjegyszabályt - úgy tűnik - az EU tagországainak mindegyike elfogadta. A gazdasági verseny tisztaságának követelményei a jó hírű védjegyekkel kapcsolatos szabályok átvételét indokolják. S amíg a kötelező jellegű - a jóhírnevet élvező közösségi védjegyre vonatkozó - rendelkezéshez való igazodásunk csak később időszerű, addig az opcionális norma átvétele máris indokolt az új magyar védjegytörvény megalkotása során.

Az európai közösségi irányelv 4. Cikke (4) bekezdésének b)-e) pontjai további fakultatív relatív kizáró okokat szabályoznak. Ezek szerint azonos vagy hasonló áruk tekintetében nem lehet védjegyoltalmat engedélyezni arra a megjelölésre:

- amelyet más lajstromozás nélkül korábban ténylegesen használt (belföldön), s akinek engedélye nélkül a használat jogellenes volna,

- amely másnak névhez, képmáshoz fűződő jogába, szerzői jogába vagy ipari tulajdonjogába ütközik,

- amely egy megszűnt korábbi védjeggyel azonos vagy ahhoz hasonló, ha az oltalom megszűnésétől még nem telt el meghatározott idő, kivéve, ha a korábbi védjegyet nem is használták.

Az előző opcionális szabályokat szintén átvették egyes EU-tagországok. A fenti kizáró rendelkezéseket bizonyos részben a korábban hatályos magyar törvény is alkalmazza a személyhez fűződő jogokkal, a nem lajstromozott és a megszűnt védjegyekkel kapcsolatos kizárások körében. A tartalmi egyezésen felül a kívánatos terminológiai összhangot is szolgálja a törvény azzal, hogy e normákat megfelelően átveszi.

Nem indokolt annak a fakultatív jellegű irányelvi normának az adaptációja, amely szerint relatív lajstromozási akadálynak számít, ha a megjelölés összetéveszthető valamely külföldön használt védjeggyel, amennyiben a bejelentő rosszhiszeműen járt el [4. Cikk (4) bekezdés g) pont]. A rosszhiszemű bejelentés ugyanis önálló kizáró okot képvisel, a külföldi használat különös védelme pedig nem szükséges.

A törvény mindezek alapján a kizáró okok - a lajstromozási akadályok és törlési okok - korszerű rendszerét építi ki. Megkülönbözteti az abszolút és a relatív kizárásokat; az előbbiekre a „feltétlen kizáró okok”, az utóbbiakra pedig a „viszonylagos kizáró okok” magyar szóhasználatot vezeti be.

A törvény 2. §-a a megkülönböztetésre alkalmatlan megjelöléseket zárja ki a védjegyoltalomból; e feltétlen kizáró okok körében a megkülönböztető képesség hiányának tipikus eseteit példálózóan szintén meghatározza. A magyar védjegyjogban újszerű a megkülönböztető képesség utólagos megszerzésére vonatkozó - a kizárást feloldó - rendelkezés. Az eset fordítottját, a védjegy utólagos degenerálódását a törvény 30. §-a megszűnési okként kezeli.

A feltétlen - az árujegyzéktől független - kizáró okok másik csoportjába a törvény 3. §-a szerint a közrendbe, a közerkölcsbe, illetve a (védjegyjogon kívüli) jogszabályba ütköző, a fogyasztók megtévesztésére alkalmas, valamint a rosszhiszeműen bejelentett megjelölések tartoznak. Kizárt az ún. felségjelek és közérdekű jelzések lajstromozása is; ezek a védjegy elemeként - hozzájárulással - továbbra is felhasználhatók. A nemzeti színek felhasználása nem esik e korlátozás alá. Új a magyar jogban a vallási, illetve egyéb világnézeti szimbólumok kizárása a védjegyoltalomból; ezek a védjegy elemeként - külön engedély nélkül - felhasználhatók.

A törvény 4. §-a a viszonylagos (relatív) kizáró okok közül azokat szabályozza, amelyek korábbi védjegyjogon alapulnak. A megjelölés és az áruk, illetve szolgáltatások azonossága - további feltétel nélkül - kizárja a későbbi megjelölés oltalmát.

Ha a megjelölés és az árujegyzékben szereplő áruk, illetve szolgáltatások közül az egyik azonos, a másik pedig hasonló, mint a korábbi védjegynél, a kizárás további feltétele az összetéveszthetőség. Ennek elvont zsinórmértéke a fogyasztókban általában kialakuló megítélés, amely - köztudottan - inkább alapul a felületes benyomáson, mint az alapos elemzésen. Az összetéveszthetőséget a formális hasonlóság mellett a gondolati képzettársítás (asszociáció) is megalapozhatja. A 4. § (1) bekezdésének b) pontja - a jóval bonyolultabbb szövegezés elkerülése és az európai irányelvvel való egyezés miatt - elvben az eseteknek azt a variációját is magában foglalja, amikor a szembeállított megjelölések és az áruk is azonosak; a látszat ellenére ez az eset nyilvánvalóban az a) pont hatálya alá esik.

A közösségi irányelv hatására bevezetett szabály erősíti a jó hírű védjegy védelmét abban a tekintetben is, hogy - belföldön megszerzett reputációjának lehetséges sérelme esetén - eltérő áruk, illetve szolgáltatások tekintetében is kizárja a későbbi elsőbbségű megjelölés oltalmát. A jó hírű védjegy fokozott védelmét a törvény az oltalom tartalmára vonatkozó rendelkezések (12. §) körében is biztosítja.

A korábbi védjegyek közé tartoznak természetesen mind a nemzeti, mind a nemzetközi úton lajstromozott korábbi elsőbbségű védjegyek. A védjegyek közismertségének, illetve jó hírűségének fogalmi kritériumát és e fogalmak egymáshoz való viszonyát a joggyakorlatnak kell kialakítania, a kibontakozó nemzetközi jogegységesítés várható eredményeinek felhasználásával.

A kellően nem használt védjegy nem képez lajstromozási akadályt. Ez a joghatás - a korábban hatályos jogtól eltérően - nem függ a korábbi védjegy megszűnésének megállapításától.

A törvény 5. §-a a viszonylagos kizáró okok között szabályozza a más személyhez fűződő jogába, illetve korábbi szellemi tulajdonjogába ütköző megjelöléseket. Ezeknél a relativitás értelemszerűen nem jelentheti az áruk, illetve szolgáltatások azonosságát vagy hasonlóságát; erre a rendelkezések szövegezése sem utal. A személyhez fűződő és a szellemi tulajdonjogok hatóköre kizáró okként egyéb tekintetben viszonylagos; függ pl. a név gyakoriságától, a személy ismertségétől és attól is, hogy az illetőt miről ismerik. E jogok hatókörét a konkrét esetben felmerülő szempontok alapján kell megítélni.

A lajstromozás nélküli belföldi használat a korábban hatályos jognál szűkebb körben - csak, ha a korábbi használó engedélye nélküli használat önmagában is jogszabályba ütközne - eredményezi a későbbi megjelölés kizárását a védjegyoltalomból. Újszerű rendelkezés az is, hogy csak a lejárat miatt megszűnt védjegyek akadályozzák további két évig a más által történő lajstromozást.

A törvény 6. §-a a képviselő, illetve az ügynök jogosulatlan cselekményét szankcionálja azzal, hogy az általa bejelentett megjelölést kizárja a védjegyoltalomból. A jogaiban megsértett személy további jogosultságairól rendelkezik a törvény 14. §-a és 19. §-ának (5) bekezdése.

A 7-8. §-hoz

A védjegyjogi oltalomképesség szabályozásának egyik súlyponti kérdése az, hogy egyes relatív kizáró okok mennyiben háríthatók el az akadályozó jog - az azonos vagy hasonló megjelölésen fennálló korábbi védjegyjog vagy valamely egyéb jog - alanyának hozzájáruló nyilatkozatával, az ún. „consent”-tel. A consenttel kapcsolatos jogalkotási kérdés a piacgazdasági-versenyjogi aspektus és az ehhez társuló polgári jogias megoldás, valamint a fogyasztóvédelmi ihletésű és igazgatási típusú megoldás közötti választás dilemmájaként tűnhet fel, ám a kérdés ennél lényegesen árnyaltabb megközelítése indokolt.

A korábban hatályos védjegytörvényünk nem tartalmaz tételes rendelkezést - sem tiltást, sem megengedést - a hozzájáruló nyilatkozatra és annak az egyes kizáró okok körében való érvényesítésére nézve. A jogalkalmazási gyakorlat hosszú időn át következetesen és mereven ellenállt azoknak a - főként külföldi - bejelentői kísérleteknek, amelyek során a korábbi védjeggyel az összetéveszthetőségig fennálló hasonlóság [Vt. 3. § (3) bekezdés c) pont] egyes határeseteiben igyekeztek az ellentartott korábbi megjelölés jogosultjának consentjével a relatív lajstromozási akadályt elhárítani (BH1984. 146., BH1974. 14.). A bírósági gyakorlatot jelzi az ún. SIFROL-ügyben hozott végzés (BH1992. 757.) is, amely szerint a versenytárs hozzájárulása nem teszi mellőzhetővé az egyéb feltételek vizsgálatát, a vásárlóközönség jogos érdekeinek védelmében.

Az elutasító álláspont a védjegyjog egyalanyúságát és a fogyasztói érdeket hangsúlyozó érvekkel bástyázta körül magát, s ultima ratioként a hasonló gyógyszernevek összetévesztésének lehetséges veszélyeire hivatkozott.

Az utóbbi esztendőkben a jogalkalmazás szintjén óvatos nyitás történt a hozzájáruló nyilatkozatok figyelembevétele terén. Ennek keretei úgy jelölhetők meg, hogy - hatósági, illetve bírósági mérlegeléstől függően - az összes körülmény megítélése körében a consent figyelembevétele vezethet olyan eredményre, hogy a korábbi védjeggyel való ütközésre alapozott feltételezés elhárul, s a megjelölést lajstromozzák. A jelenlegi gyakorlat csak a hasonló megjelölések, illetve a hasonló áruk esetén tulajdonít jelentőséget a consentnek; azonos megjelölés és árujegyzék esetén a törvényes lajstromozási akadályt a hozzájáruló nyilatkozat sem háríthatja el. A consenttel kapcsolatos megváltozott gyakorlat fogadtatása kedvező. A hozzájáruló nyilatkozat figyelembevétele önmagában ugyanúgy nem mond ellent a fogyasztói érdekeknek, mint ahogyan az sem, hogy a korábban hatályos törvény alapján már egy negyedszázada lehetőség van a védjegy átruházására és a védjegylicenciára. A védjegyjog tehát már ma sem sugallja azt, hogy az adott védjeggyel ellátott termék időtől és tértől függetlenül ugyanattól a gyártótól származik.

A nemzetközi jogfejlődés pedig ennél is tovább megy; az európai jogi harmonizáció jegyében a magyar jogalkotás sem térhet ki a consent tételes jogi bevezetése elől.

Volt olyan nézet, hogy hazánkban még nem érett a versenyhelyzet ahhoz, hogy az összetéveszthető védjegyek oltalmát általánosságban a felek közötti egyezkedésre lehetne bízni, a nem kevésbé fontos fogyasztói érdeket kitéve az összetéveszthetőségből adódó veszélyeknek, tévedéseknek. A fejlődő versenyviszonyok közepette mégis több teret kell engedni a versenytársi szempontoknak. E vélemény szerint ezért célszerű volna a hivatalból észlelt ütközés esetén a hozzájáruló nyilatkozatot fokozottan figyelembe venni, ha a megjelölések nem azonosak, hanem csak hasonlóak, anélkül azonban, hogy a consent a későbbi megjelölés automatikus lajstromozását eredményezné. Olyan vélemény is hangot kapott, hogy hozzájáruló nyilatkozat esetén a lajstromozást csak olyan esetben lehetne megtagadni, ha az sérti a fogyasztók érdekeit.

Végül határozott - jogi szempontból nem kevésbé megalapozott - törekvések irányultak annak elérésére is, hogy a korábbi védjeggyel vagy más személy személyiségi jogával való ütközés esetén a relatív lajstromozási akadályt a consent kötelezően - hatósági mérlegelés lehetősége vagy egyéb feltétel nélkül - hárítsa el.

Az európai közösségi irányelv 4. Cikkének (5) bekezdése fakultatív előírást tartalmaz a consenttel kapcsolatban, amely szerint a korábbi jogosult hozzájárulása esetén a későbbi - azonos vagy hasonló - megjelölésre a védjegyoltalmat nem lehet megtagadni. A közösségi védjegyről szóló rendelet a relatív lajstromozási akadályok körében szabályozza a consentet. A korábbi védjegyekkel való ütközés (azonosság vagy hasonlóság) érvényesítésére csak az ütköző megjelölés jogosultjának kérelmére indult felszólalási és törlési eljárásban, valamint bizonyos perekben van lehetőség. Ilyen felszólalásra vagy törlési kérelemre pedig a korábbi jogosult hozzájárulása esetén nyilvánvalóan nem kerülhet utóbb sor.

A hozzájáruló nyilatkozat főként az angolszász jogrendszerben terjedt el, a német és a francia jogban a relatív kizáró okokat - a közösségi védjegyrendszerhez hasonlóan - nem vizsgálják hivatalból. Az új (1994. évi) angol védjegytörvény - amely változatlanul vizsgálni rendeli a relatív lajstromozási akadályokat - az európai közösségi irányelv opcionális szabályával azonosan, úgymond „kényszerpályásan” szabályozza a consentet; vagyis a hozzájáruló nyilatkozat - hivatali mérlegelés nélkül - elhárítja a korábbi védjeggyel vagy egyéb joggal (névjoggal) való ütközés egyébkénti következményét, a lajstromozás megtagadását. Hasonló a dán törvény megoldása.

Az európai közösségi irányelvnek való megfelelés kérdése a consent tekintetében - a szabály opcionális jellege miatt - nem merül fel közvetlenül. Az EU-tagországok jogához hasonló szabályozás követelménye így a nemzeti törvényekre és a közösségi védjegyről szóló rendeletre irányítja a figyelmet. Ezek pedig - mint láttuk - vagy a consent kötelező elfogadásán, vagy pedig azon - az egyező eredményre vezető - jogi megoldáson alapulnak, amely szerint csak a korábbi védjegy vagy más jog jogosultja kezdeményezheti a relatív kizáró ok érvényesülését.

A törvény azon az alapon áll, hogy - a hagyományos eljárási rendet fenntartva - valamennyi oltalomképességi feltétel a lajstromozás előtt hivatalból vizsgálatra kerül. Ebből következik, hogy a consent szabályozása mellőzhetetlen. Az európai közösségi jogi felfogásnak - mint látható - a hozzájáruló nyilatkozat teljes hatályú figyelembevétele felel meg; annak korlátozott, feltételekhez kötött válfaja nem eurokonform.

A fogyasztói érdekekre való hivatkozás a consenttel szemben - úgy tűnik - ma már nem helytálló. A fogyasztók érdekeit önmagában semmiben sem csorbítja az, hogy a consent folytán akár azonos, akár hasonló védjegy található egy másik cégtől származó - akár ugyanolyan, akár másfajta - terméken is, amennyiben az áru jó, ha megfelel a vásárló igényeinek. Mint ahogyan nem attól lesz becsapott a fogyasztó, hogy - ugyancsak a jogosult hozzájárulása folytán - licencia vagy átruházás eredményeként, illetve közös, kollektív vagy tanúsító védjegyként látja viszont ugyanazt a megjelölést különböző gyártók termékein. Vagyis már régóta alig, az európai felfogás szerint pedig egyáltalán nem tartozik a védjegy szükségképpeni funkciói közé, hogy arról kizárólag egyetlen cég egyetlen termékét lehessen felismerni. A fogyasztói érdekeket a védjegyjog önmagában a védjegyhasználat révén védi a leginkább, lehetővé teszi a vásárló minősítését és választását. Többes védjegyhasználat esetén - akár consent, akár más ok folytán kerüljön arra sor - mindegyik használó közösen őrzött érdeke, hogy egyikük se kockáztassa a fogyasztó bizalmát. Ez a közös érdek - beláthatóan - jobban képes vezérelni a védjegyhasználat folyamatát, mint bármilyen külső beavatkozás; s egyúttal ez szolgálja a leginkább a fogyasztók érdekeit is. A fogyasztói érdekek valós megsértését (pl. a jogos minőségi kifogásokat) nyilvánvalóan szankcionálni kell, de a védjegyjogon kívül.

A consent befogadásával szemben érezhető bizalmatlanság a törvényelőkészítés során - az érvek hatására - megszűnt.

A törvény 7. §-a a hozzájáruló nyilatkozat érvényességét nem köti különleges alaki feltételekhez. A consenttel előidézett jogi helyzet stabilitását célozzák a hozzájárulás megmásítását célszerűen korlátozó rendelkezések. Adott esetben a nyilatkozat semmisségének következményei a Ptk. általános szabályai alapján természetesen bekövetkeznek.

A 9-10. §-hoz

A Vt. 4. §-ának (1) bekezdése értelmében a védjegy és a védjegy jogi oltalma csak azt illeti meg, aki a megjelölést a törvényben előírt eljárás útján lajstromoztatja. A védjegyoltalom tehát a korábban hatályos jogunk szerint a lajstromozáshoz kötődik, a Vt. csak a lajstromozott megjelölést nevezi védjegynek. A Vt. 5. §-a is közvetve ezt az alapelvet fejezi ki: a védjegyoltalom - e rendelkezés szerint - a bejelentés napjára visszaható hatállyal a lajstromozáskor keletkezik.

A Vt. 4. §-ának (1) bekezdésében foglalt rendelkezés azt is egyértelművé teszi, hogy az oltalom megszerzéséhez nem szükséges a megjelölés tényleges használatát vagy az arra irányuló szándékot igazolni. Emellett az is világos a Vt. alapján, hogy a megjelölés tényleges használata nem keletkeztet védjegyoltalmat. Ezt a bírósági gyakorlat is megerősítette, annak kimondásával, hogy a tényleges használat a védjegybejelentő részére sem biztosít kizárólagosságot a bejelentés előtti időre (BH1987. 399). Hozzá kell tenni, hogy versenyjogunk tiltja a védjegyoltalom alatt nem álló, de jellegzetes és ismertté vált megjelölés szolgai utánzását, ily módon a lajstromozatlan megjelölések - bizonyos feltételek megléte esetén - versenyjogi védelemben részesülhetnek. Erre a bírói gyakorlat számos példát szolgáltatott (pl. BH1988. 398., BH1993. 702., BH1995. 394.).

A korábban hatályos jogunk szerint a megjelölés (védjegy) használatának ugyan több szempontból is van jogi jelentősége, azonban az oltalom keletkezése, megszerzése nem kötődik a megjelölés használatához. Sem olyan módon, hogy a tényleges használat révén védjegyoltalom keletkezhetne, sem úgy, hogy az oltalom megszerzésének előfeltétele lenne a tényleges megjelölés-használat vagy az arra irányuló szándék.

E megközelítés általánosnak tekinthető a jogösszehasonlítás alapján is.

A Párizsi Uniós Egyezmény nem rendelkezik kifejezetten arról, hogy a védjegyoltalom milyen módon keletkezhet, mindazonáltal védjegyjogi szabályai nyilvánvalóan abból indulnak ki, hogy az oltalom megszerzéséhez bejelentés és lajstromozás szükséges. Az egyezmény 6.bis Cikke jelenti az egyetlen eltérést e tekintetben: ez a Cikk a közismert védjegyekről rendelkezik, és szabályai akkor is érvényesülnek, ha a közismert védjegyet nem lajstromozzák. A tagállamok így a lajstromozástól függetlenül kötelesek védelemben részesíteni e védjegyeket.

A védjegyek nemzetközi lajstromozására vonatkozó Madridi Megállapodás szerint a nemzetközi védjegyet lajstromozás alapján illeti meg az oltalom.

A Védjegyjogi Szerződés számol azzal a lehetőséggel, hogy a tagállamok a lajstromozást a megjelölés használatához vagy az erre irányuló szándékhoz kötik. A szerződés 3. Cikke így a lehetséges bejelentési kellékek között felsorolja a használattal, illetve a használati szándékkal kapcsolatos nyilatkozatot, igazolást is.

A GATT Uruguay-i Fordulójában létrejött TRIPS-egyezmény szintén a védjegyoltalom lajstromozással történő megszerzéséből indul ki, 15. Cikkének (3) bekezdésében azonban megengedi a tagállamoknak, hogy a lajstromozhatóságot a használattól tegyék függővé. E lehetőséget azonban megszorításokkal, feltételekkel biztosítja; így pl. a védjegy tényleges használata nem lehet a lajstromozási kérelem benyújtásának előfeltétele. Az egyezmény 16. Cikkének (1) bekezdése pedig megerősíti, hogy a tagállamok a használat alapján is biztosíthatnak jogokat a védjegyre.

Az európai közösségi irányelv a lajstromozással keletkező védjegyoltalmat szabályozza, de nem rendelkezik arról, hogy az oltalom csak lajstromozással keletkezhetne. Az irányelv preambuluma szerint az irányelv nem fosztja meg a tagállamokat attól a lehetőségtől, hogy továbbra is oltalomban részesítsék a lajstromon kívül, használattal szerzett védjegyeket, de ez utóbbiakat csak annyiban veszi figyelembe, amennyire a lajstromozott védjegyekkel való kapcsolatuk szabályozása miatt szükséges. Egyes rendelkezéseiben (pl. 4. Cikkében) ennek megfelelően kifejezetten szól a lajstromozatlan védjegyekhez kapcsolódó jogokról, elismerve ezáltal a lajstromon kívül szerzett védjegyoltalom lehetőségét. Ez utóbbi fajtájú védjegyoltalmat azonban az irányelv nem szabályozza. (Még az oltalomból folyó jogok tekintetében sem, hiszen az irányelv e tárgyban rendelkező 5. Cikke a lajstromozott védjegyből eredő jogokról szól.)

A közösségi védjegyről szóló rendelet 6. Cikke a lehető legegyértelműbben szögezi le, hogy csak lajstromozással szerezhető közösségi védjegyoltalom.

Az amerikai-magyar szellemi tulajdoni megállapodás III. Cikkének 3. bekezdése szerint a védjegyjogosultság lajstromozással vagy használattal szerezhető meg, mindkét félnek gondoskodnia kell viszont védjegylajstromozási rendszer létrehozásáról. A lajstromozás előfeltételeként megkövetelhető a védjegy használata.

Az egyes külföldi jogszabályok viszonylag tarka képet mutatnak a megjelölés tényleges használata és a védjegyjogosultság megszerzése közötti összefüggést illetően. Abban egységesek, hogy az oltalom keletkezhet lajstromozással, abban nem, hogy használattal is, illetve, hogy a tényleges használat szükséges-e a lajstromozáshoz.

Az Amerikai Egyesült Államokban használattal keletkezhet védjegyoltalom, a lajstromozáshoz pedig szükséges a védjegy tényleges használata vagy az erre irányuló szándék igazolása. A japán, a francia, az olasz és a svájci védjegyjog viszont pl. csak a lajstromozással keletkező védjegyoltalmat ismeri el, a lajstromozásnak pedig nem feltétele a megjelölés használata. Az angol védjegytörvény is csak lajstromozott védjegyekről rendelkezik. Köztes megoldást alkalmaz a német és a dán jog: a lajstromozáson kívül keletkezhet védjegyoltalom a megjelölés tényleges használata útján is. A német jog szerint ehhez az szükséges, hogy a védjegy az érdekelt körökben ismertté váljon az üzleti forgalomban történő használat révén. A dán jog pedig egyértelművé teszi, hogy használat útján sem szerezhető oltalom olyan megjelölésre, amely nem lenne lajstromozható.

Mindezek alapján az új védjegytörvényben célszerű továbbra is a lajstromozáshoz kötni a védjegyoltalom megszerzését. A használat vagy a használati szándék igazolása ehhez nem követelhető meg.

Megfontolásra csak az a kérdés érdemes, hogy a magyar jog is elismerje-e a lajstromon kívüli oltalomszerzés lehetőségét - hasonlóan a német és a dán joghoz. Egy ilyen megoldás kétségkívül erősítené a lajstromozatlan, de ténylegesen használt megjelölések jogi helyzetét. Ennek „ára” azonban a jogbizonytalanság lenne: míg a védjegylajstrom közhitelesen és bárki számára hozzáférhető módon tanúsítja a védjegyekkel kapcsolatos jogokat, addig a lajstromozatlan megjelölések esetében már az is tisztázatlan, vitatható volna, hogy a megjelölés megszerezte-e a használat eredményeképpen a lajstromon kívüli oltalmat, a védjeggyel kapcsolatos jogokat, körülményeket pedig nem tanúsítaná közhiteles nyilvántartás. Kialakult piaci viszonyok, szilárd üzleti etika hiányában az ilyen bizonytalanság hátrányos következményekkel járhat. Emellett versenyjogunk kielégítő védelmet nyújt a lajstromozatlan megjelölésekkel kapcsolatos tisztességtelen piaci magatartásokkal szemben. A használattal való oltalomszerzésnek nincs hagyománya a magyar védjegyjogban. Az új védjegytörvényben tehát nem indokolt változtatni a korábban hatályos szabályozásnak azon az alapelvén, hogy védjegyoltalom kizárólag a bejelentés alapján történő lajstromozással keletkezhet.

A törvény mindezekre figyelemmel - követve a hazai védjegyjogi hagyományt is és figyelembe véve a nemzetközi jogi szempontokat - a lajstromozáshoz köti a védjegyoltalom megszerzését. A védjegyoltalom azt illeti meg, aki a megjelölést lajstromoztatja; az oltalom a lajstromozáskor keletkezik, igaz, a bejelentés napjára visszaható hatállyal [9. §. (1) bekezdés, 10. §].

A korábban hatályos védjegyjogunk korlátozza azoknak a körét, akik védjegyre oltalmat szerezhetnek. A védjegyre nem szerezhet oltalmat bárki, hanem - a Vt. 4. §-ának (2) bekezdése szerint - csak „vállalat, szövetkezet, gazdasági tevékenység folytatására feljogosított más szerv vagy személy”. A lehetséges védjegyjogosultak körét megvonó e rendelkezés szövegezése, terminológiája mára elavult; s maga a korlátozás - a megfogalmazással együtt - tartalmilag is időszerűtlenné vált.

A Párizsi Uniós Egyezmény nem tartalmaz e tárgyban speciális szabályt.

A Madridi Megállapodás a nemzetközi védjegybejelentés benyújtására való jogosultságot csupán a bejelentő állampolgársága, illetve honossága szempontjából szabályozza: csak a valamely tagállamban honos bejelentők nyújthatnak be nemzetközi bejelentést. A bejelentő személyére vonatkozó egyéb korlátozást az egyezmény nem tartalmaz.

A Védjegyjogi Szerződés 3. Cikkének (7) bekezdése értelmében egyik szerződő állam sem követelheti meg, hogy a védjegybejelentés részeként a bejelentő a cégjegyzék (vagy más kereskedelmi nyilvántartás) alapján készült kivonatot vagy tanúsítványt nyújtson be, továbbá azt sem írhatják elő a tagországok a bejelentő számára, hogy a bejelentésben tüntesse fel, hogy ipari vagy kereskedelmi tevékenységet folytat, illetve, hogy ezt igazolja. E rendelkezések látszólag csupán eljárási követelményt fogalmaznak meg: a felsoroltak nem írhatók elő védjegybejelentés kötelező kellékeként, elemeként. Ilyen alaki előírások hiányában azonban az anyagi jogi szabály is értelmét veszti: ellenőrizhetetlenné válik annak a követelménynek a betartása, hogy a védjegyre csak vállalat, vagyis gazdasági tevékenység folytatására jogosult személy szerezhet oltalmat. A Szellemi Tulajdon Világszervezetének Nemzetközi Irodája által a Védjegyjogi Szerződés - gyakorlatilag érdemi változtatás nélkül elfogadott - tervezetéhez fűzött kommentár a szerződés idézett rendelkezéseinek aggály nélkül anyagi jogi jelentőséget tulajdonít: a Nemzetközi Iroda szerint a cégkivonat (egyéb kereskedelmi nyilvántartási tanúsítvány) azért nem követelhető meg a bejelentés kellékeként, mert nem zárható el a bejelentő az oltalomszerzéstől akkor sem, ha nem szerepel a cégjegyzékben. Hasonlóképpen, az ipari vagy kereskedelmi tevékenységre vonatkozó nyilatkozat, illetve bizonyíték azért nem követelhető meg, mert olyan személyek, szervezetek is lehetnek - a kommentár szerint - védjegytulajdonosok, akik maguk nem folytatnak ilyen tevékenységet.

Az Európai Közösség védjegyjogi irányelve nem rendelkezik e kérdésről; az irányelv hatálya nem terjed ki arra, hogy a tagállamok nemzeti jogszabályai milyen követelményeket támaszthatnak a védjegyoltalom szerzésére való jogosultság tekintetében. Ezt az irányelv preambuluma is megerősíti, amikor arról szól, hogy a tagállamok a védjegybejelentéseket elutasíthatják, illetve a lajstromozott védjegyeket törölhetik olyan okok alapján, amelyekről az irányelv egyáltalán nem rendelkezik; a preambulum a védjegyoltalom szerzésére való jogosultságot kifejezetten ilyen kérdésként említi meg.

A közösségi védjegyről szóló rendelet 5. Cikke viszont egyértelműen nem köti ahhoz a feltételhez a védjegyoltalom szerzésére való jogosultságot, hogy a bejelentő folytat-e gazdasági tevékenységet. E cikk ugyan meghatározott honossági követelményeket támaszt a bejelentőkkel szemben, de (1) bekezdése értelmében a bejelentő egyébként természetes személy vagy bármilyen jogi személy lehet, ideértve a közjog alapján létrehozott hatóságokat is. A 4. Cikk pedig a rendelet alkalmazásában jogi személynek minősíti azokat a szervezeteket is, amelyek - bár nem jogi személyek - személyes joguk szerint jogokat szerezhetnek, kötelezettségeket vállalhatnak, perelhetnek és perelhetők.

A nemzeti jogszabályok a védjegyoltalom szerzésére való jogosultságot illetően a liberalizálás tendenciáját mutatják. Az új német törvény pl. nem vette át a korábbinak azt a rendelkezését, hogy védjegyoltalmat csak vállalat szerezhet, így ma már védjegytulajdonos lehet természetes személy, jogi személy vagy személyek olyan együttese, amely jogok és kötelezettségek alanya lehet (pl. közkereseti vagy betéti társaság). A francia törvény szerint bármely természetes vagy jogi személy védjegytulajdonos lehet. A japán és a svájci törvény bárki számára lehetővé teszi az oltalomszerzést. Igaz, ezzel szemben pl. a dán jogszabály a védjegy fogalmi elemének tekinti, hogy a megjelölést „kereskedelmi vállalkozás” használja. Az olasz törvény pedig azok számára ad módot védjegyoltalom szerzésére, akik a megjelölést áruk előállításával és kereskedelmével, illetve szolgáltatások nyújtásával összefüggésben használják vagy használni kívánják saját vállalkozásukban vagy az ellenőrzésük alatt álló vállalkozásban. Emellett oltalmat szerezhet az is, akinek a védjegyét más vállalkozás az ő hozzájárulásával használja vagy használni kívánja. Védjegytulajdonos lehet továbbá az olasz törvény szerint az állam, valamint a regionális, a megyei és a települési önkormányzat is.

Új védjegytörvényünk megalkotásakor célszerű volna a liberalizálás tendenciáját követni. A Vt. indokolása annak idején azzal magyarázta a lehetséges védjegytulajdonosok személyére vonatkozó megszorítást, hogy „a védjegy rendeltetésszerű használata más részére nem indokolt”. Ez az „érvelés” mai gazdasági viszonyaink között talaját vesztette. A vállalkozás, a piacrajutás szabadsága mellett nincs értelme annak, hogy vizsgáljuk: a bejelentő folytat-e, illetve folytathat-e gazdasági, avagy vállalkozási tevékenységet. Az egyéni vállalkozás - az 1990. évi V. törvény rendelkezései szerint - alanyi jogon, egyszerű bejelentés alapján gyakorolható. A gazdasági társaságok, a szövetkezetek és az egyéb gazdálkodó szervezetek létrehozása tekintetében sem érvényesülnek olyan általános személyi korlátozások, amelyekre figyelemmel határt lehetne vonni a gazdasági tevékenység folytatására feljogosított személyek és az arra nem jogosultak között. A non-profit szervezetek (alapítvány, egyesület, közhasznú társaság stb.) elsődlegesen ugyan nem folytathatnak gazdasági tevékenységet [ld. a Ptk. 62. §-ának (3) bekezdését, 74/A. §-ának (1) bekezdését, illetve 57. §-ának (1) bekezdését], kiegészítő jelleggel, a non-profit tevékenység érdekében azonban igen. A Ptk. 685. §-ának c) pontja az államot, a helyi önkormányzatot, a költségvetési szervet, az egyesületet, a köztestületet, valamint az alapítványt is a gazdálkodó szervezetek közé sorolja a gazdálkodó tevékenységükkel összefüggő polgári jogi kapcsolataik tekintetében. Értelmezhetetlen volna a hatályos jogszabályok alapján, ha az új védjegytörvény változatlanul csak „gazdasági tevékenység folytatására jogosult személy” számára tenné lehetővé védjegyoltalom szerzését.

A lehetséges védjegytulajdonosok személyi körének korlátozása nem volna alkalmas eszköz a rosszhiszemű védjegylajstromozások kiszűrésére sem. A rosszhiszemű lajstromozás másképp gátolható meg, illetve szankcionálható [pl. a védjegy törlése útján, ld. a törvény 3. §-a (1) bekezdésének c) pontját és 33. §-a (1) bekezdésének a) pontját]. A szóban forgó korlátozás a védjegy tényleges használatát sem biztosítja: önmagában az, hogy a bejelentő gazdasági tevékenységet folytat, nem garancia arra, hogy a védjegyet használni is fogja. Ha a bejelentő nem folytat gazdasági tevékenységet, a védjegybejelentés éppenséggel az annak megkezdésére irányuló szándékát is jelezheti, illetve ahhoz szükséges is lehet. Hatékonyabb ösztönzést biztosít a védjegyjog a védjegy tényleges használatára a használat elmaradásának esetére előírt jogkövetkezményekkel, mint a védjegytulajdonosok személyére vonatkozó korlátozások révén (ld. a törvény 18. §-át és a hozzá kapcsolódó szabályokat).

Mindezek alapján a törvény olyan szabályozást tartalmaz, amely bárki, illetve bármely jogi személy vagy jogi személyiséggel nem rendelkező gazdasági társaság számára módot ad védjegyoltalom szerzésére. Nem teszi az oltalomszerzés feltételévé, hogy a bejelentő gazdasági tevékenységet folytasson. Ezenkívül az sem feltétele az oltalomszerzésnek, hogy a bejelentő olyan árukkal, szolgáltatásokkal kapcsolatos tevékenységet folytasson, amelyekre a védjegy lajstromozását kéri [9. § (2) bekezdés].

Meg kell jegyezni, hogy a törvény - a 9. § (2) bekezdésében foglalt főszabálytól eltérve - csupán bizonyos szervezettípusok számára teszi lehetővé együttes védjegy lajstromoztatását [ld. a 96. § (1) bekezdését), illetve egyes vállalkozásokat kizár az oltalomszerzés lehetőségéből a tanúsító védjegyeket illetően (ld. a 101. § (2) bekezdését].

A védjegyoltalom szerzésére való jogosultsággal kapcsolatos kérdés, hogy az új védjegytörvény miként szabályozza a külföldiek oltalomszerzési lehetőségét, illetve a külföldieknek adott oltalomból folyó jogokat. A Párizsi Uniós Egyezményben kimondott és a TRIPS-egyezményben, illetve az amerikai-magyar szellemi tulajdoni megállapodásban megerősített nemzeti elbánási elv erre a kérdésre világos választ ad. Hazai iparjogvédelmi jogalkotási hagyományunk szerint a külföldieknek biztosított nemzeti elbánásra iparjogvédelmi jogszabályaink külön nem utalnak. Elegendő ugyanis, hogy a Párizsi Uniós Egyezményt belföldi jogszabály kihirdette. Elvben feltehető az a kérdés, hogy a Párizsi Uniós Egyezmény 2-3. Cikkei alapján a tagországokban nemzeti elbánásra jogosult személyeken kívüli külföldiek részére az új védjegytörvény csak viszonosság esetén biztosítson-e a belföldiekkel azonos jogokat vagy viszonosság híján is. A kérdés gyakorlati jelentősége azonban csekély, hiszen a Párizsi Uniós Egyezménynek több mint 120 ország a tagja és az egyezmény 3. Cikke szerint az is jogosult a nemzeti elbánásra, aki az egyezményben nem részes ország állampolgára (vagy nem ott létesített jogi személy), de valamelyik tagország területén lakik vagy ott valóságos és működő ipari vagy kereskedelmi vállalkozása, telepe van. Emellett a TRIPS-egyezmény a Párizsi Uniós Egyezményben nem részes államok viszonyában is az utóbbiban foglaltakkal azonos tartalommal követeli meg a nemzeti elbánás biztosítását. A viszonosság kérdése tehát csak rendkívül szűk körben, elenyésző számú esetben vetődhet majd fel egyáltalán.

Figyelemre méltó, hogy az új német törvény mellőzte a korábbinak azt a szabályát, amely szerint külföldiek csak akkor szerezhettek védjegyjogot, ha ezt nemzetközi szerződés vagy viszonosság lehetővé tette. A változtatás indokaként a Párizsi Uniós Egyezmény széles körű tagságára és arra hivatkoztak, hogy a nem tagállamok viszonylatában pedig rendkívül körülményes és hosszadalmas a viszonosság megállapítása.

Célszerűnek tűnik ezért, hogy az új védjegytörvény a külföldiek számára minden esetben nemzeti elbánást biztosítson, függetlenül attól, hogy arra a Párizsi Uniós Egyezmény vagy a GATT TRIPS-egyezmény alapján, illetve viszonosságra hivatkozva igényt tarthatnak-e.

E követelményt a törvény akként érvényesíti, hogy - hasonlóan a korábban hatályos joghoz - nem tartalmaz külön, az általános szabályoktól eltérő rendelkezéseket a külföldiek jogairól, oltalomszerzési lehetőségeiről. Ez nem jelenti azt, hogy a törvény ne élhetne, illetve ne élne a nemzetközi egyezményekben - pl. a Párizsi Uniós Egyezmény 2. Cikkének (3) bekezdésében vagy a TRIPS-egyezmény 3. Cikkének (2) bekezdésében - a nemzeti elvárás elve alól engedett kivételek nyújtotta lehetőségekkel (ld. a törvény 44. §-át).

A korábban hatályos jogunk szerint egy védjegynek csak egy jogosultja lehet. A Vt. 4. §-ának (3) bekezdésében szabályozott együttes, avagy kollektív védjegyen kívül a magyar jog nem ad módot arra, hogy több bejelentő ugyanarra a védjegyre közösen szerezzen oltalmat. Míg tehát szabadalmi jogunk ismeri a közös szabadalmat, védjegyjogunk nem teszi lehetővé a közös védjegyoltalmat.

A nemzetközi egyezmények és az európai közösségi jogszabályok nem adnak eligazítást e kérdésben.

A külföldi jogszabályok szemléje változatos képet mutat a közös védjegyoltalom lehetőségének kérdésében. A német jog nem zárja ki ezt a lehetőséget. A francia és az angol törvény pedig kifejezetten rendelkezik a közös védjegyoltalomról, a védjegy tulajdonostársairól. Ezzel szemben pl. az olasz és a svájci törvény nem szól a közös védjegyoltalomról.

A hazai vélemények is megosztottak a közös védjegyoltalmat illetően. Ellenzői azzal érvelnek, hogy a vállalat és a védjegy szoros kapcsolata fellazulna, meggyengülne a közös védjegyoltalom miatt, a jelenlegi hazai gazdasági viszonyok között pedig számos visszaéléssel, jogvitával járna, ha egy védjegynek több tulajdonosa lehetne. Ezzel szemben az hozható fel, hogy a védjegylicencia is lazít a vállalat és a védjegy kapcsolatán, hiszen annak alapján éppen olyan személy kap a védjegy használatára engedélyt, aki nem tulajdonosa a védjegynek, továbbá, hogy a közös szabadalommal kapcsolatos évtizedes tapasztalatok nem igazolják azt a feltevést, hogy a közös iparjogvédelmi oltalom eleve, szükségképpen jogvitába, visszaélésekbe torkollana.

Mindezekre figyelemmel célszerű módot adni közös védjegyoltalomra. A közös védjegyoltalom szabályozása a közös szabadalom (1995. évi XXXIII. tv. 26. §), illetve a közös tulajdon (Ptk. 139-148. §) analógiáján alapul (ld. a törvény 21. §-át).

Az együttes védjegyekről (és a tanúsító védjegyekről) a törvény külön rendelkezik. Meg kell jegyezni, hogy a közös védjegy és az együttes védjegy egymástól különböző fogalmak, az utóbbi vállalatok (vagy más személyek) szövetségét, érdekképviseleti vagy egyéb szervezetét illeti meg, s azt a szövetség, szervezet valamennyi tagja használhatja. Ez utóbbi esetben tehát a védjegy közös használata nem tulajdonostársi viszonyon, hanem tagsági viszonyon alapul, amelynek többnyire feltétele meghatározott előírások és követelmények elfogadása. A védjegy tulajdonosa pedig a szervezet és nem annak - változó - tagsága, mely csak a védjegy használatára jogosult (ld. a törvény XIII. fejezetét).

A 11. §-hoz

A korábban hatályos védjegytörvény 6. §-a értelmében a védjegyoltalom a bejelentés napjától számított tíz évig tart, további tíz-tíz éves időtartamra pedig megújítással meghosszabbítható.

A Védjegyjogi Szerződés 13. Cikkének (7) bekezdése a korábban hatályos jogunkkal azonos módon szabályozza a védjegyoltalom időtartamát, azzal az eltéréssel, hogy egyelőre a tagországok jogalkotására bízza annak megállapítását, hogy az oltalmi idő mikor veszi kezdetét a (bejelentéstől vagy a lajstromozástól számítódik-e).

A TRIPS-egyezmény 18. Cikke szerint a lajstromozáskor keletkező és a megújított oltalomnak legalább hét évre kell szólnia. Az amerikai-magyar megállapodás III. Cikkének 9. bekezdése értelmében a védjegy lajstromozása korlátlanul megújítható legalább tízéves időtartamokra, ha a megújítás feltételeinek eleget tesznek. A védjegyet első ízben pedig szintén legalább tíz évre kell lajstromozni. Az európai közösségi irányelv nem szabályozza az oltalmi időt, a közösségi védjegyről szóló rendelet 46. Cikke azonban a közösségi védjegy oltalmi idejét a bejelentéstől számított tíz évben állapítja meg, lehetővé téve az oltalom további tíz-tíz éves időszakokra történő megújítását. A külföldi jogokban általánosnak tekinthető a tíz éves oltalmi idő és a további tíz-tíz évre való megújítás lehetősége.

Nemzetközi kötelezettségeink, illetve jogharmonizációs szempontok nem teszik tehát szükségessé az oltalmi időre vonatkozó korábban hatályos szabályozás megváltoztatását. Sőt, annak fenntartását követelik meg. A hazai védjegyjogi hagyomány megőrzésének szempontja is a jelenlegi rendelkezések mellett szól. A törvény mindezeknek megfelelően szabályozza a védjegyoltalom időtartamát.

A 12-15. §-hoz

A Vt. 7. §-a értelmében a védjegyoltalom alapján a védjegyjogosultnak - a jogszabályok keretei között - kizárólagos joga van arra, hogy a védjegyet az árujegyzékben szereplő árukkal kapcsolatban használja, illetve használatára engedélyt (licenciát) adjon. A védjegyoltalom lényege a korábban hatályos törvény szerint tehát a védjegy használatához való kizárólagos jog. A védjegyhasználat definícióját azonban a törvény nem e rendelkezéssel összefüggésben, hanem az oltalomnak a használat hiánya miatt történő megszűnésére vonatkozó szabályozás keretében állapítja meg. A Vt. 18. §-ának (1) bekezdése így a használat hiánya miatti megszűnés kérdéséhez kapcsolódva mondja ki, hogy védjegyhasználat a védjegy alkalmazása az árun, csomagolásán, továbbá a hirdetés és az üzleti levelezés során. A Vt. 13. §-ának (1) bekezdése viszont az oltalom tartalmát meghatározó 7. §-ra építve adja meg a védjegybitorlás fogalmát: védjegybitorlást követ el, aki a védjegy árujegyzékében szereplő vagy ahhoz hasonló áruval kapcsolatban jogosulatlanul használja más védjegyét vagy az ahhoz összetéveszthetőségig hasonló más megjelölést.

E fogalomrendszert a bírósági gyakorlat fejlesztette, gazdagította. Egyebek között egyértelművé tette, hogy a védjegyoltalomból folyó kizárólagos jog, a bitorlás szempontjából releváns védjegyhasználat fogalma kiterjed az olyan áru forgalmazására is, amelyen jogosulatlanul tüntetik fel a védjegyet (3.P.27126/1990.), valamint ide sorolta a bíróság a védjeggyel ellátott áru kirakatba helyezését is, kifejtve, hogy az alperes „a terméket árcédulával ellátva, értékesítési céllal helyezte a kirakatba, az árukkal tehát a piacon megjelent, azokat forgalmazta, függetlenül attól, hogy ténylegesen adott-e el belőlük” (3.P.23767/1986). A bírósági gyakorlat a forgalmazást folyamatnak tekinti, amelynek minden lényeges, tevékeny résztvevője forgalmazónak számít. Így forgalmazónak minősült a védjeggyel jogosulatlanul ellátott áru adásvételére saját nevében, de más javára szerződést kötő külkereskedelmi bizományos (3.P.27184/1990.). A bírósági gyakorlat tehát egységes abban, hogy az áru védjeggyel való ellátása mellett a védjeggyel ellátott áru forgalombahozatalát és árusítását is védjegyhasználatként kell értékelni.

Egy másik ügyben hozott ítéletében pedig a Legfelsőbb Bíróság a védjegynek az áru csomagolásán való szerepeltetését minősítette védjegybitorláshoz vezető használatnak. Nem tulajdonított ügydöntő jelentőséget annak, hogy az alperes a szóvédjegy feltüntetésével a saját termékének lehetséges alkalmazási területét kívánta jelölni. Álláspontja szerint ugyanis a Vt. 13. §-ának (1) bekezdése értelmében „a más védjegyének árujegyzékében szereplő áruval azonos vagy hasonló termék forgalmazásakor tartózkodni kell az érintett védjegynek a jogosult hozzájárulása nélkül a terméken (csomagolásán, a termékkel kapcsolatos hirdetésben) való szerepeltetésétől, mert az alkalmas lehet arra, hogy a fogyasztók a termékeket és gyártóikat összetévesszék” (BH1993. 25.).

A védjegybitorlásnak fogalmi eleme az előzőek szerinti értelemben vett használat jogosulatlan volta is. Jogosulttá a védjegy használata lényegében csak a védjegytulajdonostól kapott engedély alapján válhat. Egységes a bírósági gyakorlat abban, hogy más védjegyének cégnévben történő használatára nem lehet jogot szerezni pusztán azzal, hogy a cégbíróság e néven a céget a céglajstromba bejegyezte (3.P.23862/1983.).

A védjegyoltalom tartalmára vonatkozó szabályozás szempontjából az Európai Közösség védjegyjogi irányelve - a már többször említett 89/104/EGK irányelv - a meghatározó. Az irányelv az oltalom tartalmát, az oltalomból folyó jogokat illetően is tartalmaz a tagállamokra kötelező és opcionálisan alkalmazható előírásokat. Ez utóbbiak értékeléséhez, a szabályozási változatok közül történő választáshoz fontos adalékot nyújt a közösségi védjegyről szóló rendelet és a tagállami jogalkotás.

Az irányelv - 5. Cikkének megfogalmazásából kitűnően - egyértelműen azt a megközelítést teszi magáévá, amely a védjegyoltalom lényegét a védjegyjogosult arra való felhatalmazásában látja, hogy másokat a védjegy használatától eltilthasson. A védjegyjogosultat megillető kizárólagos jog lényege e felfogás szerint az, hogy a védjegytulajdonosnak joga van eltiltani a védjegy használatától mindenki mást, akinek a használatra nem adott engedélyt. A törvény is e megközelítésen alapul: egyfelől - igazodva a hazai iparjogvédelmi hagyományhoz - pozitívan határozza meg a védjegyoltalom lényegét, nevezetesen, hogy az oltalom alapján a jogosultnak kizárólagos joga van a védjegy használatára [12. § (1) bekezdés], másfelől e kizárólagos jogot eltiltási jogosultságként is megfogalmazza, felhatalmazva a jogosultat, hogy mások engedély nélküli védjegyhasználatával szemben fellépjen [12. § (2) bekezdés].

Az irányelv a kereskedelem során (in the course of trade) történő védjegyhasználat megtiltására jogosítja fel a védjegytulajdonost, ami azt jelenti, hogy csak a gazdasági szempontból releváns használat számít a védjegytulajdonos hozzájárulásától függő védjegyhasználatnak. Tartalmilag ennek az irányelvi kritériumnak felel meg, hogy a törvény szerint a védjegyoltalom a gazdasági tevékenység körében való használatra terjed ki. A törvény e megoldása iparjogvédelmi jogszabályaink fogalmi rendszerének egységét is szolgálja, hiszen a találmányok szabadalmi oltalmáról szóló 1995. évi XXXIII. törvény (Szt.) 19. §-ának (6) bekezdése szintén egyértelművé teszi, hogy a szabadalmi kizárólagos jog csak a gazdasági tevékenység körében végzett cselekményekre vonatkozik.

A védjegyjogosult a törvény szerint „felléphet” az engedély nélküli védjegyhasználattal szemben; a fellépés kifejezés mindazoknak az igényeknek az érvényesítésére utal, amelyeket a védjegyjogosult bitorlás esetén érvényesíthet (ld. a törvény 27. §-át).

A korábban hatályos jogunk megfelel a Párizsi Uniós Egyezmény követelményeinek. Az egyezmény a védjegyoltalom tartalmát illetően azonban viszonylag kevés rendelkezést tartalmaz, és előírásai e tekintetben visszafogottak, szűkszavúak. Az egyezmény 6.bis Cikke a közismert védjegyek oltalmáról rendelkezve - egyebek között - megköveteli a tagországoktól, hogy tiltsák meg a használatát annak a gyári vagy kereskedelmi védjegynek, amely összetévesztésre alkalmas másolata, utánzata vagy fordítása az adott országban közismert, azonos vagy hasonló áruk megjelölésére alkalmazott védjegynek. E szabályt alkalmazni kell akkor is, ha a védjegynek része csupán, de lényeges része a közismert védjegy másolata vagy utánzata. Ezenkívül a 6.sextes Cikk értelmében az unió tagállamai kötelesek a szolgáltatási védjegyek oltalmazására is; lajstromozásukra nem. (A Védjegyjogi Szerződés követeli meg csupán jövőbeli tagországaitól, hogy a Párizsi Uniós Egyezménynek a csak az áruvédjegyekre vonatkozó rendelkezéseit a szolgáltatási védjegyekre is alkalmazzák.) Mindazonáltal az egyezménynek sem ez, sem pedig valamely más rendelkezése nem határozza meg közelebbről annak az oltalomnak a tartalmát, amelyet a tagállamok kötelesek a védjegyek számára biztosítani. Az idevágó rendelkezések szövegének elemzése legfeljebb arra a következtetésre ad alapot, hogy az egyezmény a védjegyoltalom lényegét a használat - a mások által történő védjegyhasználat - megtiltásában látja.

Az irányelv kötelező erővel írja elő a tagállamoknak, hogy a védjegytulajdonost jogosítsák fel másoknak a védjeggyel azonos megjelölés használatától való eltiltására olyan árukkal vagy szolgáltatásokkal kapcsolatban, amelyek azonosak azokkal az árukkal és szolgáltatásokkal, amelyekre a védjegyet lajstromozták. Szintén kötelező előírás, hogy a védjegytulajdonosnak olyan esetben is joga legyen valamely megjelölés más által történő használatának a megtiltására, amikor e megjelölés és a védjegy azonossága vagy hasonlósága, valamint az érintett áruk vagy szolgáltatások azonossága vagy hasonlósága miatt fennáll az összetévesztés valószínűsége, veszélye. Az összetévesztés egyik nevesített esetének minősíti az irányelv azt, ha annak valószínűsége állapítható meg, hogy a megjelölést és a védjegyet egymással kapcsolatba hozzák gondolattársítás (asszociáció) útján.

Az irányelv e rendelkezéseivel természetszerűleg valamennyi közösségi tagállam védjegyjogszabálya összhangban áll, és azonos szabályokat tartalmaz a közösségi védjegyről szóló rendelet is. A GATT TRIPS-egyezményének 16. Cikke is gyakorlatilag ugyanilyen tartalmú előírásokat foglal magában, csupán a szabályozás követ valamelyest eltérő logikát: az azonos vagy hasonló áruk (szolgáltatások) tekintetében a védjeggyel azonos vagy hasonló megjelölés használatát elvileg minden esetben csak akkor teszi a védjegytulajdonos hozzájárulásától függővé, ha az ilyen használat az összetévesztés veszélyét idézi elő. Azonos megjelölés azonos áruk vagy szolgáltatások tekintetében történő alkalmazása esetén azonban az összetévesztés veszélyét vélelmezni kell. Ez a vélelem megdönthető, ennyiben tér el egymástól a TRIPS-egyezmény és az európai közösségi irányelv. Mivel azonban a TRIPS-egyezmény lehetővé teszi, hogy a részes államok az egyezményben előírtnál magasabb szintű védelmet biztosítsanak, nincs akadálya a közösségi irányelvben foglalt - vélelem nélkül érvényesülő - szabályozás átvételének az azonos árukkal kapcsolatban használt azonos megjelölések körében sem.

A törvény - a 12. § (2) bekezdésének a)-b) pontjában - megteremti az irányelv említett rendelkezéseivel való összhangot. A jogharmonizációs követelmény érvényesítése nem igényel, illetve nem eredményez a korábban hatályos szabályozáshoz képest gyökeres változtatást, hiszen a Vt. 13. §-ának (1) bekezdése már az irányelvben foglaltakhoz hasonlóan határozza meg a védjegybitorlás lehetséges eseteit. A törvény a harmonizációt azzal teszi teljessé, hogy kifejezi: mind az áruk (szolgáltatások), mind a megjelölések hasonlósága csak akkor releváns, ha össztéveszthetőséget eredményez. Meg kell jegyezni, hogy a törvény 12. §-a (2) bekezdésének b) pontja az összetévesztés valamennyi esetét felöleli. Kiterjed tehát az „egyszerű” össztévesztésen kívül a gondolattársítás útján történő összekapcsolás miatti összetévesztésre is, azaz módot ad az asszociációs hatásra építő jogosulatlan megjelölés-használattal szembeni fellépésre is. Ilyen használatról van szó, ha az utánzás csak addig terjed, hogy a megjelölés olyannak tűnjön, mintha a védjegy volna, s ezáltal a fogyasztókban azt a benyomást keltse, mintha a védjeggyel és az ahhoz hasonló megjelöléssel ellátott áruk vagy szolgáltatások között, illetve előállítóik, forgalmazóik között valamilyen kapcsolat állna fenn.

Az irányelv fakultatívan alkalmazható előírásai közé tartozik, vagyis az opcionális harmonizáció körébe esik az az előírás, amelynek értelmében a tagállamok feljogosíthatják a védjegytulajdonost, hogy olyan esetben is eltiltson másokat a védjegyével azonos vagy ahhoz hasonló megjelölés használatától, amikor az áruk (szolgáltatások), amelyekkel kapcsolatban ilyen megjelölést használnak, nem hasonlóak a védjegy árujegyzékében szereplőkhöz, de a védjegy ismert, jóhírnévvel, reputációval rendelkezik az adott tagállamban, és a megjelölés más által - megfelelő indok nélkül - történő használata tisztességtelenül kihasználja, illetve sérti, rontja a védjegy megkülönböztető erejét vagy jóhírnevét (reputációját). A közösségi tagállamok (így pl. a Benelux-országok, Dánia, az Egyesült Királyság, Franciaország, Németország, Olaszország és Spanyolország) éltek e szabályozási lehetőséggel. A közösségi védjegyről szóló rendelet is ezt az alternatívát választva szabályozza a közösségi védjegyoltalom tartalmát. A TRIPS-egyezményben és az amerikai-magyar megállapodásban vállalt kötelezettségeink sem mondanak ellent az irányelv e fakultatív szabályának.

A reputációt élvező védjegyek ilyen módon kiterjesztett, illetve fokozott védelme lényegében a hírnév védelmét jelenti, annak megakadályozását célozza, hogy a védjegy jó hírét más jogosulatlanul, a versenyben tisztességtelen előnyt szerezve kihasználhassa. Az irányelv e rendelkezése tükrözi azt a szemléletváltozást is, amely az Európai Bíróság joggyakorlatában végbement a védjegyek gazdasági rendeltetésének, lényegi funkciójának megítélését illetően: az Európai Bíróság is fokozatosan jutott el ahhoz a következtetéshez, hogy a védjegy nem csupán az áru származásának jelölésére szolgál, hanem versenyeszköz is: „a védjegyhez fűződő jogok a zavartalan verseny rendszerének lényeges elemét képezik”. A magyar gazdaságban még nem szilárdultak meg az üzleti tisztesség szabályai, számos vállalkozás alapozza gazdasági tevékenységét mások jóhírnevének tisztességtelen kihasználására. Ez a jóhírnév megteremtésével és fenntartásával kapcsolatos beruházások jogosulatlan elsajátításával jár, továbbá megrendítheti az eredeti áru (szolgáltatás) iránti fogyasztói bizalmat is (hiszen az ilyen jellegű védjegyhasználat többnyire gyenge minőségű árukkal, szolgáltatásokkal kapcsolatban valósul meg). Szükség van tehát arra, hogy az új védjegytörvény az ismert védjegyekre vonatkozóan az irányelv ismertetett fakultatív szabályával összhangban rendelkezzen.

A törvény 12. §-a (2) bekezdésének c) pontja e követelménynek megfelelő előírást tartalmaz. Hangsúlyozni kell azonban, hogy e rendelkezés csak a lajstromozott jó hírű védjegyekre vonatkozik. A lajstromozatlan közismert védjegyeknek nem biztosítható a jó hírű védjegyekéhez hasonló oltalom még akkor sem, ha a jóhírnevet élvező védjegy fokozott védelmének egyéb feltételei fennállnak. Mindez azonban természetesen nem zárja ki a versenyjogi alapon való fellépés lehetőségét a közismert védjegy utánzására építő tisztességtelen versenycselekményekkel szemben. A lajstromozatlan közismert védjegyek tehát továbbra is a versenyjog szabályai szerint részesülhetnek jogi védelemben.

A védjegyoltalom tartalmának meghatározásához hozzátartozik annak megállapítása is, hogy a védjegytulajdonos mely cselekmények megtiltására jogosult az oltalom alapján, vagyis, hogy mi számít az ő hozzájárulásához kötött védjegyhasználatnak. Az irányelv ennek definiálásakor a megjelöléssel és az áruval (szolgáltatással) kapcsolatos cselekményekkel egyaránt foglalkozik. Ez a megközelítés bizonyos mértékig különbözik a korábban hatályos jogunkétól, viszont közel áll az első védjegytörvényünkben (az 1890. évi II. törvényben) tükröződő - a védjeggyel ellátott áru forgalombahozatalára és a védjegy utánzására egyaránt összpontosító - felfogáshoz. Az irányelv 5. Cikkének (3) bekezdése szerint a védjegytulajdonos megtilthatja a következő cselekményeket (azaz azok védjegyhasználatnak számítanak):

- a megjelölés elhelyezése az árun vagy csomagolásán;

- a megjelölést hordozó áru forgalombahozatala, eladásra való felkínálása, illetve ilyen célból történő raktározása; szolgáltatás nyújtása vagy annak felajánlása a megjelölés alatt;

- a megjelöléssel ellátott áruk behozatala vagy kivitele;

- a megjelölés használata az üzleti iratokon és a reklámozásban.

Az irányelvben adott e felsorolás azonban csak példálózó jellegű. Nem kizárt tehát, hogy a tagállamok a védjegyhasználat más eseteit is nevesítsék. A nevesített eseteknek is az irányelvi generálklauzula keretei között kell azonban maradniuk, azaz csak a gazdasági tevékenység körébe eső cselekményekre vonatkozhatnak. A használati cselekményekről adott felsorolás másfelől szükségképpen (és célszerűen) példálózó maradhat csak, a kimerítő jellegű felsorolást tartalmazó szabályozás azzal a kockázattal járna, hogy a védjegyjogosult nem léphetne fel a gazdasági tevékenység körébe tartozó, de a törvényi taxáción kívül eső használati cselekményekkel szemben. Ebből a szempontból figyelmet érdemel, hogy több tagállam (pl. Németország, Dánia) - teljes mértékben, szó szerint követve az irányelvet - szintén csak példálózó, nem kimerítő jellegű felsorolást adott a védjegyhasználat körébe tartozó cselekményekről.

A használati cselekmények példálózó felsorolását a törvény 12. §-ának (3) bekezdése e megfontolások alapján állapítja meg.

A törvény az oltalom tartalmára vonatkozó általános rendelkezések mellett előírásokat állapít meg a védjegy használatának két sajátos esetére. A védjegy fajtanévvé válásának, „felhígulásának” megakadályozását szolgálja a védjegynek kézikönyvben való megjelenítésére vonatkozó szabály (13. §), a képviselő vagy az ügynök jogosulatlan védjegyhasználatával szembeni fellépés lehetőségének biztosítása pedig a védjegyjogosult vállalkozás érdekeinek megóvását célozza e speciális esetben is (14. §). E kérdésekről az irányelv nem rendelkezik, a közösségi védjegyről szóló rendelet (10-11. és 18. Cikkében) és számos nemzeti jogszabály viszont igen.

A védjegyoltalom tartalma szempontjából lényegesek az oltalomból folyó kizárólagos jog korlátai is: az oltalom tartalmának meghatározásához nem elegendő a védjegytulajdonost megillető jogok definiálása, ki kell jelölni e jogok érvényesíthetőségének határait is. A TRIPS-egyezmény 17. Cikke szerint a tagállamoknak - korlátozott mértékben - módjukban áll a védjegyoltalomból folyó jogok alól kivételt tenni (mint pl. a leíró jellegű kifejezések használata esetében), de e kivételek meghatározása során a védjegytulajdonos és a harmadik személyek törvényes érdekeire egyaránt tekintettel kell lenni. Az európai közösségi irányelv ennél részletesebben rendelkezik a védjegyoltalom korlátairól, a kizárólagos jog alóli kivételekről. Az irányelv 6. Cikke szerint a védjegytulajdonos nem tilthat el mást attól, hogy a kereskedelemben használja

- saját nevét vagy címét;

- az áru vagy a szolgáltatás fajtájára, minőségére, mennyiségére, rendeltetésére, értékére, földrajzi eredetére, előállítási (szolgáltatásnyújtási) idejére vagy egyéb jellemzőjére vonatkozó jelzést;

- a védjegyet, ha az szükséges a termék vagy a szolgáltatás rendeltetésének jelzésére, különösen tartozékok vagy alkatrészek esetében.

Mindegyik felsorolt esetben szükséges azonban, hogy a használat az ipari és kereskedelmi ügyekben kialakult tisztességes gyakorlattal összhangban álljon. Meg kell továbbá jegyezni, hogy az irányelv elfogadásáról készített jegyzőkönyv szerint a Tanácsban egyetértés alakult ki arról, hogy a névre és a címre vonatkozó előírás csak a természetes személyek nevére és címére terjed ki.

A közösségi tagállamok jogszabályai természetesen megfelelnek az irányelv e kötelező erejű rendelkezésének, s a közösségi védjegyről szóló rendelet 12. Cikke is azonos szabályokat foglal magában.

A törvény az irányelv e szabályaival összhangban jelöli ki az oltalom határait. A védjegyoltalomból folyó kizárólagos jog alóli kivételek meghatározása ugyanis fokozza a védjegyekkel kapcsolatos cselekmények jogi megítélésének kiszámíthatóságát, növeli a forgalom biztonságát. Emellett az irányelv kétségkívül az üzleti élet gyakorlati igényeivel és a tisztességes piaci magatartás követelményeivel összhangban határozta meg a védjegyoltalom alóli kivételek körét. Ez igaz még akkor is, ha az áru rendeltetésének jelzésére szolgáló védjegyhasználat tekintetében a magyar bírói gyakorlat a korábban hatályos jog alapján az irányelvben foglaltakkal ellentétes következtetésre jutott (ld. az előzőekben ismertetett BH1993. 25. esetet). Nem feltétlenül tisztességtelen, illetve nem eleve ellentétes a védjegytulajdonos üzleti érdekeivel az, amikor pl. a számítástechnika területén a termék más termékekkel való kompatibilitására utalnak a védjegy használatával (pl. IBM-kompatibilitás), vagy amikor a védjegyet annak jelzésére tüntetik fel, hogy az adott alkatrész vagy tartozék mely gépkocsikhoz használható (15. §).

A 16. §-hoz

A korábban hatályos védjegyjogunk nem rendelkezik a védjegyoltalom kimerüléséről, avagy az oltalomból folyó kizárólagos jog „elhasználódásáról”. Tételes jogi szempontból tehát újdonságot vezet be a törvény 16. §-a, noha a védjegyekkel kapcsolatos hazai joggyakorlat és jogirodalom már az eddigiekben is foglalkozott e jogintézménnyel.

Az európai közösségi irányelv 7. Cikke tartalmazza a közösségi jognak az iparjogvédelmet érintő egyik fontos tételét, az ún. jogkimerülés doktrínáját. A jogkimerülés (avagy a jogelhasználódás) tana az Európai Bíróságnak az áruk szabad mozgása és a territoriális iparjogvédelmi oltalom közötti viszonyt értelmező határozataiban alakult ki, az irányelv 7. Cikke pedig e döntések esszenciáját sűríti magába. A jogkimerülés tana a hazai jogban sem ismeretlen; jogirodalmi és joggyakorlati tételből a találmányok szabadalmi oltalmáról szóló 1995. évi XXXIII. törvény révén emelkedett írott joggá. E törvény 30. §-a ugyanis már kimondta: a szabadalmi oltalomból eredő kizárólagos hasznosítási jog nem terjed ki a szabadalmas által vagy az ő kifejezett hozzájárulásával belföldön forgalomba hozott termékkel kapcsolatos további cselekményekre.

A szabadalmi és a védjegyoltalom kimerülése (elhasználódása) azonban nem feltétlenül esik egyforma jogi megítélés alá: a kétféle oltalom tárgya, tartalma nagyban különbözik. Ez tükröződik az irányelv 7. Cikkében is, amely (1) bekezdésében ugyan rögzíti a jogkimerülés alapelvét: a védjegyoltalom nem jogosítja fel a védjegytulajdonost a védjegy használatától való eltiltásra olyan árukkal kapcsolatban, amelyeket a védjeggyel ő maga hozott forgalomba a Közösségen belül; (2) bekezdésében azonban enyhít a jogkimerülési elv szigorúságán: a jogkimerülési elv nem alkalmazható ugyanis, ha a védjegytulajdonosnak jogos indoka van arra, hogy az áruk további forgalmazását ellenezze, különösen akkor, ha az áru állagát, állapotát megváltoztatták, illetve megrongálták. Az irányelv e fordulatának hátteréül az Európai Bíróságnak az ún. újracsomagolási esetekben hozott döntései szolgálnak. E döntésekből (102/77 Hoffmann-La Roche & Co. AG and Hoffmannn-La Roche AG v. Centrafarm Vertriebsgessellschaft Pharmazeutischer Erzeugnisse mbH [1978] E.C.R. 1139; 3/78 Centrafarm BV v. American Home Products Corp. [1978] E.C.R. 1823; 1/81 Pfizer Inc. v. Eurim-Pharm GmbH [1981] E.C.R. 2913) ugyanis az szűrhető le, hogy a két vagy több közösségi tagállamban oltalom alatt álló védjegyek jogosultja megakadályozhatja az egyik közösségi tagállamban a védjeggyel jogszerűen ellátott termékeknek a másik közösségi tagállamban történő forgalombahozatalát, ha azokat újracsomagolták és az új csomagoláson a védjegyet egy harmadik személy az engedélye nélkül helyezte el. Ellenben a forgalombahozatal ilyen címen történő akadályozása a Római Szerződés 36. Cikkének második mondata értelmében a tagállamok közötti kereskedelem leplezett korlátozását képezi (vagyis jogkimerülésről van szó), ha:

- megállapítható, hogy a védjegyoltalomból folyó jog gyakorlása - a jogosult által választott kereskedelmi rendszerre figyelemmel - hozzájárul a tagállamok piacainak mesterséges szétválasztásához;

- kimutatható, hogy az újracsomagolás nem érintheti hátrányosan a termék eredeti állapotát;

- a védjegytulajdonos előzetesen tájékoztatást kap az újracsomagolt áru forgalombahozataláról, és

- az új csomagoláson feltüntetik, hogy a terméket ki csomagolta újra.

A közösségi tagállamok nemzeti védjegyjogszabályai az irányelvnek a jogkimerülést szabályozó e rendelkezését gyakorlatilag szó szerint vették át.

Célszerű, hogy a törvény is rendelkezzen e kérdésről, mégpedig az irányelv 7. Cikkében foglaltakkal összhangban. Egyetlen - szükségszerű - eltérésként a magyar védjegytörvénynek azonban még nem az Európai Közösség területén, hanem csak a belföldön való forgalombahozatal tekintetében indokolt a jogkimerülés tételét rögzítenie; az Európai Unióhoz való csatlakozásunkig csak ilyen módon lehet e szabályt megfogalmazni.

Szükséges arra is felhívni a figyelmet, hogy jogkimerülésről csak árukkal, illetve az áruk forgalombahozatalával kapcsolatban lehet szó, egyéb védjegyhasználati cselekmények - mint pl. a reklámozás vagy az üzleti levelezés - értelemszerűen nem vezethetnek az oltalom kimerüléséhez.

A 17. §-hoz

A belenyugvás szabályozása szintén újdonság a törvényben a korábban hatályos jogunkhoz képest.

Az irányelv 9. Cikke rendelkezik a védjegyoltalomnak a hallgatólagos beleegyezés, belenyugvás folytán történő korlátozódásáról. E korlátozódás relatív hatályú, hiszen csak meghatározott védjegytulajdonossal, illetve védjegyhasználóval szemben következik be. Emellett nemcsak a használattól való eltiltásban korlátozza a védjegytulajdonost, hanem védjegytörlési eljárás indításában is.

Az irányelv 9. Cikkének (1) bekezdése értelmében, ha a védjegytulajdonos valamely tagállamban öt egymást követő éven át belenyugodott egy későbbi, lajstromozott védjegynek a tagállamban történő használatába, noha tudomása volt e használatról, akkor elveszti jogát arra, hogy korábbi védjegye alapján akár a későbbi védjegy törlését kérje, akár fellépjen a későbbi védjegy használatával szemben. E jogvesztés csak akkor nem következik be, ha a későbbi védjegy lajstromozását rosszhiszeműen kérték. Az irányelv 9. Cikkének (3) bekezdése továbbá azt is egyértelművé teszi, hogy az ismertetett esetben természetesen a későbbi védjegy jogosultja sem léphet fel a korábbi védjegy használata ellen. Az irányelv e rendelkezései a törlés tekintetében valamelyest emlékeztetnek a Vt. 19. §-ának (2) bekezdésében foglalt szabályra, amelynek értelmében a védjegy törlésének csak a közrendi klauzulára hivatkozva lehet helye, ha a lajstromozás óta öt év már eltelt és a védjegy a tényleges használat folytán ismertté vált. Az irányelvben szabályozott belenyugvás azonban nemcsak a törlés kezdeményezését, hanem a kizárólagos használati jog érvényesítését is kizárja. Emellett az irányelv rendelkezése csak relatív szerkezetű viszonyban - két meghatározott védjegytulajdonos kapcsolatában - értelmezhető, míg a Vt. idézett szabálya általános érvénnyel, abszolút jelleggel fogalmazódik meg. Az irányelvhez való közelítés érdekében tehát változtatnunk kell e kérdésben is tételes jogunkon.

Az irányelv 9. Cikkének (1) bekezdésében foglalt - s az eddigiekben ismertetett - szabályt e cikk (2) bekezdése azzal a fakultatív normával egészíti ki, amely szerint a tagállamok előírhatják, hogy az (1) bekezdésben foglaltakat az ismert védjegyek, a lajstromozatlan védjegyek és egyéb árujelzők, valamint egyéb jogok (névjog, szerzői jog stb.) tekintetében is alkalmazni kell.

A törvény az irányelvi előírásokkal összhangban szabályozza a belenyugvást és annak jogkövetkezményeit. A belenyugvás jogkövetkezményei csupán azokkal az árukkal és szolgáltatásokkal kapcsolatban állnak be, amelyekkel kapcsolatban a későbbi védjegyet ténylegesen használták, azaz a későbbi védjegynek nem feltétlenül a teljes árujegyzéke tekintetében érvényesülnek e jegykövetkezmények. A rosszhiszeműen bejelentett védjegy jogosultja nem hivatkozhat belenyugvásra, a rosszhiszemű bejelentés és védjegyhasználat javára nem írható a korábbi védjegy jogosultjának mulasztása.

Mivel nem indokolt, hogy védjegyjogi szempontból „erősebb” - vagyis a belenyugvás jogkövetkezményeitől mentes - védelmet élvezzenek a lajstromozatlan megjelölések, illetve a földrajzi árujelzők, a törvény - élve az irányelvben adott lehetőséggel - e megjelölésekre is kiterjeszti a belenyugvás szabályait.

A 18. §-hoz

A törvény - a korábban hatályos törvényhez képest - szerkezeti újítást alkalmaz azzal, hogy a védjegyhasználati követelményre, a használat elmulasztására vonatkozó előírásokat nem az oltalom megszűnésével kapcsolatos szabályok között, hanem a védjegyoltalomból eredő jogokról és kötelezettségekről szóló fejezetben helyezi el. A használat elmulasztásának jogkövetkezményeit pedig a törvény más részei szabályozzák [ld. a 4. § (3) bekezdését, a 30. § d) pontját, a 33. § (2) bekezdésének a) pontját, a 34. §-t].

Az európai közösségi irányelv a használat hiányát a védjegyoltalom megszűnési okaként a Vt.-nél szigorúbban és árnyaltabban szabályozza; megkívánja a védjegy ún. „komoly” használatát azokkal a termékekkel és szolgáltatásokkal kapcsolatban, amelyekre az oltalom vonatkozik. A használat fogalmára vonatkozó előírások nem hagynak kétséget afelől, hogy a használat mindig kapcsolatban van a ténylegesen forgalmazott termékkel. A használat szempontjából mind az irányelv, mind a német jogszabály kielégítőnek tekinti viszont azt is, ha a védjegyet a terméken, annak kikészítésén vagy csomagolásán ugyan belföldön helyezték el, de kizárólag külföldi forgalombahozatal céljából.

A megszűnés időpontjáról az irányelv nem rendelkezik, a német védjegytörvény szerint az - ha az eljárás sikeres - a megszűnés megállapítására irányuló eljárás megindításának napjára visszaható hatályú.

A piaci verseny mai viszonyai között, a Magyarország iránti növekvő külföldi üzleti érdeklődés miatt ugrásszerűen megnövekedett védjegylajstromozási aktivitást figyelembe véve egyértelműbb, esetenként szigorúbb használati követelmények bevezetése indokolt az új törvényben.

A törvény alapján az öt éves határidőt - szemben a korábban hatályos joggal - nem a bejelentéstől, hanem a lajstromozástól kell számítani.

A törvény a „komoly”, azaz a forgalomba hozott áruval kapcsolatos használat fogalmát az irányelvvel összhangban határozza meg. Az exportra szánt árukkal kapcsolatos védjegyhasználat is belföldinek minősül. A használat „komolyságát”, „ténylegességét” inkább annak volumenén, rendszerességén lehet lemérni, nem pedig a használat módján, vagyis azon, hogy mely védjegyhasználati cselekmények valósultak meg. Így jogfenntartó használatnak számíthatnak olyan használati formák (mint pl. a hirdetések) is, amelyekhez az európai közösségi felfogás szerint a védjegyjogosultnak kétségtelenül kizárólagos joga fűződik.

Az irányelv fakultatív szabálya a használat elmaradásához nemcsak azt a jogkövetkezményt fűzi, hogy ebből az okból megállapítható a védjegyoltalom megszűnése, hanem azt is kimondja, hogy az előírt módon nem használt korábbi védjegyre tekintettel nem érvényteleníthető egy ütköző későbbi védjegy [11. Cikk (2) bekezdés]. A nem használt védjegyre alapítható törlési ok kizárása egyszerűsíti a jogvita eldöntését is, mivel a törlési eljárásban kötelezhető a törlést kérő fél saját védjegye használatának igazolására, anélkül, hogy külön eljárást kellene kezdeményezni ellene a védjegy megszűnésének megállapítása iránt.

A törvény e megfontolásokra figyelemmel él az irányelvben adott lehetőséggel és kizárja azt, hogy nem használt védjegy lajstromozási akadály vagy törlési ok legyen [ld. a 4. § (3) bekezdését és a 33. § (2) bekezdésének a) pontját].

A 19. §-hoz

A védjegyoltalom „dinamikus” oldalához tartozik annak vizsgálata, hogy a védjegy, illetve a védjegyoltalomból folyó kizárólagos jog milyen módon vesz részt a vagyoni forgalomban. A törvény e tekintetben szakít a szellemi alkotások joga koncepciójával, amely ugyan erős gyökerekkel rendelkezik a magyar polgári jogi felfogásban, de gyakorlatilag értelmezhetetlen a védjegyre és a védjegyoltalomra vonatkozóan. A szellemi alkotások jogának követői ugyanis abból indulnak ki, hogy az iparjogvédelem és a szerzői jog lényege az alkotó személyiségből vezethető le, hogy a szellemi alkotás a személyiség „objektiválódott megnyilvánulása”, s hogy ennek következtében az iparjogvédelemmel és a szerzői joggal kapcsolatos jogok elválaszthatatlanok az alkotó személyétől és személyhez fűződő jogaitól. E megközelítés a védjegyekre és oltalmukra alkalmazhatatlan: noha a védjegyek egy része szellemi alkotás eredményeképpen születik, a védjegy vagyoni értéke nem ehhez, hanem a megjelölés megkülönböztető képességéhez és a fogyasztók körében kialakult reputációjához, jóhírnevéhez kapcsolódik. A védjegyoltalomnak sem az a lényege, hogy a védjegyet mint szellemi alkotást védje a jogosulatlan elsajátítással szemben, hanem az, hogy a védjegy jogosultja számára kizárólagos használati jogot biztosítson, ezáltal megvédve őt attól, hogy mások a versenyben az ő védjegyére építve jussanak indokolatlan versenyelőnyhöz, illetve, hogy a fogyasztóknak a védjeggyel kapcsolatos kedvező értékítéletét mások jogosulatlan védjegyhasználata csorbítsa. Emellett a védjegytulajdonost megillető kizárólagos jog a garancia arra is, hogy a fogyasztókat nem tévesztik meg a megjelölés jogosulatlan használatával. Mindezekre figyelemmel a törvény abból indul ki, hogy a védjegy vagyontárgy, a vállalat vagyonának része, s hogy a védjegyen fennálló oltalom a szellemi tulajdon egyik formája.

E megközelítés tükröződik - egyebek között - a TRIPS-egyezményben, valamint az amerikai-magyar kétoldalú megállapodásban is. A TRIPS-egyezmény 21. Cikke lehetővé teszi ugyan a tagállamok részére, hogy megállapítsák a védjegylicencia és - átruházás feltételeit, azonban e szabályozási lehetőséget e rendelkezés korlátok közé szorítja: nincs mód a védjegyekkel kapcsolatban kényszerengedély adására, valamint a védjegy tulajdonosa számára a védjegy(oltalom) átruházását lehetővé kell tenni a vállalat, illetve a vállalat érintett része egyidejű átruházásának megkövetelése nélkül is. Az amerikai-magyar megállapodás III. Cikkének 14. bekezdése pedig - rendkívül tömören - csupán annyit rögzít, hogy a lajstromozott védjegy átruházható. A III. Cikk 13. bekezdése pedig szintén kizárja kényszerengedély adását védjegyre. E rendelkezések tovább mennek a védjegy átruházásának szabályozásában, mint a Párizsi Uniós Egyezmény 6.quater Cikke, amely csupán azt az esetet szabályozza, ha az Unió valamely országa megköveteli a védjegy átruházásának érvényességéhez, hogy az egyidőben történjen a vállalatnak vagy az érintett üzletkörnek az átruházásával. Figyelmet érdemel viszont e Cikk (2) bekezdése, amelynek értelmében az Unió országai nem tartoznak elismerni olyan védjegy átruházásának érvényességét, amelynek a jogszerző részéről történő használata ténylegesen alkalmas a közönség megtévesztésére.

Az európai közösségi irányelv nem szabályozza az átruházást, csak a védjegylicencia egyes kérdéseire tér ki.

A közösségi védjegyről szóló rendelet az irányelvnél részletesebben szabályozza a közösségi védjeggyel mint vagyontárggyal kapcsolatos kérdéseket. A rendelet 17. Cikke egyrészt egyértelművé teszi, hogy a védjegy átruházható a vállalat vagy az üzletkör egyidejű átruházása nélkül is, valamint mind az árujegyzék egésze, mind pedig csupán bizonyos áruk vagy szolgáltatások tekintetében. Másrészt vélelmet állít fel arra nézve, hogy a vállalat egészének átruházása egyben a védjegy átruházását is jelenti, kivéve, ha ellenkezőleg állapodnak meg a felek, vagy a körülményekből egyértelműen más következik. A közösségi védjegy átruházása esetén érvényességi feltétel az írásbeliség, az átruházásból származó jogok pedig harmadik személlyel szemben csak a lajstromba való bejegyzést követően érvényesíthetők. A rendelet emellett kizárja az olyan átruházásnak a lajstromon való átvezetését, amely a köz félrevezetését eredményezheti az átruházással érintett áruk vagy szolgáltatások természetét, minőségét vagy földrajzi eredetét illetően. Ezenkívül a rendelet 19. Cikke szól annak lehetőségéről is, hogy a közösségi védjegy (illetve a közösségi védjegy oltalma) biztosítékul is szolgálhat, illetve megterhelhető. A rendelet 20. és 21. Cikkei pedig egyértelművé teszik, hogy a közösségi védjegy végrehajtás alá vonható, illetve, hogy a közösségi védjegy csőd-, felszámolási és más hasonló eljárásban az eljárás tárgyát képező vagyonhoz tartozik. Az ilyen eljárásokra azonban - jogharmonizáció hiányában - a tagállamok nemzeti jogszabályai az irányadók.

Az Európai Unió tagállamainak védjegy-jogszabályai az ismertetett nemzetközi egyezményekkel és közösségi jogforrásokkal összhangban szabályozzák a védjegyet és a védjegyoltalmat mint vagyontárgyat. Néhány nemzeti jogszabály azonban érdekes kiegészítéseket tartalmaz e normákhoz képest. A francia védjegytörvény pl. kizárja, hogy az átruházásra területi korlátozással kerüljön sor, valamint kifejezetten szól a védjegy(oltalom) zálogba adásának lehetőségéről. Az átruházási szerződés és a zálogszerződés írásba foglalása a francia jogban is érvényességi kellék. Az olasz védjegyjog a nem kizárólagos védjegylicencia lehetőségét csak abban az esetben ismeri el, ha a licenciavevő vállalja, hogy csakis ugyanolyan áruk vagy szolgáltatások tekintetében alkalmazza a védjegyet, mint a védjegytulajdonos, illetve a többi licenciavevő. Emellett az olasz jog mind átruházás, mind licencia esetén tiltja a fogyasztók megtévesztését eredményező szerződést vagy szerződési kikötést. Az angol törvény kifejezetten tulajdon (personal property) tárgyának minősíti a védjegyet, s szintén elismeri annak lehetőségét, hogy a védjegy(oltalom) átruházására a hozzá tartozó goodwill átruházása nélkül is sor kerülhet.

A magyar jogban jelenleg a Vt. 12. §-a szól a védjegyoltalomban bekövetkező jogutódlásról, semmisnek minősítve az átruházásra irányuló szerződést, ha a jogutód nem szerezhet védjegyoltalmat, vagy ha az átruházás folytán a védjegy az oltalomból kizárttá válik, különösen, ha az átruházás a megtévesztés veszélyével jár. Emellett utalni kell a gazdasági társaságokról szóló 1988. évi VI. törvény (a Gt.) 22., 60., 162-163. és 253. §-aira, melyek a nem pénzbeli betétet (hozzájárulást) képező szellemi alkotásokra és vagyoni értékű jogokra vonatkozó szabályokat tartalmazzák, továbbá az 1991. évi IL. törvényre, amely nem zárja ki a felszámolás körébe tartozó vagyonból a vagyoni értékű iparjogvédelmi jogokat.

A törvény e megfontolásokra figyelemmel szabályozza a jogutódlást, azon belül a védjegyoltalom átruházását. Újdonság, hogy a törvény módot ad az oltalomnak csupán az árujegyzék valamely része tekintetében történő átruházására, ami összefügg a közös védjegyoltalom (ld. a 9. § (3) bekezdését és a 21. §-t), illetve a bejelentés vagy az oltalom megosztásának lehetőségével is (ld. a 62-63. §-t és a 68. §-t).

A törvény megőrzi semmiségi okként azt az esetet, ha az átruházás a fogyasztók megtévesztését eredményezheti. E jogkövetkezmény az átruházási szerződést érinti, nem befolyásolja azonban a fogyasztók megtévesztésére előírt egyéb - pl. versenyjogi - jogkövetkezmények érvényesítését.

A közösségi védjegyről szóló rendelet és egyes nemzeti jogszabályok példáját követve a törvény az oltalom átruházása iránti igényt biztosít a védjegyjogosultnak, ha a képviselő vagy az ügynök saját nevében - a jogosult engedélye nélkül - lajstromoztatja a védjegyet.

A 20. §-hoz

A törvény egyértelművé teszi, hogy a védjegyhez kapcsolódó - védjegyoltalmi igény formájában jelentkező - és a védjegyoltalomból eredő jogok megterhelhetők.

A Polgári Törvénykönyv 252. §-ának (1) bekezdése alapján zálogjog tárgya lehet - egyebek között - minden átruházható jog. Ilyen jogot terhelő jelzálogjog alapításához - a Ptk. 260. §-ának (2) bekezdésében foglalt általános szabály szerint - 1997. május 1-jétől kezdődően a zálogszerződés közjegyzői okiratba foglalása és a jelzálogjognak a Magyar Országos Közjegyzői Kamaránál vezetett nyilvántartásba való bejegyzése szükséges. A Ptk.-nak ez az általános szabálya azonban módot ad eltérésre, kivételre, hiszen ez az előírás csak jogszabály eltérő rendelkezése hiányában érvényesül.

A törvény - abból az elvből kiindulva, hogy a védjegylajstromnak kell a védjeggyel kapcsolatos valamennyi tényt, jogot és körülményt hitelesen tanúsítania - a védjegyjogra vonatkozó jelzálog alapításához a védjegylajstromba való bejegyzést követeli meg. Mivel így elmarad a közjegyzői kamaránál vezetett nyilvántartásba való bejegyzés, további könnyítésre is mód van az alakszerűségi követelményeket illetően: a törvény csupán a zálogszerződés írásba foglalását követeli meg, nem teszi érvényességi feltétellé annak közjegyzői okiratba foglalását.

A törvény záró rendelkezései a 20. § szerinti szabályozással összhangban módosítják a többi iparjogvédelmi jogszabályt (ld. a 120. §-t). Mindezek eredményeképpen az iparjogvédelmi jogok mint a jelzálogjog sajátos tárgyai - az ingatlanokhoz hasonlóan - külön nyilvántartási rendszerbe tartoznak majd. Az indokok is hasonlóak: akárcsak az ingatlanok, az iparjogvédelmi jogok is különleges tárgyai a zálogjognak; akárcsak az ingatlanok esetében, az iparjogvédelmi jogok közhiteles nyilvántartására a már jóval az 1996. évi XXVI. törvény (a Ptk.-módosítás) elfogadása előtt külön lajstromok alakultak ki, melyek jelenleg is tartalmazzák, feltüntetik az érintett oltalmi formákat terhelő összes jogot. Hozzá kell végül tenni mindehhez azt is, hogy az említett Ptk.-módosításra irányuló előkészületek során nyilvánvaló volt az is, hogy az iparjogvédelmi lajstromok szerepét nem érinti, nem érintheti a közjegyzőknél vezetett nyilvántartás. Ez lényegében a korábban hatályos szabályozásból is levezethető volna, a törvény azonban - az értelmezési nehézségek elkerülése érdekében - a két nyilvántartás viszonyának egyértelműbb rendezését célozza.

A 21-22. §-hoz

A törvény a közös védjegyoltalomra vonatkozó szabályokat a közös szabadalom (1995. évi XXXIII. tv. 26. §), illetve a közös tulajdon (Ptk. 139-148. §) analógiájára építve állapítja meg, továbbá utal a Polgári Törvénykönyvre mint a nem szabályozott kérdésekben irányadó jogszabályi háttérre.

A 23-26. §-hoz

Az európai közösségi irányelv 8. Cikke értelmében egyaránt adható licencia a védjegy árujegyzékének egészére vagy csupán az árujegyzékben szereplő bizonyos árukra vagy szolgáltatásokra. Megengedi továbbá az irányelv licencia adását valamely tagállam területének egészére vagy annak egy részére kiterjedően is; ismeri továbbá a licencia kizárólagos és nem kizárólagos formáját is.

A külföldi jogrendszerekben általános jelenség az elsődlegesen a licenciaszerződésekre vonatkozó tételes jogi szabályozás szűkszavúsága. Ennek fő oka, hogy a licenciaszerződések rendkívül változatos viszonyokhoz igazodnak, a legkülönbözőbb formákat ölthetik, egyedileg változó tartalmúak lehetnek. Ennek ellenére a törvény a korábbinál valamelyest részletesebben szabályozza a licencia-szerződéseket. A szabályozás épít mind a külföldi, illetve európai közösségi példákra, mind a hazai joggyakorlatra, illetve a szabadalmi törvény által kínált analógiára.

A törvény megőrzi alapelvként a licenciaszerződésre irányadó szabályok diszpozitív jellegét, illetve azt, hogy e szerződések háttérszabályait a Polgári Törvénykönyv állapítja meg (26. §).

A szabályozás diszpozitív jellege érvényesül még a licenciavevő főkötelezettsége tekintetében is. A licencia ellenértéke nemcsak pénzbeli lehet, hanem más formát is ölthet (lehet természetbeni ellenszolgáltatás, pl. a védjeggyel ellátott áruk egy része; vagy lehet keresztlicencia is, amikor a licenciavevő a saját iparjogvédelmi jogait illetően ad licenciát a védjegyjogosultnak). Meg kell azt is jegyezni, hogy bár rendszerint a védjegyjogosult a licenciaadó, nem kizárt az sem, hogy a licenciavevő adjon hasznosítási engedélyt (ún. allicenciát), ha erre a szerződésben jogot szerzett.

Követve a hazai hagyományt és egyes külföldi példákat, fenntartja azt a szabályt, amelynek értelmében semmis a használati szerződés, ha annak teljesítése a fogyasztók megtévesztését eredményezhetné. E semmisségi jogkövetkezmény természetesen a licenciaszerződésre vonatkozik, s nem érinti a fogyasztók megtévesztésének esetére előírt egyéb - pl. versenyjogi szankciók - alkalmazásának lehetőségét (23. §).

Újdonság a törvényben a jogszavatosság szabályozása, valamint annak egyértelművé tétele, hogy a licenciaadó tájékoztatási kötelezettsége nem terjed ki a védjegyhez kapcsolódó know-how átadására. A törvény - építve a szabadalmi törvény megoldására - a kizárólagos licencia két fajtájáról is rendelkezik. Az egyik esetben a védjegyjogosult csak arra vállal kötelezettséget, hogy a licenciavevőn kívül másnak nem ad használati engedélyt, viszont a maga számára megőrzi a védjegyhasználat jogát. A másik esetben a védjegyjogosult nemcsak arról mond le, hogy további használati engedélyeket adjon, hanem arról is, hogy a védjegyet maga használja.

A gyakorlatban nem ritkán előforduló anomália orvoslására ad módot a törvény azzal a szabállyal, amely kizárólagos licencia esetén az engedély kizárólagosságának megvonására hatalmazza fel a védjegyjogosultat abban az esetben, ha a licenciavevő az elvárható időn belül nem kezdi meg a védjegy használatát. E rendelkezés természetesen - akárcsak a használati szerződések szabályozása általában - diszpozitív, azaz csak a felek eltérő megállapodása hiányában érvényesül (24. §).

A 27-29. §-hoz

Az általános indokolás IV. fejezete már szólt arról, hogy a törvény egyik fő célkitűzése a szellemi tulajdonjogok hatékony érvényesítésének előmozdítása. Ehhez mind a jogsértések polgári anyagi jogi jogkövetkezményei, mind pedig az eljárási szabályok tekintetében előrelépésre, változtatásra van szükség. A polgári jogi eszközrendszert ki kell továbbá egészíteni a vámigazgatási eljárásban alkalmazható szankciókkal. A törvény 27. és 29. §-a a polgári anyagi jogi jogkövetkezményeket szabályozza, a 28. § szól a vámigazgatási eszközök alkalmazásának lehetőségéről, az eljárási változtatásokat pedig a 95. § tartalmazza.

A korábban hatályos védjegytörvény 13. §-ának (2) bekezdése értelmében a védjegyjogosult (illetve - a Vt. 14. §-ában megszabott feltételekkel - a védjegylajstromba bejegyzett használó) a bitorlóval szemben az eset körülményeihez képest a következő polgári jogi igényeket támaszthatja:

a) követelheti a védjegybitorlás megtörténtének bírósági megállapítását;

b) követelheti a védjegybitorlás abbahagyását és a bitorló eltiltását a további jogsértéstől;

c) követelheti, hogy a bitorló nyilatkozattal vagy más megfelelő módon adjon elégtételt és szükség esetén a bitorló részéről vagy költségén az elégtételnek megfelelő nyilvánosságot biztosítsanak;

d) követelheti a védjegybitorlással elért gazdagodás visszatérítését;

e) követelheti, hogy a bíróság rendelje el a védjegybitorlásra használt eszközök és a védjeggyel ellátott termékek lefoglalását.

A Vt. 13. §-ának (3) bekezdése szerint a bíróság az eset körülményeihez képest elrendelheti, hogy a lefoglalt eszközöket és termékeket jogsértő mivoltuktól fosszák meg, vagy azokat a bírósági végrehajtás szabályai szerint értékesítsék, ez utóbbi esetben a befolyó összeg felől ítéletében határoz.

Az előzőekben felsorolt jogkövetkezmények a bitorló magatartásának felróhatóságától függetlenül beállnak, ezért azokat ún. objektív jogkövetkezményekként tartják számon. A Vt. 13. §-ának (4) bekezdése szabályozza az ún. szubjektív jogkövetkezményt, a védjegybitorlással okozott kárért való felelősséget: ha a védjegybitorlás vagyoni kárt is okozott, a Polgári Törvénykönyv szabályai szerint kártérítés jár. A kár megállapítása során figyelembe kell venni a védjegybitorlásnak a vállalat egész gazdasági tevékenységére gyakorolt káros hatását.

Noha a védjegybitorláshoz fűzött jogkövetkezmények e rendszere alapvetően kiállta a több évtizedes gyakorlat próbáját, a megváltozott gazdasági és nemzetközi környezet szükségessé és indokolttá teszi a továbbfejlesztést.

A bitorlás polgári jogi jogkövetkezményeinek felülvizsgálata során elsősorban a TRIPS-egyezmény előírásaira és egyes nemzeti jogok megoldásaira érdemes tekintettel lennünk.

A TRIPS-egyezmény általános követelményül állítja, hogy a tagállamok nemzeti jogszabályai alapján megfelelő jogérvényesítési eljárások álljanak rendelkezésre annak érdekében, hogy az egyezményben szabályozott szellemi tulajdonjogok bármilyen megsértésével szemben hatékony fellépésre legyen mód, ideértve a jogsértések megelőzésére szolgáló azonnali és a további jogsértésektől visszatartó jogorvoslati lehetőségeket. Ezeket az eljárásokat azonban úgy kell alkalmazni, hogy ne váljanak a törvényes kereskedelem akadályává, és hogy megfelelő biztosítékok álljanak rendelkezésre a velük való visszaéléssel szemben (41. Cikk). (Hasonló szabály található az amerikai-magyar megállapodás VII. Cikke 1. bekezdésében). E követelményeket a TRIPS-egyezmény a polgári anyagi jogi szankciókat illetően úgy konkretizálja, hogy meghatározza a bitorlástól való eltiltásra, a kártérítésre, a többi jogkövetkezményre, valamint a visszaélésszerűen indított alaptalan bitorlási per alperesének járó kártérítésre vonatkozó részletes szabályokat.

Az egyezmény 44. Cikke szerint a jogalkalmazó szerveknek hatáskörrel kell rendelkezniük arra, hogy kötelezzék a jogsértőt a bitorlástól való tartózkodásra. Így - egyebek között - módjukban kell álljon elrendelni (akár közvetlenül a vámkezelést követően) annak megakadályozását, hogy a valamely szellemi tulajdonjogot sértő áru belföldön kereskedelmi forgalomba, illetve a kereskedelmi forgalom „csatornáiba” kerüljön. Az egyezmény a bitorlással okozott kárért való felelősséget szintén szubjektív (lényegében felróhatósági) alapra helyezi, de a kár fogalmát - szemben a Vt.-vel - nem korlátozza a vagyoni kárra (45. Cikk). Az egyéb jogkövetkezmények között a TRIPS-egyezmény a bitorlással érintett áruknak a kereskedelmi forgalmon kívüli és a bitorló kártalanítása nélküli értékesítését, valamint ezeknek az áruknak a megsemmisítését sorolja fel. Megköveteli továbbá, hogy a jogalkalmazó szervek rendelhessék el az elsődlegesen a bitorláshoz használt anyagok és eszközök kereskedelmi forgalmon kívüli értékesítését is, természetesen szintén a bitorló kártalanítása nélkül. Kifejezetten és kizárólag a védjegyekre vonatkozik az a szabály, amely szerint csak kivételes esetben lehet elegendő az árunak a kereskedelmi forgalomba történő „visszaengedéséhez”, ha a jogosulatlanul elhelyezett védjegyet csupán egyszerűen eltávolítják. E jogkövetkezmények érvényesítése elé a TRIPS-egyezmény az arányosság mércéjét állítja: elrendelésük lehetősége függ a bitorlás súlyosságától, valamint a jóhiszemű harmadik személyek érdekeinek lehetőség szerinti megóvásától (46. Cikk). A tagállamoknak csupán felhatalmazást adó, azokat azonban nem kötelező szabálya a TRIPS-egyezménynek, amely szerint a jogalkalmazó szervek hatáskörébe utalható annak elrendelése is, hogy a bitorló tájékoztassa a jogosultat a bitorlással érintett áruk (szolgáltatások) előállításában és forgalmazásában részt vevő személyek kilétéről, valamint az ilyen áruk terjesztésének csatornáiról. Végül az egyezmény 48. Cikke a felperes kártérítési kötelezettségét állapítja meg arra az esetre, ha a jogosult visszaélésszerűen indított eljárást, melynek következtében az alperest eltiltották tevékenysége folytatásától vagy korlátozták abban.

A nemzeti jogszabályok feletti szemle is érdekes képet mutat. A dán védjegyjog - egyebek között - módot ad a jogosulatlanul elhelyezett védjegyek eltávolításának elrendelésére, de csak az olyan áruk tekintetében, amelyek a bitorló birtokában vannak vagy amelyekkel egyébként rendelkezhet. Emellett - szükség szerint - a bitorlással érintett áruk megsemmisítésére való kötelezést is lehetővé teszi. A német védjegytörvény a bitorolt védjeggyel ellátott tárgyak megsemmisítéséről szól, kifejezve azt, hogy nemcsak a termék, hanem a csomagolás megsemmisítésének is helye lehet. Feltétel nélküli megsemmisítési igénye van a védjegytulajdonosnak olyan berendezések, készülékek tekintetében, amelyek kizárólag vagy elsődlegesen azt a célt szolgálják, hogy azok segítségével a védjegyhamisítást műszakilag kivitelezzék. Ezenkívül a bitorló tájékoztatási kötelezettséggel is tartozik: a védjegytulajdonos igényelheti, hogy a bitorolt védjeggyel ellátott tárgy forgalmazója adjon azonnali tájékoztatást a beszerzési forrásokról és a tovább eladó kereskedőkről. Az olasz védjegytörvény szerint is helye lehet bitorlás esetén mind az áru, mind a csomagolás megsemmisítésének. A svájci védjegytörvény pedig a némethez hasonlóan szabályozza a bitorló információszolgáltatási kötelezettségét. A tanulmányozott nemzeti jogszabályok egyike sem korlátozza a bitorló kártérítési felelősségét a védjegytulajdonos vagyoni kárára.

A törvény mindezekre figyelemmel szabályozza újra - a korábban hatályos szabályozást nagyban továbbfejlesztve - a védjegybitorlást és annak jogkövetkezményeit.

Mindenekelőtt egyértelművé teszi, hogy az oltalom hatálya alá eső bármely védjegyhasználati cselekmény, azaz a védjegyjogosultat megillető kizárólagos használati jog bármely megsértése védjegybitorlásnak minősül (27. § (1) bekezdés).

Fenntartja a törvény az objektív és a szubjektív jogkövetkezmények megkülönböztetésén alapuló rendszert. Kiegészíti azonban az objektív - tehát a bitorló magatartásának felróhatóságától függetlenül alkalmazható - jogkövetkezményeket a bitorló adatszolgáltatási kötelezettségének előírásával. A bitorlással érintett áruk, illetve szolgáltatások előállításában, forgalmazásában, illetve teljesítésében részt vevőkről, valamint az ilyen áruk terjesztésére kialakított üzleti kapcsolatokról természetesen az üzleti titok védelmére vonatkozó előírások figyelembe vételével kell adatot szolgáltatni.

Változás az objektív jogkövetkezményeket illetően az is, hogy - szemben a korábban hatályos joggal - a törvény módot ad a jogsértő termékek és csomagolóanyagok, illetve a jogsértésre használt eszközök és anyagok megsemmisítésére, ha technikai vagy más okból nem lehetséges ezeket megfosztani jogsértő mivoltuktól. A lefoglalt eszközök és anyagok - megsemmisítés helyett elrendelt - értékesítésére a bírósági végrehajtásról szóló 1994. évi LIII. törvény szabályai az irányadók.

Emellett szintén a hatékony jogérvényesítést szolgálja, hogy a törvény módot ad a bitorló tulajdonában nem lévő - de jogsértő - termékek és egyéb dolgok lefoglalására is, ha a tulajdonos tudta vagy kellő körültekintés mellett tudhatta volna, hogy azokat védjegybitorlásra használják vagy védjegybitorlást valósítanak meg. Az ilyen tulajdonos és a védjegybitorló viszonyában keletkező polgári jogi igények érvényesítését e szabály természetesen nem zárja ki.

A szubjektív jogkövetkezmény a kártérítés, mely a polgári jogi felelősség szabályai szerint ítélhető meg (27. §).

A törvény újdonságot tartalmaz a korábban hatályos joghoz képest annak kimondásával is, hogy védjegybitorlás miatt a még nem lajstromozott megjelölés bejelentője is felléphet. A bitorlási pert azonban ilyen esetben fel kell függeszteni mindaddig, amíg a védjegy lajstromozása tárgyában nem születik jogerős határozat.

A védjegylajstromba bejegyzett használó fellépési lehetőségét a törvény a korábban hatályos joggal lényegében egyezően szabályozza (29. §).

A speciális prevenciót leghatásosabban az szolgálja, ha már a bitorlással érintett termékek belföldi forgalomba kerülését megakadályozzák. E felismerés vezetett el az Amerikai Egyesült Államok vámtörvényének értelemszerű módosításához, valamint a Tanács 3842/86/EGK rendeletének megalkotásához, amely a hamisított áruk szabad forgalomba kerülésének megakadályozását szolgáló intézkedéseket szabályozta. A TRIPS-egyezmény 51-66. Cikkei e tekintetben igen részletes nemzetközi jogegységesítést valósítottak meg, amely az Európai Közösséget is új rendelet - az általános indokolásban már említett 3295/94/EK rendelet - megalkotására késztette.

A TRIPS-egyezmény értelmében a szerződő államok kötelesek olyan eljárásokat bevezetni, amelyek lehetővé teszik, hogy a jogosult írásban kérhesse a vámhatóságtól a hamisított védjeggyel ellátott termékek vagy a szerzői jogot sértő „kalóz” termékek belföldi forgalombahozatalának felfüggesztését. A kérelemben valószínűsíteni kell a jogsértést és kellő tájékoztatást kell adni a „kalóz” termékeknek a vámhatóság által történő azonosításához.

A hatóság biztosíték adását írhatja elő, hogy azzal az ellenérdekű felet, akivel szemben a vámhatósági intézkedés elrendelését kérik, védjék, valamint, hogy megakadályozzák a visszaéléseket. Ha viszont a vámhatóság ideiglenes intézkedését nem követi az érdemi döntésre jogosult hatóság (bíróság) intézkedése, akkor az áru tulajdonosa, az importőr, vagy a címzett kérésére - ugyancsak biztosíték ellenében - az áru felszabadítható. Az egyezmény előírja, hogy az áru forgalombahozatala engedélyezésének felfüggesztéséről az importőrt, valamint a kérelmezőt haladéktalanul értesíteni kell. Ha a felfüggesztésről szóló értesítést követő tíz munkanapon belül a vámhatóság nem kap tájékoztatást arról, hogy az ügyben érdemi döntésre jogosult hatóság (bíróság) előtt az eljárás megindult, az árut fel kell szabadítani. E határidő további tíz nappal meghosszabbítható. Az érdemi döntésre hatáskörrel rendelkező szerv kötelezheti a vámhatósági eljárás kérelmezőjét, hogy térítse meg az importőrnek, a címzettnek vagy az áru tulajdonosának okozott kárt.

Ha a tagállamok az érdemi döntésre jogosult szervet felhatalmazzák, hogy saját kezdeményezése alapján járjon el, az bármikor tájékoztatást kérhet a jogosulttól olyan tényekről, amelyek ismerete elősegítheti a hatósági jogkör gyakorlását; az eljárás alá vont személyt pedig haladéktalanul értesíteni kell a felfüggesztésről. Az egyezmény előírásai szerint az érdemi döntésre hatáskörrel rendelkező szervnek meg kell adni a jogot a jogsértő termék megsemmisítésének elrendelésére. Hamis védjeggyel ellátott áru reexportálása nem engedélyezhető.

A Tanács 3295/94/EK rendelete is hasonló szabályokat tartalmaz. A rendelet értelmében a hamis, utánzott termékeket vagy a jogosulatlanul előállított másolatokat tilos az EK vámterületére bevinni, illetve onnét exportálni, reexportálni. A rendelet részletesen meghatározza, hogy mit kell utánzott termék és jogosulatlanul előállított másolat alatt érteni.

A közösségi rendelet sok esetben a tagállamoknak választási lehetőséget biztosít, és a konkrét szabályozást a tagországok nemzeti jogszabályára bízza, mint például a vámhatóságok és a bíróságok illetékességének a kérdését.

Vámjogszabályaink nem tesznek eleget sem a TRIPS-egyezményben foglalt előírásoknak, sem az EK-rendeletből adódó jogharmonizációs követelményeknek. A TRIPS-egyezmény tekintetében e mulasztás azért különösen súlyos, mert a magyar Országgyűlés már ratifikálta (a 72/1994. (XII.27.) OGY határozattal) a Kereskedelmi Világszervezet létesítéséről szóló egyezménycsomagot, amelynek elválaszthatatlan részét képezi a TRIPS-egyezmény is, s mert a Kereskedelmi Világszervezeten belül viszonylag hatékony eszközök állnak rendelkezésre az egyezményekből adódó kötelességeik teljesítését elmulasztó államokkal szemben.

A vámjogról, a vámeljárásról, valamint a vámigazgatásról szóló 1995. évi C. törvény nem tartalmaz szabályokat a szellemi tulajdonjogot sértő árukkal szemben a vámigazgatási eljárásban alkalmazható intézkedésekről. A törvény végrehajtási rendelete sem foglal magában ilyen tárgyú előírásokat. Figyelmet érdemel azonban, hogy a törvény 1. §-ának 9. pontja szerint vámigazgatási eljárás alá tartoznak a vámhatóság által a vámjogszabályokon kívüli jogszabályok rendelkezéseinek érvényesítése érdekében végzett cselekmények is, valamint hogy az 50. § (1) bekezdése értelmében az egyes áruknak az államhatáron át lebonyolódó forgalmát tiltó vagy korlátozó egyéb jogszabályok - ideértve a vonatkozó nemzetközi jogi kötelezettségeket is - rendelkezéseit a vámkezelés során érvényesíteni kell. Mindebből az következik, hogy mód és szükség van egy olyan külön jogszabály megalkotására, amely szabályozza a vámigazgatási eljárásban a szellemi tulajdonjogot sértő árukkal szemben alkalmazható intézkedéseket. E rendelet elfogadására halaszthatatlan szükség van.

A törvény 28. §-a mindezekre figyelemmel rendelkezik a védjegybitorlás vámjogi következményeiről: bitorlás esetén a védjegyjogosult követelheti a vámhatóság intézkedését a bitorlással érintett vámáruk belföldi forgalomba kerülésének megakadályozására. A részletek szabályozása azonban nem a védjegytörvény feladata, e részletszabályok egyébként sem tartoznak törvényi szintre. Ezért a vámhatósági intézkedések részletes szabályait külön jogszabály állapítja majd meg; erre a 121. § (1) bekezdésének a) pontja meg is adja a felhatalmazást a Kormánynak. A kormányrendelet megalkotására szóló felhatalmazás azonban nem szűkül csupán a védjegyjogok megsértése miatt alkalmazható intézkedésekre, hanem módot ad bármely szellemi tulajdonjog megsértésével kapcsolatban a vámigazgatási eljárásban alkalmazható intézkedések szabályozására.

A 30-36. §-hoz

A védjegyoltalomból eredő kizárólagos jog - hasonlóan más iparjogvédelmi (szabadalmi, használati és ipari mintaoltalmi) jogokhoz - időben korlátozott jog, amely a hatósági eljárás eredményeként keletkezik, s amely meghatározott okok bekövetkezése esetén a jövőre nézve (ex nunc) vagy visszamenőleges hatállyal (ex tunc) megszűnik. Szemben azonban a műszaki szellemi alkotásokon fennálló iparjogvédelmi jogokkal - a szabadalmi oltalommal, amelynek húsz éves, és a használati mintaoltalommal, amelynek tíz éves oltalmi ideje nem hosszabbítható meg, valamint az ipari mintaoltalommal, amelynek öt éves oltalmi ideje egy alkalommal újabb öt évre meghosszabbítható -, a védjegyoltalom tíz éves oltalmi ideje korlátlan alkalommal tíz-tíz évre megújítható.

A műszaki szellemi alkotások záros időn belül lejáró és a védjegyjog elvben korlátlan ideig megőrizhető oltalmának különbsége arra vezethető vissza, hogy e jogok társadalmi-gazdasági rendeltetése alapvetően eltér egymástól. Amíg ugyanis a szellemi alkotások esetében az a társadalmi igény, hogy idővel bárki által hasznosítható közkinccsé váljanak, addig a védjegyek disztinktív funkciójának megőrzése és használat folytán történő erősödése a jogosultak és a fogyasztók érdekeit egyaránt szolgálja.

A szabályozási indítékok e különbsége ellenére - a törvényben meghatározott esetekben és hatállyal - a védjegyoltalom is megszűnhet. A megszűnésre vonatkozó szabályok lényeges rendelkezések, amelyek mind a védjegyjogosultak, mind a versenytársak jogait érintik; meghatározzák a védjegyjogosultnak az oltalom fenntartására irányuló magatartását, a jogérvényesítés korlátait, továbbá megszabják a versenytársak számára a jogaikba ütköző módon lajstromozott védjegyek elleni fellépés, illetve az adott megjelölések használatára vonatkozó lehetőségek kereteit.

A korábban hatályos törvény a védjegyoltalom megszűnési okaiként az oltalmi idő megújítás nélküli lejártát, a jogosult lemondását, a védjegy használatának hiánya miatti megszűnést, a védjegyjogosult vállalat jogutód nélküli megszűnését, valamint a védjegy törlését szabályozza (Vt. 16-19. §). A védjegyoltalom lejárat miatt az oltalmi idő lejártát követő napon, lemondás esetén a nyilatkozat beérkezését követő napon vagy az abban megjelölt korábbi időpontban, használat hiánya esetén a megszűnést megállapító határozatban megjelölt időpontban, a jogutód nélküli megszűnés esetén a vállalat megszűnése napján, törlés esetén a bejelentés napjára visszaható hatállyal szűnik meg.

A védjegyjogosult elhatározásán múlik a megszűnés lejárat és lemondás esetén. Lejárat miatt mulasztással, vagyis úgy következik be a védjegyoltalom megszűnése, hogy a jogosult nem kéri a megújítást. A lemondás pedig a jogosultnak a Magyar Szabadalmi Hivatalhoz intézett, az oltalom megszüntetését célzó írásbeli nyilatkozata. A lemondás csak annak a személynek a hozzájárulásával hatályos, akinek jogszabályon, hatósági határozaton vagy szerződésen alapuló jogát a lemondás érinti; a lemondás visszavonásának pedig nincs jogi hatálya.

Az eredetileg jogszerűen lajstromozott védjegy oltalma a korábban hatályos jogunk szerint megszűnik a használat hiánya miatt és a védjegyjogosult jogutód nélküli megszűnése esetén is. A használat hiánya miatti megszűnés az előírt védjegyhasználati kötelezettséggel függ össze. A használat nem előfeltétele a védjegyoltalom megszerzésének. Ilyen okból az oltalom akkor szűnik meg, ha a védjegyet az országban öt év óta nem használták. Védjegyhasználatnak minősül a védjegy alkalmazása az árun, a csomagoláson, továbbá a hirdetés és az üzleti levelezés során. Nem állapítható meg azonban ez okból az oltalom megszűnése, ha a védjegyjogosult a használat elmaradását kellőképpen igazolja. Az a rendelkezés, amely a védjegyjogosult jogutód nélküli megszűnéséhez az oltalom megszűnését fűzi jogkövetkezményként, a védjegyjog személyhez kötöttségének - mára túlhaladott - felfogását követi.

A védjegy törlését a korábban hatályos jog értelmében keletkezésére visszaható hatállyal el kell rendelni, ha a védjegy nem felelt meg az érdemi oltalmi feltételek bármelyikének (Vt. 19. §). Akkor van tehát helye a védjegy törlésének, ha a megkülönböztető képesség hiányában, illetve valamely abszolút vagy relatív kizáró ok miatt eredetileg sem lehetett volna a megjelölést védjegyként lajstromozni, amennyiben ezt a lajstromozási akadályt az engedélyezési eljárásban - a vizsgálat korlátai miatt vagy bármilyen más okból - nem érvényesítették és a védjegyet lajstromozták. Ennyiben a lajstromozási akadályok és a törlési okok egybeesnek. Ha azonban a lajstromozás óta öt év már eltelt és a védjegy a tényleges használat folytán ismertté vált, a védjegy törlésének már csak azon az alapon van helye, hogy használata jogszabályba vagy társadalmilag elfogadott erkölcsi szabályba ütközik [Vt. 19. § (2) bekezdés]. Ha pedig a törlési ok csak részben áll fenn, az árujegyzéket megfelelően korlátozni kell [Vt. 19. § (3) bekezdés].

A törlési okok tipikus esete, amikor valamely más javára fennálló korábbi védjegyből eredő jogot érvényesítenek. A korábban hatályos jog alapján nincs lehetőség a törlési eljárás során annak vizsgálatára, hogy a törlést kérő fél védjegyét az elmúlt öt év folyamán ténylegesen használták-e, holott ez a körülmény hatással lehet a védjegy oltalmára. Amennyiben a törölni kért védjegy jogosultja kétségbe kívánja vonni a korábbi védjegy használatát, erre csak a megszűnés megállapítására irányuló külön eljárás keretében van lehetőség. A törlési eljárást ilyen esetben az eljáró hatóság felfüggeszti, a megszűnésre vonatkozó eljárás jogerős befejezéséig; ez jelentősen meghosszabbítja a törlési eljárást.

A törvény a védjegyoltalom megszűnésével kapcsolatos anyagi jogi szabályok újjáalkotása során a következő szempontokat érvényesíti.

A korábban hatályos törvényben szereplő megszűnési okok közül megőrzi a lejáratot, a lemondást, a törlést és a használat hiánya miatti megszűnést; viszont - tekintettel arra, hogy a törvény szerint a védjegyoltalmi igény nem függ a bejelentő gazdasági tevékenységre való jogosultságától - nem tartja fenn a megszűnési okok között a védjegyjogosult jogutód nélküli megszűnésének esetét. A megkülönböztető képesség utólagos elvesztését és a megtévesztővé válást pedig újként veszi a megszűnési okok közé (30. §). Az európai közösségi irányelv opcionális szabálya szerint ugyanis abban az esetben is megszüntethető a védjegy oltalma, ha jogosultjának magatartása miatt az üzleti forgalomban azoknak a termékeknek vagy szolgáltatásoknak a szokásos nevévé vált, amelyekre lajstromozták, vagy pedig megtévesztővé vált használata folytán, különösen a termékek és szolgáltatások jellegét, minőségét vagy földrajzi származását illetően. Ebben az esetben tehát az eredetileg oltalomképes védjegy utóbb válik az oltalomra alkalmatlanná. Ez a megszűnési ok a használat hiánya miatti megszűnéssel áll rokonságban, ezért a megszűnés nem hat vissza az oltalom keletkezésének napjára. A védjegyoltalom ilyen okokból történő megszűnésére vonatkozó szabályok megalkotását nemcsak a jogharmonizáció, hanem a versenyjog és a fogyasztóvédelem szempontjai is indokolják.

Dogmatikailag helyénvaló, hogy a használat hiányát és a megkülönböztetésre való alkalmasság elvesztését a törvény nem a törlési okok közé sorolja, hanem a megszűnés külön esetcsoportjaként kezeli. Tisztább és jobban kezelhető ugyanis a szabályozás, ha a törlési okok egybeesnek a lajstromozási akadályokkal, s az utóbb fellépő megszűnési okok fogalmilag elkülönülnek a törléstől.

A lejárat és a lemondás anyagi jogi szabályai tekintetében - ideértve a megszűnés időpontjának rendezését is - nincs szükség a Vt.-től való tartalmi eltérésre; az összhangban van az Szt. 39. §-ában foglalt új szabadalmi jogi szabályozásunkkal is (31., 32. §).

A védjegy törlésére vonatkozó anyagi jogi szabályok körében jelentős a változtatás annak megfelelően, ahogyan a törvényben foglaltak szerint az oltalomképesség feltételeire vonatkozó szabályozás - főként az európai közösségi irányelvvel való harmonizáció igényével - továbbfejlesztésre kerül. Ennek megfelelően valamennyi lajstromozási akadály egyúttal törlési okot képez az új törvényben (33. §). Törlés folytán a védjegyoltalom az új törvény alapján is minden esetben keletkezésére - a bejelentési napra - visszahatóan (ex tunc) fog megszűnni.

Az irányelv fakultatív szabálya a használat elmaradásához nemcsak azt a jogkövetkezményt fűzi, hogy ebből az okból megállapítható a védjegyoltalom megszűnése, hanem azt is kimondja, hogy az előírt módon nem használt korábbi védjegyre tekintettel nem érvényteleníthető egy ütköző későbbi védjegy [11. Cikk (2) bekezdés]. Ezt a rendelkezést a törvény is átveszi [33. § (2) bekezdés a) pont]. A nem használt védjegyre alapítható törlési ok kizárása egyszerűsíti a jogvita eldöntését is, mivel a törlési eljárásban kötelezhető a törlést kérő fél saját védjegye használatának igazolására, anélkül, hogy külön eljárást kellene kezdeményezni ellene a védjegy megszűnésének megállapítása iránt.

Az irányelv 9. Cikkének (1) bekezdése - a rosszhiszemű későbbi lajstromozás esetét kivéve - a korábbi védjegyből eredő jogok érvényesítését abban az esetben sem teszi lehetővé, ha annak jogosultja tudott a későbbi védjegy lajstromozásáról, s a használatot öt éven keresztül megtűrte. Ez a kötelező irányelvi előírás különbözik a korábban hatályos magyar jogban érvényesülő megtámadhatatlanságtól, ami öt év elteltével - a védjegy ismertté válása esetén - kizárja, hogy a védjegy törlését bárki kezdeményezze [Vt. 19. § (2) bekezdés]. Az irányelv fakultatív szabályai az öt évig eltűrt későbbi védjegy elleni fellépést a korábbi jó hírű védjegyek, nem lajstromozott árujelzők és egyéb jogok alapján sem teszik lehetővé [9. Cikk (2) bekezdés].

A törvény 33. §-a (2) bekezdésének b) pontja a megtámadhatatlanságra vonatkozó a korábbi hatályos előírások helyett az irányelv szerinti szabályozást vezeti be. A nemzeti szabályozás ilyen tartalmú harmonizációja tapasztalható az EU-tagországok - köztük az Egyesült Királyság, Franciaország és Németország - törvényeiben is. A védjegy törlését a törvény - a Vt. 19. §-ának (3) bekezdésével és az irányelvvel összhangban - lehetővé teszi az árujegyzék egy részével kapcsolatban is, amennyiben az alapul szolgáló okok csak arra vonatkozóan állnak fenn; vagyis a törlési okkal nem érintett termékekre, illetve szolgáltatásokra az oltalom az árujegyzék megfelelő korlátozásával fenntartható [33. § (3) bekezdés].

A használat hiánya miatti megszűnés lehetősége a védjegylajstromok „zsúfoltságának” enyhítését célozza, a védjegy forgalmi funkcióihoz köti az oltalom fenntartását. A magyar védjegyjogba 1969-ben bevezetett jogintézmény annak idején a nemzetközi jogfejlődéssel való lépéstartás egyik példáját jelentette; a gyakorlatban azonban a szabályozás nem bizonyult kellően hatékonynak, részben a nem eléggé szigorú használati követelmények (elegendő az egyszerű hirdetés, üzleti levelezés a használat igazolására), részben a használat hiánya miatti megszűnés időpontjára tekintettel, ami általában az eljárást befejező határozat meghozatalának az időpontja. Ez általában a kérelmező szempontjából hátrányos.

Az európai közösségi irányelv a használat hiányát a védjegyoltalom megszűnési okaként a Vt.-nél szigorúbban és árnyaltabban szabályozza; megkívánja a védjegy ún. „tényleges” használatát azokkal a termékekkel és szolgáltatásokkal kapcsolatban, amelyekre az oltalom vonatkozik. A használat fogalmára vonatkozó előírások nem hagynak kétséget afelől, hogy a használat mindig kapcsolatban van a ténylegesen forgalmazott termékkel. A használat szempontjából mind az irányelv, mind a német jogszabály kielégítőnek tekinti viszont azt is, ha a védjegyet a terméken, annak kikészítésén vagy csomagolásán ugyan belföldön helyezték el, de kizárólag külföldi forgalombahozatal céljából.

A megszűnés időpontjáról az irányelv nem rendelkezik, a német védjegytörvény szerint az - ha az eljárás sikeres -, a megszűnés megállapítására irányuló eljárás megindításának napjára visszaható hatályú.

A piaci verseny mai viszonyai között, a Magyarország iránti növekvő külföldi üzleti érdeklődés miatt ugrásszerűen megnövekedett védjegylajstromozási aktivitást figyelembe véve egyértelműbb, esetenként szigorúbb használati követelmények bevezetése indokolt az új törvényben.

A törvény először is egy olyan szerkezeti újítást alkalmaz, hogy a használati kényszerre vonatkozó rendelkezések nem a megszűnéssel kapcsolatos szabályok között, hanem a védjegyoltalomból eredő jogokról és kötelezettségekről szóló fejezetben kerülnek elhelyezésre (18. §). E kötelezettség elmulasztásának szankcióit helyénvaló a megszűnés körében szabályozni (30. § d) pont, 34. §).

A törvény pontosítja, hogy az öt éves határidőt legkorábban a lajstromozástól (nem a bejelentéstől) lehet számítani. A megszűnés időpontját is maga a törvény rögzíti; mégpedig a megszűnés megállapítása iránti eljárás megindításának napjára hat vissza a megszűnés hatálya. A megszűnés az ütköző későbbi védjegybejelentés elsőbbségének napjára hat vissza, ha ez korábbi.

A védjegyhasználat követelményét a 18. §-nak megfelelően kell a megszűnés szempontjából értelmezni. Ennek folytán nem lehet a védjegyhasználatot igazolni azzal, hogy az évtizedek óta lajstromozott védjeggyel kapcsolatban a jogosult néhány periférikus hirdetést tett közzé. A használat ténylegességét inkább annak komolyságán, volumenén, illetve rendszerességén kell lemérni, nem pedig a használat módján. Így jogfenntartó használatnak kell tekinteni egyes olyan használati formákat (pl. a hirdetést) is, amelyekhez az európai felfogás szerint a védjegyjogosultnak kétségtelenül kizárólagos joga fűződik. A törvény az árujegyzék minden részére kiterjeszti a használati kötelezettséget, ehhez képest a védjegyoltalom részlegesen is megszűnhet [34. § (1) bekezdés]. A joggyakorlatban kell kialakítani azt a reális határt, ameddig az árujegyzékben felsorolt közelálló áruk, illetve szolgáltatások használatát egyenként számon lehet kérni és a megszűnéssel szükséges szankcionálni.

A törvény a megkülönböztető képesség elvesztésével és a megtévesztővé válással kapcsolatos megszűnési ok szabályozása során a megszűnés időpontját a megszűnés megállapítására irányuló eljárás megindításának napjában határozza meg. Ha a védjegy csak részben degenerálódik, csak az áruk, illetve szolgáltatások egy részére veszíti el megkülönböztető képességét, illetve válik megtévesztővé, a védjegyoltalmat megfelelő korlátozással fenn kell tartani (35. §). A védjegyjogosult a megjelölést jogosulatlanul használókkal szembeni fellépéssel háríthatja el azt, hogy a védjegy elveszítse megkülönböztető képességét.

A díjak visszafizetésére vonatkozó kötelezettséget a védjegyoltalom megszűnése esetén a törvény - a szabadalmi törvénnyel egyezően - korlátozza (36. §).

A 37-46. §-hoz

A magyar iparjogvédelmi jogszabályok szerkezeti felépítésében kialakult hagyomány és bevált gyakorlat az anyagi jogi és eljárási szabályok világos elkülönítése. Ezt a megoldást követi a korábban hatályos védjegytörvényünk, valamint - az európai jogharmonizáció jegyében fogant - új szabadalmi törvényünk, a találmányok szabadalmi oltalmáról szóló 1995. évi XXXIII. törvény (Szt.); s ettől a törvény sem tér el.

A védjegyjogi eljárási szabályokra vonatkozóan európai közösségi jogi harmonizációs kötelezettségünk nincs, tekintettel arra, hogy az európai közösségi irányelv eljárási rendelkezéseket nem tartalmaz. A Szellemi Tulajdon Világszervezete (WIPO) keretében létrejött Védjegyjogi Szerződés az egyetlen nemzetközi megállapodás, amely közvetlenül érinti a leendő tagországok védjegyeljárását. E szerződés célja pedig elsősorban egyes cselekmények és alaki követelmények egyszerűsítése, nem pedig valamely általános eljárási rend kialakítása, a lajstromozási eljárás szabályainak egységesítése.

Mindezekre tekintettel az újraszabályozásnak nemzetközi szempontból meglehetősen nagy mozgástere van. A jogharmonizációs követelmények mellett figyelembe kell vennünk a hazai és a nemzetközi jogfejlődés egyéb eredményeit is. Hazai vonatkozásban a találmányok szabadalmi oltalmáról szóló új törvény eljárási rendelkezéseivel kell az összhangot megteremteni oly módon, hogy - lehetőség szerint - csak a védjegyügyek természetéből adódó eltérések vezessenek a szabadalmi jogtól eltérő eljárási szabályok megalkotásához.

A korábban hatályos jog rendszerében - amely szerint a védjegyeljárások részben államigazgatási, részben bírósági hatáskörbe tartoznak - a törvény nem irányoz elő változtatást.

Az államigazgatási útra tartozó védjegyügyek közé a védjegy lajstromozása, a védjegy oltalmának megújítása, a védjegyoltalom megszűnésének megállapítása, a védjegy törlése, a nemleges megállapítás, valamint a védjegyek nyilvántartása tartozik a korábban hatályos védjegytörvény 20. §-a szerint. Ezeket az ügyeket - a nemleges megállapítás kivételével, amelynek a védjegyjogban valójában nincs kellő létjogosultsága - a törvény is államigazgatási hatáskörben tartja. Tekintettel azonban a korszerű információnak az iparjogvédelemben betöltött egyre fontosabb szerepére, a hatósági tájékoztatással - az új Szt. megfelelő rendelkezéséhez hasonlóan - az államigazgatási szerv hatáskörébe tartozó védjegyügyek körét ki kell bővíteni. Új ügytípust képvisel a védjegyoltalom megosztása is; ezt a Védjegyjogi Szerződés hatására vezeti be a törvény (37. §).

A védjegyügyek az iparjogvédelem országos hatáskörű államigazgatási szervének, a Magyar Szabadalmi Hivatalnak a hatáskörébe tartoznak. Külön iparjogvédelmi hatóság fenntartásával az egységes belső piaci integrációnkról az Európai Bizottság által készített Fehér Könyv is számol; a védjegyügyeket a jövőben is e szervnek kell intéznie.

A Magyar Szabadalmi Hivatal előtti védjegyügyekben az államigazgatási eljárás általános szabályait kell alkalmazni, a védjegytörvényben meghatározott különös rendelkezéseknek megfelelő eltérésekkel. A törvény - az Szt. 45. §-ával egyezően - szintén előírja az 1957. évi IV. törvény alkalmazását (38. §).

A védjegyügyek általános eljárási szabályainak körében az államigazgatási határozatokra, a tényállás megállapítására, a határidőkre, az igazolásra, a képviseletre, a nyelvhasználatra és a nyilvánosságra vonatkozóan kell szabályokat alkotni, az Szt. megfelelő rendelkezéseinek alapulvételével.

A védjegyügyekben a Magyar Szabadalmi Hivatal határozatait általában egy köztisztviselő hozza meg. Kivételt képez a törlésre, a használat hiánya, illetve a megkülönböztető képesség elvesztése és a megtévesztővé válás miatti megszűnés megállapítására irányuló eljárás; ezekben az ügyekben háromtagú tanács jár el, amely szótöbbséggel határoz.

A korábban hatályos joggal lényegében egyezően indokolt fenntartani az érdemi és az egyéb határozatok megkülönböztetését. Az érdemi határozatok a védjegy lajstromozása és megújítása, az oltalom megosztása és megszűnésének megállapítása, valamint a védjegy törlése kérdésében hozott ügydöntő határozatok; ezek csak megváltoztatási kérelem alapján és annak a bírósághoz történő továbbításáig vonhatók vissza és módosíthatók. A nem érdemi határozatokat a Magyar Szabadalmi Hivatal visszavonhatja és módosíthatja. Az államigazgatási határozat a kézbesítésével emelkedik jogerőre, ha nem kérték a megváltoztatását (39. §).

A jogbiztonság szempontjából fontos, hogy a Magyar Szabadalmi Hivatal az előtte folyó védjegyeljárásban a tényeket hivatalból vizsgálja, vizsgálata nem korlátozódhat az ügyfelek állításaira vagy kérelmeire; határozatát olyan tényekre és bizonyítékokra alapozhatja, amelyekkel kapcsolatban az ügyfélnek módjában állt nyilatkozatot tenni. Az előterjesztett beadványokkal kapcsolatos hiányok pótlására az ügyfelet fel kell hívni, illetve figyelmeztetni kell (40. §).

A törvény az eljárási határidők szabályait az új Szt.-vel összhangban fejleszti tovább a védjegyügyek vonatkozásában. Így indokolt a törvényben meghatározott és a hivatalból kitűzött, illetve a nem hosszabbítható és a hosszabbítható határidők közti különbségtétel; továbbá megállapít olyan határidőket, amelyek elmulasztása esetén lehet, illetve, amelyek tekintetében nem lehet igazolással élni.

A törvény által meghatározott határidők nem hosszabbíthatók meg, s elmulasztásuk esetén a jogkövetkezmények külön figyelmeztetés nélkül is bekövetkeznek. Ahol nincs törvényes határidő, ott legalább harminc napos határidőt kell az ügyfél számára kitűzni a hiánypótlásra vagy a nyilatkozattételre. Ez a határidő a lejárat előtt előterjesztett kérelemre meghosszabbítható.

A védjegyeljárásokban - az Szt. 48. §-ának (3) bekezdéséhez hasonlóan - indokolt feloldani az 1957. évi IV. törvényben megállapított határidőszabályok alkalmazását (41. §).

A törvény az igazolásra vonatkozó szabályokat is továbbfejleszti az Szt.-vel összhangban. A korábban hatályos jog (Vt. 24. §) szerinti tizenöt napos objektív igazolási határidőt szubjektív határidővé alakítja át, és meghatároz egy hosszabb, hat hónapos objektív határidőt is. Tekintettel arra, hogy az Szt. is szűkítette azoknak a határidőknek a körét, amelyekkel kapcsolatban kizárt az igazolás, a védjegytörvényt is ilyen irányban indokolt fejleszteni. Nem szükséges fenntartani az igazolás kizárását az elsőbbséget igazoló okirat és a megújítási kérelem benyújtásával kapcsolatban.

Eszerint a törvény az igazolást csak az alábbi esetekben zárja ki:

- az uniós elsőbbségi igény érvényesítésére megszabott hat hónapos és az elsőbbségi nyilatkozat előterjesztésére előírt két hónapos határidő elmulasztása esetén;

- a kiállítási elsőbbségi igény érvényesítésére megszabott hat hónapos és a kiállítási nyilatkozat előterjesztésére előírt két hónapos határidő elmulasztása esetén (42. §).

A törvény az Szt.-hez hasonlóan szabályozza az eljárás félbeszakadását és felfüggesztését (43. §).

A képviselet a korábban hatályos szabályai, amelyek szerint a belföldi ügyfelek számára nincs képviseleti kényszer, a külföldi ügyfelek viszont csak belföldi képviselő útján járhatnak el (Vt. 22. §), lényegében fenntarthatóak. A szabadalmi eljáráshoz (Szt. 51. §) hasonlóan azonban célszerű a külföldiek képviseletére jogosultak körét a szabadalmi ügyvivőre és az ügyvédre korlátozni. Más esetben pedig nem indokolt a képviseletre kötelezés.

A képviseletre vonatkozó szabályok körében új elemként kell bevezetni, hogy a Magyar Szabadalmi Hivatal a szabadalmi ügyvivők és az ügyvédek közül ügygondnokot rendel ki az ügyfél részére, ha az ellenérdekű felek közötti - pl. védjegytörlési - eljárásban az egyik fél ismeretlen helyen tartózkodik, vagy ha a külföldi ügyfél meghatalmazott képviselővel nem rendelkezik (44. §).

A védjegyeljárások a hatóság előtt magyar nyelven folynak; azonban idegen nyelvű beadványok is benyújthatók, amelyekről szükség esetén magyar nyelvű fordítás kérhető (45. §).

A korábban hatályos jogszabály nem tartalmaz az eljárás nyilvánosságára vonatkozó rendelkezéseket. Noha a védjegyügyekben általában nem fűződik különös érdek a bejelentés tartalmának titokban tartásához, mint ahogyan a találmányok szabadalmaztatása során, az iratokba való betekintés szabályait az Szt. 53. §-ával összhangban meg kell határozni. Ennek megfelelően a védjegybejelentésre vonatkozó adatközlés előtt csak a bejelentő és a képviselő tekintheti meg az iratokat. Az adatközlést követően sem tekinthetők meg a határozatok tervezetei, az azokat és a szakértői véleményeket előkészítő, a felekkel nem közölt iratok. A védjegyügyekben - a szabadalmi ügyekhez hasonlóan - az eljárást csak akkor indokolt nyilvánossá tenni, ha abban ellenérdekű fél is részt vesz (46. §).

A 47-49. §-hoz

A törvény a védjegyügyek nyilvántartásának a korábban hatályos szabályait (Vt. 23. §) az új szabadalmi törvény szabályozási elveinek alapulvételével újítja meg, figyelembe véve a Védjegyjogi Szerződés egyszerűsítő intézkedéseit.

A Magyar Szabadalmi Hivatalban két közhitelű védjegynyilvántartást kell vezetni: a bejelentési nyilvántartást és a védjegylajstromot. A nyilvántartásokba a védjegyügyekkel összefüggő tényeket és körülményeket be kell jegyezni; ezek köre az Szt. 54. §-ának (2) bekezdéséhez hasonló.

A lajstrombejegyzésnek az a hatálya, hogy jóhiszemű és ellenérték fejében jogot szerző harmadik személlyel szemben bármely jogra és teherre csak akkor lehet hivatkozni, ha azt bejegyezték a védjegylajstromba. A lajstrom nyilvános, annak adatairól - térítés ellenében - bárki számára másolatot kell adni (48. §).

Garanciális jellege folytán fenn kell tartani azt a korábban hatályos rendelkezést is, hogy a védjegylajstromba csak a Magyar Szabadalmi Hivatal vagy a bíróság határozata alapján lehet bejegyzést tenni. A védjegyekre vonatkozó jogokkal és tényekkel kapcsolatos lajstrombejegyzésre irányuló írásbeli kérelemhez csatolni kell az alapul szolgáló közokiratot vagy megfelelő bizonyító erejű magánokiratot. A törvény rendelkezéseit annak figyelembevételével kell értelmezni és alkalmazni, hogy a Védjegyjogi Szerződés szerint a védjegyjogosult vagy képviselője nevének, címének változásával kapcsolatban nem követelhető meg a változást igazoló okirat benyújtása, csak abban az esetben, ha a kérelemben foglaltak valósága tekintetében alapos kétely támad. Amennyiben a védjegyjogosult személyében történt változás bejegyzését kérik, az új jogosult által aláírt kérelem mellett csak abban az esetben lehet egyéb okirat benyújtását előírni, ha a jogutódlás szerződés vagy cégek egyesülésének következménye. Mind a névváltozás, mind a jogutódlás több védjegyre vonatkozó bejegyzése is kérhető egy kérelemben, továbbá - összhangban a bejelentési feltételekkel - nem kérhetők a jogutód gazdasági tevékenységére vonatkozó adatok vagy igazolások (48. §).

A védjegylajstrom nyilvánossága mellett a korábbi jogokkal való ütközés előzetes kutathatóságához, valamint a védjegyjogosultak jogait esetleg sértő későbbi bejelentések figyelemmel kíséréséhez is fontos érdekek fűződnek. A védjegybejelentések kutatási lehetőségének megteremtésére a védjegyügyekkel kapcsolatban fontos az adatközlés intézményének bevezetése. Ennek eszköze a hivatalos lap, valamint a köz számára hozzáférhető számítógépes hatósági adatbázis lesz.

A magyar iparjogvédelmi hatóság hivatalos lapja az 1996-ban a 101. évfolyamába lépett Szabadalmi Közlöny és Védjegyértesítő, amelynek alapvető funkciója - az iparjogvédelmi jogszabályok, közlemények és tanulmányok megjelentetése mellett - az egyes iparjogvédelmi ügyekben előírt hatósági tájékoztatások közlése. A törvény a védjegyügyekre vonatkozó kötelező tájékoztatás törvényi szabályait az Szt. 56. §-ához hasonlóan állapítja meg (49. §).

Az 50-54. §-hoz

Akárcsak az iparjogvédelmi eljárások általában, a védjegylajstromozási eljárás is a bejelentéssel indul meg.

Az eljárási szabályoknak egyfelől teljeskörűen meg kell határozniuk a védjegybejelentés kellékeit; az alapvető szabályokat a törvényben, a részletes alaki követelményeket külön jogszabályban szükséges megállapítani. Meg kell határozni továbbá azokat a minimális törvényi követelményeket, amelyek megléte nélkül nem tekinthető a bejelentés érvényesnek.

Az oltalmi igények egymás közti rangsorolására, az elsőbbségre és az azzal kapcsolatos okiratok benyújtására, továbbá a bejelentések hivatali vizsgálatára vonatkozó szabályok alkotják továbbá a bejelentési eljárással kapcsolatos legfontosabb rendelkezések másik részét.

A korábban hatályos védjegytörvényünk 26. §-a szerint a Magyar Szabadalmi Hivatal előtti védjegylajstromozási eljárást megindító védjegybejelentés a kérelemből, az előírt adatok közléséből és egyéb mellékletekből áll. Jogot pedig csak olyan bejelentésre lehet alapítani, amely legalább a bejelentő nevét és címét, a lajstromozni kért megjelölést és az árujegyzéket tartalmazza.

A Vt. 26. §-a (2) bekezdésének második mondata alapján az I-OTH-1970. hirdetményben a Magyar Közlönyben tették közzé a védjegybejelentés részletes alaki szabályait. A hirdetményben történő szabályozást lehetővé tevő fenti törvényi rendelkezést a jogalkotásról szóló 1987. évi XI. törvény (Jat.) 63. §-ának b) pontja időközben hatályon kívül helyezte. A Jat. 61. §-ának (2) bekezdése értelmében a korábban közzétett hirdetmény hatályban maradt; de az újbóli szabályozásra már csak megfelelő jogforrásban (rendeletben) kerülhet sor.

A védjegybejelentés benyújtására és kellékeire vonatkozóan a törvény a korábban hatályos jog megoldásait az új szabadalmi törvényben alkalmazott elemekkel ötvözi, s figyelembe veszi a Védjegyjogi Szerződés követelményeit.

A Magyar Szabadalmi Hivatalhoz benyújtott védjegybejelentés legfontosabb kellékeit - lényegében a korábban hatályos joggal egyezően - kell a törvényben meghatározni. A részletes alaki szabályok megalkotását pedig - a szabadalmi, a használati mintaoltalmi és a topográfia-oltalmi ügyekben bevált rendszert (ld. 20/1995. (XII.26.) IM rendelet, 20/1991. (XII.28.) IM rendelet, 19/1991. (XII.28.) IM rendelet) követve - az igazságügy-miniszternek a Magyar Szabadalmi Hivatal elnökével egyetértésben kibocsátásra kerülő rendeletére kell bízni.

A Védjegyjogi Szerződés ún. „maximum” listát tartalmaz a bejelentési kellékekkel kapcsolatban: az abban foglaltaknál szigorúbb követelményeket nem lehet támasztani. Kifejezetten tiltja a Szerződés a bejelentő gazdasági tevékenységét igazoló cégbizonylat benyújtásának, vagy a bejelentő tevékenységi köre feltüntetésének a nemzeti jogok által való előírását. Ezzel összhangban annak igazolása sem követelhető meg, hogy a bejelentő az árujegyzékben foglalt termékekkel, illetve szolgáltatásokkal összhangban álló gazdasági tevékenységet folytat. A Védjegyjogi Szerződésnek ez a szabálya - anyagi jogi előírás nélkül, amilyent a Szerződés egyébként egyáltalán nem is tartalmaz - kényszeríti rá a tagországokat, hogy feladják a védjegynek a gazdasági tevékenységhez történő kötelező kapcsolását. Ez a kapcsolat a védjegyjog nemzetközi fejlődése folyamán egyébként fokozatosan lazult, pl. ma már az e tekintetben hagyományosan merev német jog is lehetővé teszi a védjegy üzletkör nélküli átruházását. Az oltalomnak a használat hiánya miatti megszűnésére vonatkozó előírások pedig ellensúlyozzák azokat az aggályokat, amelyek a gazdasági tevékenységtől függetlenül szerezhető védjegyoltalommal szemben felhozhatók.

A gazdasági tevékenység igazolására vonatkozó követelményt tehát a törvény sem tartja fenn. Ez összhangban áll az anyagi jog azon tervezett rendelkezésével is, amely a védjegyoltalmi igényt nem köti a gazdasági tevékenységre való jogosultság feltételéhez.

A védjegyeljárásokhoz is szervesen hozzátartozik a megfelelő igazgatási szolgáltatási díjak megfizetése; e díjakat külön jogszabály [jelenleg a 77/1995. (XII.29.) IKM rendelet] állapítja meg. A bejelentési díj megfizetésének kötelezettségét és határidejét az új védjegytörvényben - az Szt. 57. §-ának (4) bekezdéséhez hasonlóan - indokolt előírni. Az Szt. 57. §-a (6) bekezdése vehető alapul a védjegybejelentés visszavonásával kapcsolatos rendelkezés megalkotása során, azzal a különbséggel, hogy a védjegybejelentés a lajstromozásig vonható vissza (50. §).

A Védjegyjogi Szerződés - követve a szabadalmakkal kapcsolatos számos nemzetközi szerződésben, köztük az európai szabadalmak engedélyezéséről szóló Müncheni Egyezményben foglalt megoldást - a jogalapításhoz szükséges követelmények rendszere helyett a bejelentési nap elismerését köti a legalapvetőbb kellékek meglétéhez. A lényeges különbség az, hogy a hiányos bejelentés sorsa nem az elutasítás, hanem az, hogy a bejelentőt fel kell hívni a hiányok pótlására, s ha a hiányokat pótolják, a hiánypótlás napját kell tekinteni az érvényes bejelentési napnak. Az Szt. 58. §-a a magyar szabadalmi jogban is erre a rendszerre tért át. Ehhez hasonlóan a törvény is bevezeti a bejelentési nap elismerésével kapcsolatos szabályokat. A bejelentési napnak a védjegyjogban is fontos szerepe van: ehhez igazodik az oltalmi idő kezdete és általában az elsőbbség napja, s egyes eljárási határidőket is a bejelentés napjától kell számítani (51. §).

A törvény szerint a megjelölés egysége az egy bejelentésbe foglalás feltétele. Ez azt jelenti, hogy csak egy megjelölésre igényelhető a bejelentésben védjegyoltalom. A kombinált megjelölések [1. § (2) bekezdés c) pont] természetesen kielégítik az egység követelményét. A kombináció akkor is egységes, ha fizikailag különálló részekből áll (mint pl. az italos palackok elő-, hát- és nyakcímkéi).

Az árujegyzéknek jogilag fontos szerepe van az oltalom terjedelmének körülhatárolásában. A törvény ezért meghatározza az árujegyzékkel kapcsolatos legfontosabb előírásokat (52. §).

A korábban hatályos védjegyjogunk az elsőbbség három válfaját szabályozza: a bejelentési, az uniós és a kiállítási elsőbbséget (Vt. 27. §). Az uniós elsőbbségi igény - a Párizsi Uniós Egyezmény 4. Cikke C) pontja (1) bekezdésének megfelelően - hat hónapon belül érvényesíthető a származási országban tett bejelentés napjától számítva; az igényt a védjegybejelentéssel egyidejűleg kell érvényesíteni, az elsőbbségi iratot a bejelentést követő három hónapon belül kell benyújtani. Kiállítási elsőbbség a Magyar Szabadalmi Hivatal elnökének a Magyar Közlönyben közzétett közleményében meghatározott kiállításokon történt bemutatás esetén, a megjelölés kiállításának első napjától számított hat hónapon belül, a védjegybejelentéssel egyidejűleg érvényesíthető; a kiállítási igazolás a bejelentés napjától számított három hónap elteltéig nyújtható be.

Az uniós és a kiállítási elsőbbség érvényesítésének hatályos szabályai szigorúak, minden egyes határidő elmulasztása esetén az igazolás ki van zárva; a mulasztás az elsőbbségi igény elvesztésével jár. A védjegybejelentések elsőbbségét mindenképpen rangsorolni kell; az ugyanazon a napon érkezett bejelentések elsőbbségét a hivatali iktatás sorrendje dönti el.

Új szabadalmi törvényünk - az európai jogi felfogással összhangban - jelentősen továbbfejlesztette az elsőbbségre vonatkozó szabályozást (Szt. 61. §). Ennek eredményeit célszerű figyelembe venni a védjegyjogi kodifikáció során is.

A törvény megőrzi a bejelentési, az uniós és a kiállítási elsőbbséget; az előbbit a bejelentési nap elismerésének újszerű tartalmával, az utóbbit a Párizsi Uniós Egyezmény szerinti változatlan tartalommal. A kiállítási elsőbbséget a védjegyjogban nem váltja fel a korábbi jogok megítélése szempontjából irányadó - az Szt. 3. §-ának b) pontjában foglaltakhoz hasonló - kedvezmény. Új elsőbbségi formává válik végül a belső elsőbbség, amely - meghatározott feltételekkel - egy folyamatban lévő - azonos megjelölésre vonatkozó - másik védjegybejelentésre alapozható.

A törvény a korábban hatályos jog szigorát - az Szt.-hez hasonlóan - lényegesen enyhíti az elsőbbség igénylésével kapcsolatban. Ezek szerint az uniós, a kiállítási és a belső elsőbbség a bejelentés napjától számítva két hónapon belül igényelhető, az uniós elsőbbségi irat és a kiállítási igazolás pedig négy hónap elteltéig nyújtható be. A 42. § (5) bekezdése az igazolást csak az előbbi két hónapos határidő elmulasztása, valamint a hat hónapos elsőbbségi időköz túllépése esetén zárja ki. Az egyazon napra eső elsőbbségek közötti további rangsortól - az új szabadalmi törvényt követve - a törvény eltekint (53-54. §).

Az 55-64. §-hoz

A korábban hatályos törvényünk a védjegybejelentések minden lajstromozási feltételre, illetve akadályra kiterjedő vizsgálatát írja elő; felszólalásra sem a lajstromozást megelőzően, sem azt követően nincs mód. Ha a lajstromozás annak ellenére történt, hogy a védjegy a jogszabályban előírtak alapján nem lett volna lajstromozható, törlési eljárás kezdeményezhető. A védjegybejelentés alaki vizsgálata a kellékek meglétére és a formai követelmények betartására terjed ki (Vt. 28. §). A jog alapítására alkalmatlan - a bejelentő nevét, a megjelölést vagy az árujegyzéket nem tartalmazó - bejelentést felhívás nélkül el kell utasítani. Egyéb hiányok esetén felhívást kell kiadni a pótlásra; eredménytelenség esetén el kell utasítani a bejelentést.

A korábban hatályos törvény szerint az érdemi vizsgálat keretében a Magyar Szabadalmi Hivatal a megkülönböztető képesség és az összes abszolút és relatív lajstromozási akadály, valamint az elsőbbségi igény jogossága szempontjából vizsgálja meg a védjegybejelentést (Vt. 29. §). Az észlelt akadály természete szerint hiánypótlásra vagy nyilatkozattételre kell felhívni a bejelentőt. A vizsgálat egészének eredményéhez képest a védjegyet lajstromozni kell, illetve a bejelentést el kell utasítani (Vt. 31. §). Az eljárás során módosítási tilalom érvényesül, azaz sem a megjelölés nem változtatható meg, sem pedig az árujegyzék nem terjeszthető ki (Vt. 30. §). A törvény rendelkezik a védjegyokirat kiadásáról, a lajstrombejegyzésről és a lajstromozás meghirdetéséről.

Az európai közösségi irányelv preambuluma kifejezetten a tagországokra bízza az eljárási módok megválasztását, e vonatkozásban nem célozza a harmonizációt. A közösségi védjegyről szóló rendelet szerint a védjegy lajstromozására irányuló eljárásban a korábbi jogok kutatása kötelező, a kutatás eredménye alapján nincs hivatali érdemi vizsgálat, felszólalás lehetséges. A korábbi jogok vizsgálata helyett tiszta felszólalási rendszer van pl. Németországban és Franciaországban, míg Nagy-Britannia mutat példát a hivatali vizsgálat és a felszólalás együttes alkalmazására.

A magyar jogi hagyomány az oltalomképességi feltételek mindegyikének a lajstromozást megelőző és hivatalból történő megvizsgálása mellett szól. Ezzel szemben álló érvek az új törvényi szabályozás előkészítése során sem kerültek előtérbe.

Felmerült ugyanakkor, hogy mennyiben volna célszerű bevezetni a felszólalás intézményét; amely - tudvalevően - a hazai védjegyjogi rendszerben korábban nem létezett, amelynek szabadalmi megfelelőjét az 1983. évi novella szüntette meg, s amely az új szabadalmi törvény kapcsán is elvetésre került.

A felszólalási eljárás lényege az, hogy a törvény a lajstromozási eljáráson belül egy külön eljárást létesít abból a célból, hogy - a hivatali vizsgálatot mintegy kiegészítve - bárki újabb lajstromozási akadályra irányíthassa a figyelmet; a felszólaló ügyféllé, a bejelentő ellenfelévé válik az eljárásban.

A felszólalás bevezetése mellett felhozott érvek közé tartozik, hogy a hivatalból történő vizsgálat - a fejlődő technikai lehetőségek ellenére - csak részben töltheti be feladatát, különösen a korábbi jogokkal való összehasonlítás terén. Egyre több az ütközés a cégnevekkel, a földrajzi jelzésekkel is, amelyek a vizsgálati adatbázisban nem szerepelnek. Egyes vélemények szerint egy három hónapos felszólalási időt kellene iktatni a hivatali vizsgálatot követően a lajstromozási eljárásba. Olyan - jogi érvekkel kevéssé alátámasztható - felvetések is voltak, hogy a felszólalás bevezetése azért is szükséges, mert az nem olyan „kemény”, a bejelentőt kevésbé „irritáló” akció, mint az ugyanilyen okból kezdeményezett törlés; vagy pedig, hogy a későbbi azonos, illetve hasonló védjegybejelentés ellen benyújtható felszólalás a hosszadalmas törlési eljárás helyett a jogvita sommás elintézését teszi lehetővé.

Valójában a vélt vagy valós előnyök és a jelentkező hátrányok szembeállításával lehet a helyes álláspontot elfoglalni a felszólalás bevezetése kérdésében. Nem tagadható előnye, hogy olyan adatokat tár a hatóság elé, amelyek hozzájárulhatnak a lajstromozási akadályok objektívebb megítéléséhez; ezáltal erősítheti a jogbiztonságot. Ugyanakkor egyértelmű hátránya a felszólalásnak, hogy a külön eljárás beiktatásával minden egyes ügy elintézését elnyújtja, akár éltek felszólalással, akár nem. Az ún. átlagos „átfutási” időt az intézmény bevezetése nem csupán a felszólalásra nyitvaálló három hónappal, hanem egy legalább ekkora „technikai” időrárakódással is megterhelné. Jelentős ár ez akkor, ha - amint erre számítani lehet - a felszólalásoktól az ügyeknek alig egy, távlatilag is mindössze néhány százalékában várható a helyes, az igazságos eredmény elősegítése. Ez eleve legfeljebb akkor volna vállalható, ha a védjegyjog rendszere másként nem tudná érvényesíteni a felszólalási intézmény előnyeit, mégpedig az ügyek elhúzódásának jelzett veszélye nélkül.

A törlési eljárásnak a védjegyjogban kifejezetten az a rendeltetése, hogy a lajstromozási akadályokat bárki - ügyfélként történő bevonása mellett - érvényesíthesse; a védjegy törlését a törvény lehetővé teszi a relatív lajstromozási tilalmak esetében is, beleértve a korábbi jogokkal való ütközést. Nincs elvi alapja a lajstromozást gátló okok aszerint való szétválasztásának sem, hogy egyik részük felszólalási, másik részük törlési eljárásban legyen érvényesíthető. A jogalapok különbözősége nélkül pedig teljesen indokolatlan a törlési út mellett a felszólalás intézményét is megnyitni.

A törlési eljárást a lajstromozás, vagyis az alapeljárás befejezése után lehet indítani. Ezért - szemben a felszólalási rendszerrel - az ügyek elbírálásának időigényét egyáltalán nem növeli meg az eljárások 99 százalékában amiatt, hogy egy százalékukban igazságosabb döntést eredményezhessen. Nincs alapja sem a felszólalási eljárás „puhább”, sem „sommás” elintézéséhez fűződő elképzeléseknek, mivel a kontradiktórius eljárásokat azonos törvényességi garanciákkal kell övezni, s ugyanúgy biztosítani kell a jogorvoslat lehetőségét is.

A szabadalmi jogban ismert és bevált lehetőség ugyanakkor az észrevétel nevesített formája, amely bárkinek módot ad arra, hogy az eljárás során közölje a Magyar Szabadalmi Hivatallal, hogy a találmány vagy annak bejelentése nem felel meg a törvényben meghatározott valamely oltalomképességi feltételnek. Az észrevételt a hivatali vizsgálat során figyelembe kell venni, az észrevételt tevő azonban nem válik ügyféllé, de értesíteni kell az észrevétel eredményéről (Szt. 71. §); mivel nem alakul ki egy külön eljárás, az észrevétel az átfutási időt nem hosszabbítja meg. Az észrevételt a közösségi védjegyről szóló rendelet is lehetővé teszi; szabályozza továbbá a francia, a brit és a német törvény is (observations, Bemerkungen).

Ami pedig a német Widerspruch intézményét illeti, az már csak a nevében hasonlít a magyar felszólaláshoz, mivel az 1994. évi törvény szerint annak a védjegy bejegyzése után van helye; a törlés pedig peres eljárás a német jogban. A francia opposition kapcsán úgy próbálják megoldani a jogbiztonság és a gyorsaság dilemmáját, hogy a törvény lehetővé teszi bizonyos esetekben, hogy a felszólalást a lajstromozás után bírálják el. A közösségi védjegyről szóló rendeletben a kutatás-közzététel-felszólalás kombináció a közösségi jellegből eredő speciális igényeket kezeli.

A kifejtettek tehát azt támasztják alá, hogy az új védjegytörvényben a lajstromozást gátló körülmények miatti fellépést nem a felszólalási intézmény bevezetésével, hanem az észrevétel és a törlés kombinációja révén kell lehetővé tenni. Ez a jogi megoldás az, amely egyformán képes biztosítani a jogbiztonsághoz és a lajstromozási eljárás gyorsaságához fűződő érdekeket.

A törvény a védjegylajstromozási eljárásban a vizsgálat és a lajstromozás rendjét a szabadalom megadására irányuló eljárás vonatkozó rendelkezéseinek (Szt. 65-78. §) értelemszerű figyelembevételével, ugyanakkor a védjegyügyek jellegéből eredő lényeges eltérésekkel szabályozza. A fontosabb eltérések közé tartozik, hogy nincs szükség a vizsgálati eljárás olyan szakaszolására, amely szerint az érdemi vizsgálatra csak a bejelentő külön kérelme alapján kerül sor. Nem kell beiktatni a közzétételt, és ezzel összefüggésben ideiglenes oltalom sem keletkezik; nem kerül sor a lajstromozás előtti külön egyeztetésre sem a bejelentővel.

A vizsgálati-lajstromozási szakasz mérföldkövei - a szabadalmi törvény hivatkozott rendelkezéseihez hasonló szabályok kialakításával - a következők: bejelentést követő vizsgálat, az adatközlés, az alaki vizsgálat, a kutatás, az észrevétel, az esetleges megosztás, az érdemi vizsgálat, valamint a védjegy lajstromozása.

A törvény szerint a bejelentés benyújtását követő vizsgálat arra terjed ki, hogy a bejelentés megfelel-e a bejelentési nap elismerésére előírt feltételeknek, megfizették-e a bejelentési díjat, s hogy benyújtották-e a magyar nyelvű árujegyzéket. Ha a bejelentési nap nem ismerhető el, harminc napon belüli hiánypótlásra kell a bejelentőt felhívni. Határidőben történő hiánypótlás esetén a pótlás beérkezési napját kell bejelentési napként elismerni; ellenkező esetben a bejelentést visszavontnak kell tekinteni. Ha a díjat nem fizették meg vagy a magyar nyelvű árujegyzéket nem nyújtották be, két, illetve négy hónapon belül történő hiánypótlásra kell figyelmeztetni a bejelentőt; eredménytelenség esetén a bejelentést ugyancsak visszavontnak kell tekinteni.

Az adatközlést a bejelentési nap elismerését követően, a bejelentő nevének, a megjelölésnek és az árujegyzéknek a nyilvános hozzáférhetőségével kell teljesíteni. Az adatközlést a Magyar Szabadalmi Hivatal a hivatalos lapjában való közlés, valamint egy nyilvánosan hozzáférhető adatbank útján biztosítja (57. §).

Az adatközlést követően indokolt lehetővé tenni, hogy bárki észrevételt tegyen arra vonatkozóan, hogy a megjelölés vagy a védjegybejelentés nem felelt meg a törvényben meghatározott valamely oltalomképességi feltételnek. Ha korábbi védjeggyel való ütközés esetén a bejelentő a 4. § (3) bekezdése alapján arra hivatkozik, hogy azt nem használják a 18. § előírásainak megfelelően, a bizonyítás keretében a Magyar Szabadalmi Hivatal észrevétel tételére hívhatja fel a korábbi védjegy jogosultját. Az észrevételt a hivatalból végzett vizsgálat során figyelembe kell venni; az észrevételt benyújtó személy a lajstromozási eljárásban nem ügyfél, de őt az észrevétel eredményéről értesíteni kell. Az észrevételt tevő a 77. § alapján megváltoztatási kérelemmel fordulhat a bírósághoz (58. §).

Ha a védjegybejelentés megfelel a bejelentési nap elismerésével szemben támasztott követelményeknek, a Magyar Szabadalmi Hivatal elvégzi az alaki vizsgálatot. Hiány esetén annak pótlására kell felhívni a bejelentőt; eredménytelenség esetén el kell utasítani a bejelentést (elutasításra csak a felhívásban pontosan és határozottan megjelölt ok alapján kerülhet sor). Válasz híján a bejelentést visszavontnak kell tekinteni (59. §).

Ha a bejelentés megfelel a bejelentési nap elismerésével szemben támasztott követelményeknek, a Magyar Szabadalmi Hivatal a korábbi jogok feltárása tekintetében kutatási jelentést készít, amelyben meg kell jelölni azokat az adatokat, amelyek figyelembe vehetők a védjegybejelentés érdemi vizsgálata során. A kutatási jelentést - az Szt. 69. §-ának (3)-(4) bekezdésétől eltérően - nem kell külön megküldeni a bejelentőnek, és nem szükséges arról hatósági tájékoztatást közölni (60. §).

Az érdemi vizsgálat arra terjed ki, hogy a megjelölés kielégíti-e az oltalomképesség törvényi feltételeit, illetve, hogy bármilyen okból nincs-e kizárva az oltalomból, továbbá a bejelentés megfelel-e a törvényes követelményeknek. Hiányosság esetén a kifogás természete szerint felhívást kell kiadni; eredménytelenség esetén a bejelentést el kell utasítani (elutasításra csak pontosan és kellő alapossággal kifejtett ok alapján kerülhet sor). Ha a bejelentő a felhívásra nem reagál, a bejelentést visszavontnak kell tekinteni (61. §).

Módosítási tilalom vonatkozik a megjelölés megváltoztatására és az árujegyzék bővítésére.

A korábban hatályos törvényünk sem a védjegybejelentésekkel, sem a lajstromozott védjegyekkel kapcsolatban nem ad lehetőséget a megosztásra. A Védjegyjogi Szerződés viszont ezt megengedi, amit a törvény figyelembe vesz. A megosztásra a különféle termékekre, illetve szolgáltatásokra bejelentett megjelölések, illetve lajstromozott védjegyek esetében van lehetőség. A megosztás az árujegyzék valamely részére az eredeti bejelentési nap - és adott esetben elsőbbség - megtartásával ugyanarra a védjegyre további bejelentést, illetve lajstromozást eredményez. A bejelentő szempontjából abban az esetben lehet előnyös a megosztás, ha az eljárás során felmerülő lajstromozási akadály csak az árujegyzék egy részét érinti. Ilyenkor - az eljárás elhúzódása nélkül - a kifogás alá nem eső árujegyzékkel a megosztott bejelentés révén oltalmat szerezhet. Hasonló módon a lajstromozott védjegy megosztása célszerű lehet a törlési eljárásokkal szembeni védekezésként, ha a törlési ok nem érinti a teljes árujegyzéket (62-63. §).

Ha a megjelölés és a bejelentés megfelel a vizsgálat körébe tartozó valamennyi követelménynek, a Magyar Szabadalmi Hivatal határozatot hoz a bejelentés tárgyának védjegyként való lajstromozásáról és védjegyokiratot ad ki a jogosultnak, továbbá kiállítja a védjegylajstromot és a lajstromozásról hatósági tájékoztatást közöl a Szabadalmi Közlöny és Védjegyértesítőben (64. §).

A 65-76. §-hoz

A törvény a védjegy lajstromozásán kívül - az ugyancsak a Magyar Szabadalmi Hivatal hatáskörébe utalt - megújítási, megosztási, megszűnés megállapítási és törlési eljárásokat is szabályozza. A nemleges megállapítás intézményét a törvény nem tartja fent.

Az államigazgatási eljárásokban sem az európai közösségi irányelvből, sem egyéb irányadó nemzetközi szerződésből eredő harmonizációs kötelezettségünk nincs. Meglehetősen eltérő, a nemzeti jogrendszerek egymástól különböző jegyeit viseli magán az egyes országok szabályozása is. Emiatt e védjegyeljárások újraszabályozása során a bevált a korábban hatályos rendelkezések mellett - ahol ilyenek vannak -, az új szabadalmi törvény megfelelő megoldásait indokolt figyelembe venni.

A védjegyoltalom megújításának anyagi jogi kérdéseit - az oltalom időtartama keretében - a törvény 11. §-a szabályozza.

A megújítási eljárás korábban hatályos szabályozása (Vt. 33. §) szerint a védjegy megújítása - a lajstromszám közlésével - legkorábban az oltalom lejárta előtt egy évvel, és legkésőbb hat hónappal a lejárat után kérhető a Magyar Szabadalmi Hivataltól; a határidő elmulasztása igazolással nem orvosolható. A megújítás az előző lajstromozás végső állapotához képest módosítást nem tartalmazhat. A megújítási kérelem ügyében egy köztisztviselő határoz; a megújítást be kell jegyezni a védjegylajstromba és meg kell hirdetni a hatóság hivatalos lapjában. A megújítási kérelem megtagadása esetén megváltoztatási kérelemmel lehet fordulni a bírósághoz.

A megújítási eljárás új szabályozása a kérelem benyújtására előírt határidők megőrzése mellett feloldja az igazolás kizártságát. Figyelmet érdemel a merev változtatási tilalom enyhítése mind a megosztás, mind a jogosultság változása esetén. A törvény szerint a megújítás kapcsán csak a megjelölés nem változtatható meg és az árujegyzék nem bővíthető. A változás korábbiaknál nagyobb lehetősége is indokolja azt az új rendelkezést, hogy a megújítás esetén is védjegyokiratot kell kiadni (65-67. §).

A törvény által - a Védjegyjogi Szerződés alapján - bevezetett új intézmény a védjegyoltalom megosztása. A védjegybejelentés megosztásáról pedig a 63. § rendelkezik. A védjegyoltalom megosztása a lajstromozott védjegy árujegyzékének szétválasztásával valósul meg. A megosztási kérelem kapcsán keletkező védjegyek iratait a védjegybejelentés kellékeire vonatkozó szabályok szerint kell felszerelni. A megosztott védjegyeket külön-külön kell lajstromozni, s azokról külön védjegyokiratok készülnek (68-70. §).

A védjegyoltalom megszűnésének anyagi jogi szabályait a törvény VI. fejezete tartalmazza.

A korábban hatályos jogban, a Vt. 34. §-a szerint a Magyar Szabadalmi Hivatal egyoldalú eljárásban és egy köztisztviselő által meghozott határozatban állapítja meg a védjegyoltalom megszűnését a jogosult lemondása és a jogosult jogutód nélküli megszűnése esetén; a határozattal szemben megváltoztatási kérelemmel lehet élni. A törvény rendelkezik a lajstrombejegyzés és a hivatalos lapban való meghirdetés felől.

A törvény előkészítése során a kérdés anyagi jogi oldalának elemzése arra a következtetésre vezetett, hogy a védjegyjogosult jogutód nélküli megszűnését nem kell a védjegyoltalom megszűnésének egyik eseteként szabályozni; következésképpen az erre vonatkozó eljárásról sem kell rendelkezni.

Az ellenérdekű felek között folyó - a törlési, valamint a használat hiánya miatt történő megszűnés megállapítására irányuló - eljárásról a Vt. 35. §-a rendelkezik. A bárki által előterjeszthető kérelemben meg kell jelölni azokat az okokat, amelyekre a kérelmet alapozzák, továbbá csatolni kell az okirati bizonyítékokat. A Magyar Szabadalmi Hivatal három tagú tanácsban jár el, és írásbeli előkészítés után szóbeli tárgyaláson határoz a törlés, illetve a használat hiánya miatti megszűnés kérdésében. A közérdekűség elvét érvényesítve az eljárásban nincs helye egyezségnek, s a kérelem visszavonása esetén hivatalból is folytatható az eljárás. Az ugyanazon védjegy ellen irányuló több kérelmet együtt kell elbírálni. A költségeket a vesztes fél viseli. A megszűnést ebben az esetben is be kell jegyezni a védjegylajstromba és meg kell hirdetni a Magyar Szabadalmi Hivatal hivatalos lapjában. Természetesen bírósági jogorvoslatnak is helye van. Végül, a jogerős elutasító határozat kizárja, hogy azonos ténybeli alapon ugyanazon védjegy ellen bárki újabb törlési vagy megszűnés megállapítási eljárást indítson.

A védjegyjog újraszabályozása során meg kellett vizsgálni azokat a felvetéseket, amelyek szerint a védjegy törlését - legalább részben - bírósági eljárásként, perként volna helyes szabályozni. E nézetek abból indulnak ki, hogy az európai közösségi irányelv markánsan jelzi azt a nemzetközi tendenciát, hogy a relatív lajstromozást gátló, egyben törlési okok körét a korábbiaknál szélesebben kell megvonni, s hogy az anyagi jognak erre a nagyobb ívű - polgári jogias és versenyjogias - szabályozására figyelemmel az eljárási rendszer hasonló kiszélesítése is indokolt, bár erről az európai közösségi irányelv nem rendelkezik (az eljárási jog harmonizálását egyáltalán nem tekinti feladatának).

A radikálisabb felfogás a törlési eljárásokat - mondhatni francia mintára - kizárólag bírói hatáskörbe utalná, feltételezve, hogy a felszólalási eljárásban ezeket a körülményeket a Magyar Szabadalmi Hivatal úgyis vizsgálhatja. Az enyhébb nézet nem jut ilyen messzire, s inkább - a német jog példáját követve - a védjegytörlési pert csak olyan sajátos esetekre irányozná elő, mint a szerződésszegés, a tisztességtelen célzat és a károkozás. Ezen felül megengedné, hogy - angol mintára - a Magyar Szabadalmi Hivatal a bonyolultabb ügyekben, belátása szerint eleve perre utasítsa a kérelmezőt.

Az elemzés eredményeként kialakított álláspont szerint nem volna helyes a védjegytörlési pert bevezetni az új törvényben. Érdemben azért nem, mert a lajstromozás feltételei és a törlési okok e körben köztudottan azonosak, s az egyes ügyekben ugyanúgy jelentkeznek és ugyanúgy kell megítélni azokat, függetlenül attól, hogy a lajstromozási vagy a törlési eljárásban kerülnek terítékre, ezért a magyar törvényalkotás hagyományosan és minden iparjogvédelmi területen egyformán alkalmazza azt a megoldást, hogy ezek az ügyek államigazgatási úton indulnak el, a Magyar Szabadalmi Hivatal hatáskörébe tartoznak. Az adott esetben valóban szükséges bírói judícium és a törvényességi garanciák érvényesülésének - nemzetközi összehasonlítást kiálló - megoldását a kétfokú bírósági jogorvoslati rendszer megfelelően képes biztosítani, az államigazgatási hatáskör átvétele nélkül is. Ezt a fórumrendszert erősítette meg legutóbb a szabadalmi ügyekre az 1995. évi XXXIII. törvény is.

A francia modell elfogadásának az is az akadálya, hogy a törvény nem irányozza elő a felszólalás bevezetését sem. A felszólalás és a törlési per együttes bevezetése pedig olyan anomáliához is vezetne, hogy a bíróság ugyanazt a kérdést döntené el a törlési perben alapfokon, mint a felszólalási eljárásban jogorvoslati fórumként. Kérdéses, hogy a felszólalás kapcsán hozott bírói döntés jogereje hogyan hatna ki a törlési perre. A német és az angol jogból merített kombináció egyrészt azzal, a magyar jogban szokatlan megoldással okozna képtelen helyzetet, hogy az államigazgatási szerv hatáskörét nem a törvény szabná meg, hanem a fórum maga választhatná meg azt, ezzel eldöntve egyben a bíróság hatáskörét is. Másrészt nem helytálló az a törekvés sem, amely a versenyjogias tényállási elemek miatt az ügyet közvetlenül bírói útra terelné, mert azoktól az még védjegyügy marad.

A kifejtettek szerint a kontradiktórius védjegyeljárások modernizálását nem a fórumrendszer átalakításával, hanem egyes részletszabályok továbbfejlesztésével kell elérni.

A törlési eljárásnak olyan ok alapján van helye, amely egyben lajstromozási akadályként is szerepel, a megszűnés megállapítási eljárás pedig a lajstromozást követően felmerült megszűnést eredményező okok érvényesítésének a kerete. Ez utóbbiak közül a korábban hatályos törvény a használat hiánya miatti megszűnést megállapító eljárást szabályozta; a törvényben ezen felül a megkülönböztető képesség utóbb történt elvesztése, „degenerálódása”, valamint a megtévesztővé válás miatti megszűnés megállapításáról is rendelkezni kell.

A törlési eljárások, valamint a használat hiánya, illetve a megkülönböztető képesség elvesztése és a megtévesztővé válás miatti megszűnés megállapítására irányuló eljárások mindegyike az ellenérdekű felek jogvitájának a kerete, amire tekintettel a „bárki” által történő megindíthatóságot a védjegyjogosult kivételével kell érteni; a jogosult lemondhat az oltalomról. A más személy jogaival (korábbi védjegyével, névjogával) való ütközés esetén csak e személyt indokolt feljogosítani az eljárás megindítására.

A consentre vonatkozó rendelkezéssel (7. §) összhangban a más személy jogaival való ütközés esetére fel kell oldani azt a rendelkezést, amely az eljárásban kizárja az egyezséget. A törlési eljárásban - a javasolt anyagi jogi rendelkezésekkel összhangban - célszerű a korábbi védjegy jogosultját kötelezni annak bizonyítására, hogy védjegyét a 18. §-ban előírt módon használta.

A törvény a törlési, illetve a megszűnés megállapítási kérelmet elutasító határozat anyagi jogerejét megállapító rendelkezést nem az eljárási szabályok között, hanem - az Szt. 42. §-a (3) bekezdéséhez hasonlóan - az anyagi jogban helyezi el.

A törlési és megszűnés megállapítási eljárást olyan védjeggyel szemben is lehet indítani, amely - keletkezésére vissza nem ható hatállyal - már megszűnt. Ilyen esetben ugyanis a védjegyoltalom fennállása idején adódhattak olyan körülmények (pl. használat), amelyek miatt indokolt lehet a keletkezésére visszaható megszűnés megállapításának kezdeményezése.

A törvény előírja a törlési és a megszűnés megállapítási eljárásokra az igazgatási szolgáltatási díjfizetési kötelezettséget.

A 77-94. §-hoz

A védjegyügyekben folyó bírósági eljárások három fajtáját különböztetik meg a korábban hatályos jogunk alapján: a Magyar Szabadalmi Hivatal határozatainak megváltoztatására irányuló nemperes eljárást; a védjegybitorlás miatt induló védjegypert; valamint a védjeggyel kapcsolatos minden más jogvitás ügyet. Ezeket az eljárásokat a Vt., valamint a 4/1970. (VII. 1.) IM rendelet szabályozza oly módon, hogy csak a nemperes eljárás, illetve a Polgári Perrendtartás (Pp.) szabályaitól való eltérésekről rendelkezik, egyebekben azonban az általános polgári eljárási szabályok érvényesülnek. A törvény megőrzi e rendszert, a 77-94. §-ok az első ügyfajtára vonatkozó előírásokat tartalmazzák, a 95. § a másik kettőre vonatkozik

Lényeges nemzetközi jogi kötelezettségekkel nem kell számolnunk a védjegyügyekben irányadó bírósági eljárás és fórumrendszer szabályozásában. Csupán a TRIPS-egyezmény 41. Cikke tartalmaz egy olyan értelmező jellegű szabályt, amely egyértelművé teszi, hogy az egyezménynek a jogérvényesítésre vonatkozó szabályai nem kötelezik a részes államokat az általánostól elkülönülő bírósági fórumrendszer kialakítására a szellemi tulajdonjogok tekintetében, sem pedig arra, hogy a jogérvényesítés feltételeinek megteremtésére rendelkezésre álló erőforrásaik bizonyos hányadát a szellemi tulajdonjogok érvényesítésének előmozdítására fordítsák.

A nemzetközi szerződésekben adott szabadságot tükrözi a nemzeti jogrendszerek változatossága a védjegy- és egyéb iparjogvédelmi ügyek intézésére kialakított bírósági fórumrendszer tekintetében. Általában elmondható, hogy a választott megoldások erősebben kötődnek az egyes országok bírósági szervezetének és perjogának jellegzetességeihez, mint a különböző államokban megközelítőleg egységesen jelentkező iparjogvédelmi sajátosságokhoz.

A védjegyügyekben folyó bírósági eljárások szabályozásában a törvény radikális változtatásokat nem irányoz elő. Egyes kérdésekben azonban a korábban hatályos szabályozáshoz képest fontos eltéréseket tartalmaz.

A törvény megszünteti a szóban forgó eljárások kétszintű szabályozását; ennek érdekében magában foglalja az összes szükséges eljárási szabályt.

A törvény bővíti azoknak a szabadalmi hivatali határozatoknak a körét, amelyek megváltoztatása kérhető a bíróságtól. Módot ad - a 39. § (2) bekezdésében említett érdemi határozatokon kívül - az államigazgatási eljárást megakasztó, illetve a védjegyekkel kapcsolatos nyilvántartásokba való bejegyzés alapjául szolgáló határozatokkal szembeni jogorvoslatra is.

A törvény változtat azoknak a körén, akik a Magyar Szabadalmi Hivatal határozatának megváltoztatását kérhetik. Erre a hivatal előtti eljárásban ügyfélként részt vevőkön kívül akkor jogosult az, akinek a határozat megváltoztatásához jogi érdeke fűződik, ha olyan korábbi védjegy jogosultja, amelyből eredő jogát lajstromozási akadályként vagy törlési okként a használat hiánya miatt nem lehetett az államigazgatási eljárásban érvényesíteni, vagy ha egyéb jogi érdeke érvényesítése céljából a Magyar Szabadalmi Hivatal előtti eljárásban észrevételt tett az 58. § előírásainak megfelelően. Meg kell jegyezni, hogy a 58. § (4) bekezdése alapján az észrevételt tevő személyt az észrevétel eredményéről - a védjegy lajstromozása tárgyában hozott határozat megküldésével - értesíteni kell. A megváltoztatási kérelem benyújtására irányadó határidő ilyen esetben a határozatnak az észrevételt tevőnek történő megküldésétől számít.

Külön elemzést igényel az ügyész szerepe az eljárásindításban.

Az Alkotmánybíróság 1/1994. (I. 7.) AB határozata megállapította, hogy a polgári eljárásban az ügyész általános perindítási, fellépési, fellebbezési joga alkotmányellenes, mivel sérti az emberi méltósághoz való jog részét képező önrendelkezési szabadságot. Ezt a megállapítását a nemperes eljárásban való általános ügyészi eljárás-kezdeményezési, illetve fellépési jogosultságra is vonatkoztatta. Felhívta ugyanakkor a figyelmet arra, hogy az ügyész bizonyos polgári peres és nemperes eljárásokban való közreműködését, perindítási és egyéb kezdeményezési jogát az Alkotmány 51. §-ának (3) bekezdése elvileg megalapozza és alkotmányossá teszi. Ilyen eljárásokként említi meg azokat a bírósági hatáskörbe tartozó egyoldalú eljárásokat, amelyekben egyedül az ügyészség az a kívülálló szerv, amely a törvénysértések megelőzésében, illetőleg orvoslásában szerepet játszhat és bírósági eljárást kezdeményezhet. Az Alkotmánybíróság szerint kizárólag esetenként, az ilyen eljárásokat illetően az ügyésznek adott egyes törvényi felhatalmazások alkotmányossági vizsgálatával hozható döntés azok alkotmányosságáról vagy alkotmányellenességéről.

Mindezek alapján kell mérlegelni, hogy az ügyész milyen körben kapjon törvényi felhatalmazást a Magyar Szabadalmi Hivatal határozataival szembeni, bíróság előtti fellépésre. A korábban hatályos védjegytörvény szerint az ügyész a hivatal valamennyi érdemi határozatának megváltoztatását éppúgy kérheti a bíróságtól, mint az ügyfél. (Az új szabadalmi törvény 85. §-a azonban az ügyész eljárásindítási lehetőségét csupán a közrend és a közerkölcs szempontjainak érvényesítésére korlátozta.)

Figyelembe kell venni, hogy a védjegyoltalom abszolút szerkezetű jogviszonyt eredményez, vagyis a védjegyjogosult kizárólagos használati jogának tiszteletben tartására, tűrésére, az e jog megsértésétől való tartózkodásra köteles a védjegyjogosulton kívül mindenki más. A védjegyügyben hozott jogsértő határozattal szembeni fellépésre általában megfelelő eljárási lehetőségek nyílnak az érdekeltek számára: a lajstromozási eljárásban észrevételt tehetnek, a jogsértően lajstromozott védjegy törlését kérhetik. Általában sem jogi, sem gazdasági szempontból nem aggályos az olyan védjegyek oltalmának fennmaradása, amelyeket ugyan nem lehetett volna lajstromozni, viszont senkinek sem sértik valamely jogát vagy érdekét. Ebben az esetben nincs olyan alkotmányos indokként is elfogadható fontos szempont, amely szükségessé és megengedhetővé tenné az ügyész eljárás-kezdeményezési jogát. Ez alól a feltétlen lajstromozási akadályok egyes fajtái képeznek kivételt. A közrendbe, a közerkölcsbe vagy jogszabályba ütköző, a fogyasztók megtévesztésére alkalmas, a kizárólag felségjelzésből vagy más hivatalos jelzésből álló, illetve a valamely vallási meggyőződést erőteljesen kifejező megjelölések tekintetében a lajstromozásra irányuló, egyoldalú, „egyfeles” eljárásban szükség van arra, hogy az ügyész mint kívülálló szerv az említett lajstromozási akadályokra vonatkozó szabályok érvényesülése felett őrködjön. Erre különösen azért van szükség, mert az említett lajstromozási akadályok - szemben a viszonylagosakkal - általában közelebbről nem azonosítható, nem „nevesíthető” személyi kör érdekeit sérthetik. A viszonylagos lajstromozási akadályok éppen azért viszonylagosak, mert csak meghatározott személyek hivatkozhatnak rájuk, illetve háríthatják el azokat.

A felsorolt lajstromozási akadályokra hivatkozva az ügyész maga is indíthat a védjegy törlése iránt eljárást, s ebben az esetben az általános szabály szerint mint az államigazgatási szakban félként részt vevő kérheti a határozat megváltoztatását. Ha pedig a felsorolt okokra hivatkozva más kéri a védjegy törlését, fontos érdek fűződhet ahhoz, hogy az ilyen eljárásban hozott államigazgatási határozat megváltoztatását az ügyész is kérhesse, annál is inkább, mivel a törvény 33. §-ának (3) bekezdése szerint a törlési kérelmet elutasító jogerős határozat kizárja, hogy azonos ténybeli alapon ugyanannak a védjegynek a törlése iránt bárki újabb eljárást indítson. Ez tehát azzal járhatna, hogy az érintett fél nem kellően megalapozott kérelmének elutasítása az ügyészt is elzárná a védjegy törlésének az előzőekben említett, közérdekkel kapcsolatos szempontokra hivatkozva történő kezdeményezésétől.

A többi védjegyügyben nincs olyan körülmény, jogi sajátosság, amely az ügyész eljárás-kezdeményezési jogát alkotmányosan megalapozná.

A védjegyügyek szabályozását illetően ezenkívül meg kell azt is jegyezni, hogy - figyelemmel a törvény 39. §-ának (4) és (5) bekezdésére - a határozat bírósági megváltoztatásának kérése az egyetlen jogorvoslati lehetőség a Magyar Szabadalmi Hivatal érdemi határozataival szemben (77. §).

A törvény fenntartja a Magyar Szabadalmi Hivatal határozatának megváltoztatásával kapcsolatos jelenlegi hatásköri és illetékességi szabályokat. A kizárólagos illetékesség biztosítja az ügyek elbírálásában - annak koncentrációja révén - a joggyakorlat egységességét és a megfelelő speciális szakértelmet. A törvény nem célozza a védjegyügyekben eljáró bíróságok fórumrendszerének, összetételének megváltoztatását. Erre - szükség szerint - a bírósági szervezetrendszer és a polgári eljárásjog átfogó reformja keretében kerülhet sor (78. §).

Nem szólnak jelentős érvek a Magyar Szabadalmi Hivatal határozatainak megváltoztatására irányuló eljárás nemperes jellegének módosítása mellett. A törvény ezért fenntartja az eljárás nemperes jellegét és azt a szabályozási technikát, hogy a védjegytörvény csupán a nemperes eljárás, illetve a Pp. általános szabályaihoz képest szükséges eltéréseket fogalmazza meg (79-94. §).

A 95. §-hoz

A védjegybitorlási pereket illetően a törvény fenntartja a Fővárosi Bíróság kizárólagos illetékességét és megőrzi az eljáró tanács összetételére vonatkozó speciális szabályt is. Az ilyen perekben alkalmazható ideiglenes intézkedés és előzetes bizonyítás tekintetében azonban jelentős változtatásokat irányoz elő. A törvény záró rendelkezései ezeket az eljárási változtatásokat valamennyi iparjogvédelmi és szerzői jogi oltalmi, illetve védelmi forma esetében bevezetik. E változások részletes magyarázatot igényelnek.

Iparjogvédelmi és szerzői jogi ügyekben különösen nagy igény mutatkozik az ideiglenes intézkedés alkalmazására, mert

a) viszonylag egyértelmű és nyilvánvaló esetekben is hosszadalmas és körülményes bizonyítási eljárás lefolytatására van szükség;

b) az alperesnek az átlagosnál több lehetősége van az eljárás elhúzására (pl. az oltalom érvényességének vitatásával);

c) a jogosultat mind ez idő alatt olyan jelentős, egyébként - gyors bírósági intézkedéssel - elkerülhető kár éri, amely nem tehető teljes mértékben jóvá, vagyis a sérelmes helyzetnek a per folyamán való fenntartása a jogosult számára súlyos, tevékenységét hosszabb távon is kedvezőtlenül befolyásoló hátrányokkal járhat;

d) a jogsértés gyors megakadályozása - különösen védjegyjogi és szerzői jogi esetekben - a fogyasztók érdekében is áll, megelőzhetővé teszi tömeges megtévesztésüket;

e) az iparjogvédelmi és szerzői jogi ügyekben is megjelennek mindazok a szempontok, amelyek általában szükségessé teszik a polgári eljárások gyorsítását és egyszerűsítését (ebből a szempontból különösen érdekesek a külföldi joggyakorlatra vonatkozó statisztikai adatok, amelyek szerint az ügyek nem jelentételen hányada - 50-80 százaléka - lezárul az ideiglenes intézkedéssel).

A Polgári Perrendtartás (Pp.) legutóbbi novelláris módosítása (az 1995. évi LX. törvény) korszerűsítette az ideiglenes intézkedés szabályait. Ennek megfelelően jelenleg a Pp. 156. §-a alapján a bíróság kérelemre ideiglenes intézkedéssel elrendelheti a kereseti kérelemben (viszontkeresetben), illetve az ideiglenes intézkedés iránti kérelemben foglaltak teljesítését, ha az közvetlenül fenyegető kár elhárítása vagy a jogvitára okot adó állapot változatlan fenntartása, illetve a kérelmező különös méltánylást érdemlő jogvédelme érdekében szükséges, és az intézkedéssel okozott hátrány nem haladja meg az intézkedéssel elérhető előnyöket. A bíróság az ideiglenes intézkedés elrendelését biztosítékadáshoz kötheti. A kérelmet megalapozó tényeket valószínűsíteni kell. Az ideiglenes intézkedés iránti kérelem a keresetlevél benyújtása előtt nem terjeszthető elő, viszont az ideiglenes intézkedésről a bíróság az első tárgyalás kitűzését megelőzően is dönthet. Az ideiglenes intézkedés tárgyában a bíróság soron kívül határoz, előtte azonban a feleket személyesen meghallgatja, illetve lehetővé teszi, hogy a kérelemre írásban nyilatkozzanak. A felek meghallgatása csak rendkívül sürgős szükség esetén, valamint akkor mellőzhető, ha a fél a meghallgatásra kitűzött határnapot, illetve határidőt elmulasztja. Az ideiglenes intézkedésről hozott végzés ellen ugyan külön fellebbezésnek van helye, az azonban előzetesen végrehajtható.

Említést kell még tenni a Pp.-nek az előzetes bizonyítást szabályozó 207-211. §-airól, amelyek értelmében az érdekelt fél kérelmére akár a per megindítása előtt, akár annak folyamatban léte alatt előzetes bizonyításnak van helye - egyebek között - akkor, ha valószínűnek mutatkozik, hogy a bizonyítás a per folyamán, illetve annak későbbi szakaszában már nem lenne sikeresen lefolytatható, vagy az jelentős nehézséggel járna, vagy ha a bizonyítás előzetes lefolytatását külön jogszabály megengedi. Sürgős esetben a bíróság az ellenfél meghallgatása nélkül is határozhat az előzetes bizonyítás tárgyában.

Az ideiglenes intézkedés szabályainak megváltoztatására részben az iparjogvédelmi és szerzői jogi ügyek tapasztalataira és az e területen jelentkező gyakorlati igényre tekintettel került sor. A Pp. említett módosítása előtt iparjogvédelmi és szerzői jogi ügyekben a bíróság ideiglenes intézkedést csak rendkívül kivételesen rendelt el: csak egyetlen olyan védjegybitorlási per (az ún. ORION-eset) vált ismertté, amelyben ideiglenes intézkedést alkalmaztak. A Pp.-módosítás a gyakorlat régi igényének tett eleget azzal, hogy lehetővé tette az ideiglenes intézkedés elrendelésének biztosítékadáshoz kötését, valamint, hogy módot adott - igaz, csak „rendkívül sürgős szükség” esetében - az intézkedés ex parte eljárásban való elrendelésére is.

A TRIPS-egyezmény 50. Cikke foglalkozik az ideiglenes intézkedéssel, amelynek - az egyezmény szerint - kettős célja lehet: a szellemi tulajdonjog megsértésének megakadályozása (különösen az érintett áruk kereskedelmi forgalomba kerülésének megelőzésével), valamint az állítólagos bitorlásra vonatkozó bizonyítékok megőrzése. Ez utóbbi célt a magyar perjogban az előzetes bizonyítás szolgálja. Az egyezmény értelmében is módot kell adni az intézkedés inaudita altera parte történő elrendelésére, különösen akkor, ha a késedelem jóvátehetetlen kárt okozhat a jogosultnak vagy a bizonyítékok eltüntetésének kimutatható veszélye áll fenn. A TRIPS-egyezmény rendelkezései értelmében is - akárcsak a Pp. alapján - elegendő lehet a kérelem alapjául szolgáló tények valószínűsítése, de nem kizárt - ha a kérelem elbírálásához erre szükség van - bizonyítás lefolytatása sem, melynek során az ideiglenes intézkedést kérőt kötelezni lehet bizonyítékok szolgáltatására arra vonatkozóan, hogy valóban ő az oltalom (védelem) jogosultja és a jogát megsértik vagy annak megsértésére készülnek. Előírható továbbá, hogy az ideiglenes intézkedést kérő szolgáltasson adatokat az érintett áruknak az ideiglenes intézkedés végrehajtásához szükséges azonosításához is. A TRIPS-egyezmény is ismeri a biztosítékadás intézményét és szól az alaptalanul elrendelt vagy az ügy érdemének eldöntéséhez a kérelmező mulasztása folytán el nem vezető ideiglenes intézkedés folytán sérelmet szenvedő alperes kárának megtérítéséről is. A TRIPS-egyezmény továbbá számol annak lehetőségével, hogy a nemzeti jog módot adhat az ideiglenes intézkedés elrendelésére a per megindítása előtt (és előírja, hogy ilyen esetben a perindításra nyitva álló mely határidők elteltével veszti hatályát az intézkedés), a Pp. szerint azonban csak a keresetlevél benyújtása után van helye az ideiglenes intézkedés iránti kérelem előterjesztésének, az egyezmény e rendelkezései ezért a magyar jog szempontjából nem relevánsak.

A Pp. módosításával a magyar jog kielégítette a TRIPS-egyezmény 50. Cikkéből adódó követelményeket. Szükség van azonban arra, hogy iparjogvédelmi és szerzői jogi jogszabályainkba a szellemi tulajdonjogok megsértése esetén alkalmazható ideiglenes intézkedésre vonatkozó speciális szabályokat illesszünk, amelyek tükrözik az ilyen ügyek sajátosságait. Az iparjogvédelmi és szerzői jogi ügyek „testére szabott” rendelkezések ugyanis előmozdíthatják a hatékony és gyors jogérvényesítést és fokozhatják a bíróságok készségét ideiglenes intézkedés elrendelésére. Célszerű figyelembe venni a külföldi jogszabályokat és joggyakorlatot is, hiszen azok a megoldási lehetőségek egész tárházát vonultatják fel.

A német jogban az 1877. évi polgári perrendtartás (ZPO) szabja meg az ideiglenes intézkedés alkalmazásának általános követelményeit. A gyakorlatban e szabályok alapján az ideiglenes intézkedés egyik előfeltétele, hogy a jogellenes cselekmény ismétlődésének veszélye fennálljon, továbbá, hogy a kérelmező ne késlekedjen hosszabb ideig igényének érvényesítésével. A perrendtartáshoz képest lesz speciális a tisztességtelen verseny elleni 1909. évi törvény (UWG), amely gyakorlatilag vélelmet állít fel versenyjogi deliktum esetén az intézkedés sürgőssége mellett, azaz a félnek azt még külön valószínűsítenie sem kell. A gyakorlat e szabály alkalmazását kiterjesztette a védjegytörvény alapján induló eljárásokra is. Részben ennek köszönhető, hogy a védjegybitorlási perek mintegy felében kértek ideiglenes intézkedést. Rendkívül figyelemre méltó, hogy az ügyek 90 százaléka az ideiglenes intézkedéssel elintéződött. A német védjegytörvény - a perrendtartás és a versenytörvény szabályai mellett - nem tartalmaz kifejezetten az ideiglenes intézkedésre vonatkozó rendelkezéseket. Ez jellemzi a dán védjegytörvényt is.

Ellenben a francia, az olasz és a svájci védjegytörvény részletesen szabályozza a védjegybitorlási ügyekben elrendelhető ideiglenes intézkedést. Különösen érdekes a francia megoldás, amely szerint ex parte eljárásban rendelhető el az ideiglenes intézkedés, s amely alapján a bírósági törvényszolgát (az ún. „huisser”-t, az angol bailiff megfelelőjét) bevonják a bitorlás megállapításához szükséges (gyakran helyszíni szemlével járó) bizonyítás, illetve lefoglalás lefolytatásába.

Az angolszász jog e tekintetben is távol áll a kontinentális hagyományt követő magyar jogtól, de azért említésre érdemes, hogy - miközben az Amerikai Egyesült Államokban a polgári eljárásnak a Legfelsőbb Bíróság által megállapított szabályai (Federal Rules of Civil Procedure) általában határozzák meg a rendes és a gyorsított ideiglenes intézkedés feltételeit - a védjegytörvény (Lanham Act, 1946.) 34. Cikke külön, nevesítetten is rendelkezik arról, hogy a védjegyjogok megsértésének megakadályozása érdekében ideiglenes intézkedés rendelhető el. Az Egyesült Királyság pedig az iparjogvédelmi és a szerzői jogi ügyekben alkalmazott ideiglenes intézkedés „őshazájának” számít: a nevezetes Anton Piller Order nemcsak az angol joggyakorlat számára mutatta meg, hogy a hatékony jogérvényesítés, illetve bizonyítás milyen eszközökkel mozdítható elő. Érdekesség, hogy a Pp.-nek az intézkedéssel okozott hátrányok és a vele elérhető előnyök összevetésére vonatkozó előírása az angol jogban leli meg párját, hiszen ott a „balance of convenience” megtalálása éppen az ideiglenes intézkedést kérő és az ellenérdekű fél érdekeinek, a számukra jelentkező előnyöknek és hátrányoknak a mérlegelését feltételezi. Különösen figyelemre méltó, hogy 1980 és 1986 között 89 védjegybitorlási ügyben rendeltek el az angol bíróságok ideiglenes intézkedést és ezek közül csupán 14 ügyben született érdemi ítélet, a többi ügy lezárult az ideiglenes intézkedéssel.

Végül meg kell említeni, hogy a holland jogban - bizonyos ideiglenes intézkedések mellett - külön, az iparjogvédelmi és szerzői jog ügyekben is alkalmazható sommás eljárást (kort geding) alakítottak ki. Az ilyen eljárásban született határozatok 95 százalékát elfogadják a felek, vagyis nem indítanak rendes peres eljárást.

A törvény - a külföldi tapasztalatokat is figyelembe véve - a Pp. szabályaira épít. Nem tér el azoktól olyan értelemben, hogy akár gazdagítaná, akár szűkítené az ideiglenes intézkedés alkalmazásának feltételeit. Ellenben törvényi vélelmet állít fel arra nézve, hogy védjegybitorlás miatt indított perekben az ideiglenes intézkedés egyik előfeltétele fennáll: az intézkedést a kérelmező különös méltánylást érdemlő jogvédelméhez szükségesnek kell tekinteni. Ehhez a kérelmezőnek csupán azt kell igazolnia, hogy a védjegy oltalom alatt áll, valamint, hogy ő a védjegy jogosultja vagy olyan használója, aki jogosult saját nevében fellépni a bitorlással szemben. A törvényi vélelem csupán az ideiglenes intézkedés alkalmazhatóságának egyik feltételére vonatkozik, természetesen nem pótolja, nem teszi mellőzhetővé a többi feltétel meglétét (azaz pl. a tények valószínűsítését, vagy annak megállapíthatóságát, hogy az intézkedéssel okozott hátrány nem haladja meg az intézkedéssel elérhető előnyöket).

A törvény a törvényi vélelem megdőlésének jogkövetkezményét fűzi ahhoz, ha a jogosult késlekedik a bitorlás elleni fellépéssel. Hangsúlyozni kell, hogy ilyen esetben csak a törvény 95. §-ának (2) bekezdése szerinti vélelem dől meg, nem válik viszont kizárttá, hogy a jogosult az általános szabályok szerint kérjen ideiglenes intézkedést a bitorlási perben.

A törvény határidőt is szab az ideiglenes intézkedés tárgyában való döntésre, másként a hatékony és gyors jogérvényesítésre nem volna esély. Emellett a törvény - a TRIPS-egyezmény irányadó szabályaival összhangban - a védjegyjogosultra kedvező előírást tartalmaz a bizonyítási kötelezettséget, a bizonyítékok szolgáltatását illetően is.

Az előzetes bizonyítás is járhat az érintett fél jelentős sérelmével, kárával; ennek kompenzálását, illetve az előzetes bizonyítás gyakoribb elrendelését szolgálja az a szabálya a törvénynek, amely módot ad a bíróságnak arra, hogy bitorlási perekben az előzetes bizonyítás elrendelését biztosítékadáshoz kösse.

A 96. §-hoz

Az együttes védjegyről korábban hatályos védjegytörvényünk nagyon szűkszavúan rendelkezik. Tekintettel az európai közösségi irányelvre, és a különböző országokban ebben a tárgyban kialakított szabályozásra, szükséges az együttes védjegy modern fogalmának bevezetése.

Az együttes védjegy és a törvény 21. §-ában szabályozott közös védjegy egymástól különböző fogalmak. Közös védjegyoltalom esetén a védjegy használata tulajdonostársi viszonyon alapul, míg az együttes védjegy közös használatának alapja egy szervezetben való tagsági viszony, ahol az együttes védjegyoltalom egy társadalmi szervezetet, köztestületet vagy egyesülést illet. A védjegy tulajdonosa a társadalmi szervezet, köztestület vagy egyesülés és nem azok változó tagsága, mely csak a védjegy használatára jogosult. A tagsági viszony feltétele meghatározott előírások és követelmények elfogadása. A védjegyjogosult szervezet az együttes védjegyet nem használhatja, azonban a használatot ellenőrzi. Bármelyik tag által végzett használat az együttes védjegy használatának minősül.

Az együttes védjegy speciális védjegyfajta, így különös jellegére tekintettel az általános lajstromozási akadályokon kívül sajátos lajstromozási akadályok meghatározása is szükséges.

Ezért a törvény együttes védjegyként kizárja a védjegyoltalomból a megjelölést, ha a használatára vonatkozó rendelkezések ellentétesek a közérdekkel, az általánosan elfogadott erkölcsi alapelvekkel, illetve megtévesztésre alkalmasak, különösen, ha nem együttes védjegy látszatát keltik.

A 97. §-hoz

Az együttes védjegy használatára vonatkozó részletes előírások az együttes védjegynek, mint speciális védjegyfajtának a lényegét érintik, így az ilyen előírások megkövetelése nélkül az együttes védjegy intézménye nem működhetne. Ezért mondja ki a törvény, hogy az együttes védjegy a használatára vonatkozó előírásokat tartalmazó szabályzat meghatározása és benyújtása nélkül nem lajstromozható. A szabályzatnak tartalmaznia kell a védjegytulajdonos és a használatra jogosult tagok nevét, székhelyét, a tagság és a használat feltételeit, a használat ellenőrzésének szabályait, és - jogosulatlan védjegyhasználat esetén - a bitorlóval szembeni fellépésre vonatkozó szabályokat.

 A törvény kimondja, hogy amennyiben az együttes védjegy valamely áru vagy szolgáltatás földrajzi eredetét meghatározó megjelölés, bárkinek, akinek árui vagy szolgáltatásai az adott földrajzi területről származnak, engedélyezni kell, hogy a védjegyjogosult szervezet tagja legyen. Erre a szabályra azért van szükség, mert az együttes védjegy intézményének éppen az a lényege, hogy az azzal megjelölt áruknak, szolgáltatásoknak valamilyen közös jellemzője van (származás, minőség). Mivel az azonos területről származó áruk és szolgáltatások tekintetében ez a közös jellemző mindig fennáll, biztosítani kell az ilyen áru előállítójának, forgalmazójának, illetve szolgáltatás nyújtójának a védjegytulajdonos szervezetben való tagság lehetőségét.

A 98. §-hoz

A törvény az együttes védjegy oltalmának átruházásához megköveteli a szerződés írásba foglalását, mint alaki követelményt, valamint a jogosult személyében bekövetkezett változás védjegylajstromba történő bejegyzését.

A 99. §-hoz

Az együttes védjegy különleges jellegéből következik, hogy az általános megszűnési okokon túlmenően az együttes védjegy oltalma akkor is megszűnik, ha a védjegyjogosult jogutód nélkül megszűnik, vagy nem akadályozza meg az együttes védjegy szabályzatával ellentétes használatot.

A 100. §-hoz

Összhangban a törvény 27. §-ával, bitorlás esetén elsősorban a védjegyjogosult léphet fel. A védjegyjogosult engedélyével azonban a használatra jogosultak is indíthatnak bitorlási pert. A jogosulatlan használattal szembeni fellépés rendjét a szabályzatnak tartalmaznia kell.

A 101. §-hoz

A piacgazdaság kiépülése és működése következtében előtérbe került a védjegy minőségjelző funkciója, és ezzel együtt fogyasztóvédelmi jelentősége. A termékek és szolgáltatások minőségét tanúsító megkülönböztető megjelölésekre számos országban speciális védjegyintézmény szolgál, a tanúsító védjegy intézménye. Bevezetésének célszerűségét az is alátámasztja, hogy ilyen védjegyekre évtizedek óta lajstromozással is biztosítja az iparjogvédelmi hatóság az oltalmat, azonban - tanúsító védjegy elismerésének hiányában - csak mint szolgáltatási védjegyre. A kerülő úton való megoldás helyett e védjegykategória beiktatása szükségessé vált és a szabályozás a jogharmonizációs követelményeknek is eleget tesz.

A tanúsító védjegyet az különbözteti meg az együttes védjegytől, hogy míg az együttes védjegy használata tagsági viszonyon alapul, a tanúsító védjegy nem feltételez szervezetben való tagságot, hanem egy szervezet, a védjegy tulajdonosa tanúsítja az áru vagy szolgáltatás minőségét. A tisztességes piaci magatartás megkívánja, hogy ne lehessen a tanúsító védjegy tulajdonosa az, aki a tanúsított áru gyártója, importálója, forgalmazója, a tanúsított szolgáltatás nyújtója, sem pedig azok a vállalkozások, amelyek az áru előállítójával, importálójával, forgalmazójával, illetve a szolgáltatás nyújtójával - tanúsított áru vagy szolgáltatás vonatkozásában - tartós jogviszonyban állnak vagy a versenyszabályok értelmében összefonódtak. Ezért a törvény kizárja ezeket a vállalkozásokat azok köréből, akik tanúsító védjegyre oltalmat szerezhetnek. Több európai ország védjegyjoga is tartalmaz ilyen összeférhetetlenségi szabályt.

A védjegy jogosultja a tanúsító védjegyet nem használhatja, de annak használatát engedélyezi és ellenőrzi.

A tanúsító védjegy használatára vonatkozó részletes előírások a tanúsító védjegynek mint speciális védjegyfajtának a lényegét érintik - hasonlóan az együttes védjegyhez -, így az ilyen előírások megkövetelése nélkül a tanúsító védjegy intézménye nem működhetne. Ezért mondja ki a törvény, hogy a tanúsító védjegy a használatára vonatkozó előírásokat tartalmazó szabályzat meghatározása és benyújtása nélkül nem lajstromozható. A szabályzatban feltétlenül szükséges annak a meghatározása, hogy ki a tanúsító védjegy jogosultja, melyek azok a jellemző tulajdonságok, amelyeket a védjegy tanúsít, melyek a használat feltételei, továbbá, hogy miként valósul meg a használat ellenőrzése és a jogosulatlan védjegyhasználattal szembeni fellépés.

A 102. §-hoz

Az együttes és a tanúsító védjegy speciális védjegyfajták, ami szükségessé tette speciális szabályok megalkotását. A védjegyekre vonatkozó általános rendelkezések azonban e védjegyfajtákra is alkalmazandók mindazokban a kérdésekben, amelyekről a különös szabályok nem rendelkeznek.

A 103-111. §-hoz

Magyarország gazdaságában a mezőgazdaság és az élelmiszeripar különös fontosságú, úgyszintén a bortermelés. Emiatt a hazai és a nemzetközi piacon való sikeres részvétel szempontjából egyaránt fokozottan kell számolni annak a versenyeszköznek a szerepével, amelyet a földrajzi árujelzők, köztük az eredetmegjelölések használata és jogi oltalma biztosíthat. Az „ország-imágót” testesítik meg az olyan megjelölések, mint pl. a magyar szalámi, a szegedi paprika, a gyulai kolbász, a makói hagyma, a tokaji bor, az egri bikavér.

Ennek ellenére a földrajzi árujelzők hazai védelmi eszközei szegényesek; jelentős nemzetközi fejlemények is bekövetkeztek az utóbbi esztendőkben. Mindezek alapján a hazai és a nemzetközi jogfejlődés követelményei egyaránt szükségessé teszik a korszerű szabályozást. Erre az új védjegytörvény keretében kínálkozik a legmegfelelőbb lehetőség.

A földrajzi árujelzők fogalmát a magyar jogi szóhasználat általánosan, mindazoknak a megjelöléseknek a gyűjtőneveként alkalmazza, amelyeket a forgalomban a termékek földrajzi eredetének azonosítására használnak. Ezeknek a megjelöléseknek az oltalma iránti egyre növekvő igény mellett megállapítható, hogy jogi helyzetük korántsem rendezett. Először szükséges az ide tartozó fogalmak számbavétele, tisztázása és annak összefoglalása, hogy mi az egyes megjelölés-fajták által biztosított oltalom tartalma.

A Párizsi Uniós Egyezmény 1. Cikkének (2) bekezdése az ipari tulajdon tárgyaiként sorolja fel a származási jelzéseket és az eredetmegjelöléseket. A GATT keretében a szellemi tulajdonjogok kereskedelmi vonatkozásairól létrejött megállapodás, a TRIPS-egyezmény a földrajzi jelzések oltalmáról rendelkezik, míg a mezőgazdasági termékek és az élelmiszerek eredetmegjelöléseinek és földrajzi jelzéseinek oltalmáról szóló 2081/92/EK rendelet különbséget tesz e két megjelölés-fajta között (több közösségi rendelet külön szabályozza a borok megjelölését, nemcsak a földrajzi eredet tekintetében). Végül említést érdemel, hogy a Szellemi Tulajdon Világszervezetének (a WIPO-nak) a nemzetközi oltalom biztosítására kidolgozott szerződéstervezete a földrajzi jelzés fogalmát használja.

Származási jelzésként bármely földrajzi név használható, amely közvetlenül vagy közvetve kifejezi a termék származását. Az ilyen jelzések - amennyiben a valóságnak megfelelnek - bárki által szabadon használhatók, azaz nem sajátíthatók ki. Így, noha az iparjogvédelem tárgyai közé soroljuk őket, nem jellemző rájuk az iparjogvédelem egyéb tárgyaival kapcsolatban szerezhető kizárólagos jog.

Az eredetmegjelölések nemzetközi lajstromozásáról szóló Lisszaboni Megállapodás szerint eredetmegjelölés valamely ország, táj, helység neve, amelyet az onnan származó meghatározott termék megjelölésére használnak, és a termék tulajdonságait, minőségét kizárólag vagy lényegében az adott földrajzi környezet határozza meg. A földrajzi környezet tágan értendő, abba a természeti és az emberi tényezők - tehát a termelési kultúra, a hagyományok - is beletartoznak. Az eredetmegjelölésnek a származás feltüntetése mellett a minőséggel is szoros kapcsolata van, éppen ezért e megjelölések használatára csak azok szerezhetnek jogot, akiknek termékei az előírt követelményeknek megfelelnek. Az eredetmegjelölés tehát meghatározott jogosultak javára kisajátítható, lefoglalható megjelölés.

A földrajzi jelzés fogalmát - mezőgazdasági termékekkel és élelmiszerekkel kapcsolatban - a közösségi rendelet olyan régiók, meghatározott helyek, kivételes esetben országok neveként határozza meg, amelyet az onnan származó termékek megnevezésére használnak, ha a termékek különleges minősége vagy egyéb tulajdonsága a földrajzi eredetnek is tulajdonítható, és azok előállítása, illetve feldolgozása ténylegesen a meghatározott környezetben történik. Lényegében hasonlóan fogalmazza meg a TRIPS-egyezmény a földrajzi jelzés fogalmát, azzal, hogy az nemcsak mezőgazdasági termékekre és élelmiszerekre vonatkozik.

A lényeges különbség az eredetmegjelölés és a földrajzi jelzés között abban áll, hogy míg az előbbinél közvetlen és elválaszthatatlan kapcsolatnak kell lennie a termék minősége, tulajdonságai és a földrajzi környezet között, az utóbbinál ez a kapcsolat esetleges, azaz a termék köszönheti hírnevét, tulajdonságait a földrajzi környezetnek, függetlenül a természeti és emberi tényezőktől, amelyeknek az eredetmegjelöléssel kapcsolatban döntő szerepük van.

Az előzőekhez viszonyítva a WIPO szerződéstervezete a legtágabb értelemben használja a földrajzi jelzés kifejezést származási jelzésre, eredetmegjelölésre, valamint egyéb földrajzi eredetet jelölő megjelölésre, függetlenül attól, hogy azok tényleges földrajzi nevek vagy ún. hagyományosan ilyennek tekintett nevek, valamint, hogy milyen a megjelölés és a termék minőségének kapcsolata.

Az oltalom egyik lehetséges módja, hogy a földrajzi jelzés védelme nem hatósági határozaton, lajstromozáson, hanem a jogszabályok közvetlen alkalmazásán alapul. Nincsenek tehát meghatározott jogosultak javára nyilvántartott jogok; a valóságnak nem megfelelő megjelölések használata ellen azonban fel lehet lépni. Ilyen jogot biztosít a Párizsi Uniós Egyezmény 9. és 10. Cikke, amely szerint, ha a termék származását közvetve vagy közvetlenül hamisan jelölték meg, az árut az abba az országba történő behozatalkor, amelyben a névnek törvényes oltalma van, le kell foglalni. A származási jelzések ily módon biztosított védelme nemzetközi szinten gyenge, mert csak olyan megjelölésekre vonatkozik, amelyeket valamely országban származási jelzésnek tekintenek, továbbá csak a megtévesztő használat ellen jelent oltalmat. Ha a valóságos származást is feltüntetik, az egyébként nem az adott földrajzi helyről származó árun a „hamis” származási jelzés használata megengedett. Az oltalom továbbá nem jelent védelmet az ellen, hogy az eredetileg származást kifejező név fajtanévvé váljon.

Lényegében hasonló az áruk hamis vagy megtévesztő származási jelzésének megakadályozására 1891-ben létrejött Madridi Megállapodás szerinti oltalom, amely a tagországokból származó árukkal kapcsolatban tiltja ezen országok vagy az országokban fekvő helyek nevének hamis avagy megtévesztő módon történő feltüntetését. E megállapodás alapján sem akadályozható meg - a borokat kivéve - valamely földrajzi név fajtanévvé válása, amennyiben a jogosulatlan használat ellen megfelelő időben elmulasztják a fellépést. Azt sem akadályozza meg az oltalom, hogy a földrajzi nevet „fajta”, „típusú” vagy egyéb toldattal az egyébként nem a feltüntetett helyről származó árukon alkalmazzák.

Végül meg kell említeni a Párizsi Uniós Egyezménynek a tisztességtelen verseny tilalmára vonatkozó 10.bis Cikkét, amelynek értelmében meg kell tiltani minden olyan cselekményt, amely alkalmas arra, hogy a versenytárs telepével való összetévesztésre vezessen. Az oltalom feltétele, hogy a földrajzi név ismertséggel, hírnévvel rendelkezzen. Ismertségre általában bizonyos ideig tartó, folyamatos használat révén lehet szert tenni, ami - a használat hiányában - el is veszthető. Országonként eltérő annak az ismertségnek a foka, amely a tisztességtelen verseny jogcímén történő eredményes fellépéshez elegendő. A tisztességtelen verseny elleni fellépés lehetősége sem alkalmas a földrajzi név fajtanévvé válásának megakadályozására.

Ismert megoldás a földrajzi megjelölések oltalmának biztosítása a védjegy eszközeivel. Ebben az esetben a földrajzi nevek egyéni kezdeményezés alapján, meghatározott jogosult javára lajstromozhatók, azaz kizárólagos jog szerezhető rájuk. Egyes országokban földrajzi névre az oltalom csak kollektív vagy tanúsító védjegy formájában biztosítható. A védjegyjogosult szervezet bárkinek, aki eleget tesz a kollektív, illetve a tanúsító védjegy használatára vonatkozó feltételeknek, engedélyezi a földrajzi név használatát, azokat pedig, akik nem tesznek eleget a feltételeknek, eltilthatja ettől.

A speciális francia nemzeti oltalmi forma alapján létrejött Lisszaboni Megállapodás által biztosított oltalom az előbbieknél lényegesen erősebb. Az eredetmegjelölés bármiféle jogosulatlan használatát, utánzását tiltja, még abban az esetben is, ha a termék valóságos származását is feltüntetik, vagy ha az eredetmegjelölést a „fajta”, „típusú” stb. toldatokkal együtt, sőt, még ha az „utánzat” szó feltüntetésével használják is. Az oltalom időben elvileg korlátlan, illetve mindaddig fennáll, amíg a származási országban az eredetmegjelölés oltalmat élvez. Ezen idő alatt nem válhat fajtanévvé, s a jogok érvényesítése érdekében bármely érdekelt személy felléphet és a szankciók széles köre érvényesíthető. Mindezen előnyök ellenére a Lisszaboni Megállapodás nem vált a szó valóságos értelmében nemzetközivé, a mai napig mindössze 17 tagállamot számlál, s a nemzetközileg lajstromozott eredetmegjelölések száma nem sokkal haladja meg a hétszázat.

A széles körű nemzetközi oltalom hiányát az érdekelt országok között számos kétoldalú megállapodás némileg pótolja ugyan, de egyúttal nehezen áttekinthetővé teszi ezt a területet; ez különösen a fogyasztók szempontjából kedvezőtlen. Ebből a szempontból jelent igen fontos előrelépést a közösségi rendelet.

Magyarországon a földrajzi árujelző - e kifejezést a törvény a földrajzi jelzés és az eredetmegjelölés gyűjtőfogalmaként használja és vezeti be a magyar jogi terminológiába - az iparjogvédelem „mostohagyermekei” közé tartozik. Mind ez ideig nem alakult ki a speciális hazai jogintézmény a földrajzi árujelzők oltalmára; a tisztességtelen piaci magatartás és a versenykorlátozás tilalmáról szóló 1996. évi LVII. törvény ugyan biztosítja a Párizsi Uniós Egyezmény szerinti védelmet, de ez - amint láttuk - sok szempontból elégtelen. Hazánk részese ugyan a Lisszaboni Megállapodásnak, de annak keretében csak 26 magyar eredetmegjelölés élvez nemzetközi lajstromozás révén oltalmat; néhány kétoldalú megállapodás egészíti ki a külföldi oltalomszerzés lehetőségét.

Az Európai Megállapodásban foglalt általános jogharmonizációs kötelezettségünk szerint a földrajzi árujelzők oltalmát is a Közösségen belül érvényesülő szinten kell biztosítanunk. E kötelezettség teljesítése során elsőként célszerű figyelembe venni a közösségi rendeletet, amiatt külön is, mivel jelenleg még az Unión kívülállóként csak akkor szerezhetünk ezen a fontos piacon oltalmat, ha egyenértékű jogi védelmet biztosítunk az onnan származó földrajzi árujelzőknek.

A közösségi rendelet azonban csak egyike az igazodási pontoknak, s annak egyszerű átvétele márcsak azért sem jelentene megfelelő megoldást, mert annak körébe csak a mezőgazdasági termékek és az élelmiszerek tartoznak. Az irányadó nemzetközi normák közül különös figyelmet érdemelnek továbbá a TRIPS-egyezmény rendelkezései, valamint a WIPO szerződéstervezete; s egyes nemzeti jogszabályok is tanulságokkal szolgálnak.

A közösségi rendelet szerint az Európai Unió területére kiterjedő hatályú lajstromozás révén oltalom szerezhető mind az eredetmegjelölésekre, mind a földrajzi jelzésekre, továbbá bizonyos feltételek mellett egyéb hagyományos földrajzi és nem földrajzi nevekre is, amelyeket meghatározott régióból származó élelmiszerek megjelölésére használnak. A fajtanevek - amelyek listáját az Európai Közösség hivatalos lapjában a rendelet hatályba lépését megelőzően közzétették - pedig kizártak az oltalomból.

Az oltalom lényeges feltétele a rendelet 4. Cikkében előírt termékleírás, valamint az ellenőrzés a 10. Cikk szerint. Ezeknek az előírásoknak az értelmében nem elegendő, hogy a terméket - amelyen a lajstromozott földrajzi árujelzőt használják - valóban az adott földrajzi környezetben termelték, állították elő vagy dolgozták fel, hanem annak meg kell felelnie a specifikációban leírt minőségnek. Az ellenőrzés során érintett hiányosságok esetén pedig a tagországok felszólíthatók a szükséges intézkedések megtételére. A nem a lajstromozásnak megfelelő használat miatti panaszok alapján sor kerülhet a lajstromozás törlésére is.

A közösségi rendelet a lajstromozott földrajzi árujelző számára igen széles körű oltalmat biztosít. A 13. Cikk értelmében a lajstromozásból eredő jog megsértését jelenti

- a földrajzi árujelzőnek a lajstromozással nem érintett termékkel kapcsolatos kereskedelmi használata, ha az áruk hasonlóak és a használattal a lajstromozott megjelölés hírnevét használják ki;

- bármilyen utánzás vagy az eredeti termékkel való összefüggés látszatának keltése, még akkor is, ha a termék valóságos származását is feltüntetik, vagy ha a védett nevet fordításban vagy különböző toldatokkal („típusú”, „módon készült” stb.) használják;

- bármilyen, a termék eredetével, természetével vagy lényeges tulajdonságaival kapcsolatos egyéb hamis vagy megtévesztő jelzés használata, bárhol legyen is az feltüntetve (a csomagoláson, a hirdetésben, a terméket kísérő dokumentációkon stb.);

- bármely egyéb, a fogyasztókat a termék valóságos eredetével kapcsolatban megtévesztő cselekmény.

A közösségi rendelet előírásai a földrajzi árujelzők és a védjegyek közti ütközésre is kiterjednek. Ennek megfelelően a korábban lajstromozott védjegy a földrajzi árujelzővel szemben lajstromozási akadályt jelent, ha a fogyasztó összetévesztheti azokat. Amennyiben a földrajzi árujelző lajstromozása iránti kérelem benyújtása előtt jóhiszeműen történt a védjegy bejelentése, és az összetévesztés veszélyéről nincs szó, a két lajstromozás elvileg párhuzamosan fennállhat. A korábban lajstromozott földrajzi árujelző pedig az összetéveszthetőség esetében lajstromozási akadályt jelent a későbbi védjegybejelentéssel szemben. Ezek a rendezőelvek egyik iparjogvédelmi formának sem biztosítanak erősebb jogot a másikkal szemben, hanem az időrendi elsőbbséget és a fogyasztók félrevezetésének tilalmát tartják szem előtt.

A közösségi rendelet hatálybalépésétől számított hat hónapon belül - ez az időszak 1994. január 26-ig terjedt - a tagországok közölhették az Európai Bizottsággal a területükön oltalmat élvező megjelöléseket.

A közösségi rendelet szerint nemcsak a tagországok, hanem a harmadik országok földrajzi árujelzői is lajstromozhatók. Ennek azonban több feltétele van: a kívülálló országnak biztosítania kell, hogy a közösségi rendelet szerint megkívánt termékleírással egyenértékű követelményeket támaszt, továbbá, hogy a termékek és a földrajzi árujelzők használatának ellenőrzésére egyenértékű rendszert működtet, valamint, hogy a Közösségből származó mezőgazdasági termékeket és élelmiszereket egyenértékű oltalomban részesíti. Fontos rendelkezéseket tartalmaz a közösségi rendelet a nemzeti oltalom és a közösségi oltalom kapcsolatáról is, egyértelműen elsőbbséget adva az utóbbinak.

A TRIPS-egyezmény 22. Cikke a tagországokat arra kötelezi, hogy teremtsék meg a megfelelő jogi eszközöket a földrajzi árujelzők jogi oltalmára. Ennek az oltalomnak az érdekeltek számára lehetővé kell tennie, hogy megakadályozzák a megjelölés használatát olyan termékekkel kapcsolatban, amelyek nem a feltüntetett földrajzi helyről származnak, és a fogyasztókat ezzel kapcsolatban megtévesztik, valamint, hogy meggátoljanak bármely olyan használatot, amely a Párizsi Uniós Egyezmény 10.bis Cikke szerint tisztességtelen versenycselekményt jelent.

Európában a földrajzi árujelzők oltalma két, egymástól eltérő modell - a francia és a német - szerint fejlődött ki. E rendszerek versengése nagyban befolyásolta a nemzetközi jogfejlődést is. A bortermelő Franciaország és követői az eredetmegjelölések oltalmát favorizálják, amely forma a természeti és az emberi tényezők együttesét tekinti meghatározónak, szemben a borászatban alárendelt országokkal, élükön Németországgal, amelyek az emberi tényező elhanyagolása miatt alacsonyabb kategóriát képező földrajzi jelzések mellett állnak ki; nem kis nehézség elé állítva ezzel az egységes közösségi rendszert is.

A magyar jogalkotás számára - a közösségi rendelettel, valamint a TRIPS-egyezménnyel való összhang megteremtésének alapvető követelménye mellett - tartalmi szempontból inkább a hagyományos francia felfogás érvényesítése látszik indokoltnak. Ez felel meg jobban a hazai bortermelés és általában a mezőgazdasági termelés jelentőségének és tagságunknak a Lisszaboni Megállapodásban.

A német megoldás, az 1994. évi védjegytörvény annyiban tűnik példaértékűnek, hogy inkorporálja a földrajzi árujelzőkre vonatkozó alapvető, garanciális rendelkezéseket, amelyek elvi alapjaikban nagyban rokonjellegűek a védjegyjog szabályaival; s csupán a már túlzottan speciális részleteket rendezi külön jogszabály.

A törvény a földrajzi árujelzők két fajtájának - a földrajzi jelzésnek és az eredetmegjelölésnek - a fogalmát a közösségi rendelettel egyezően határozza meg. (A 118. § szerint - meghatározott feltételekkel és átmeneti időn belül - az élelmiszerekre hagyományosan használt földrajzi nevek is oltalomban részesíthetők, továbbá oltalmat élveznek a Lisszaboni Megállapodás alapján korábban lajstromozott magyar eredetmegjelölések is.) A mezőgazdasági termékek és az élelmiszerek földrajzi árujelzőire vonatkozó oltalom feltétele a termékleírás követelményeinek való megfelelés is, aminek ellenőrzésére külön jogszabály alapján kerül sor (103-104. §).

A törvény a kizáró okok között szabályozza a földrajzi árujelző fajtanévvé válását. Erre azonban - ellentétben a védjegyekkel - a földrajzi árujelző lajstromozása után már nem kerülhet sor (105. §).

A korábbi földrajzi árujelzővel vagy védjeggyel való ütközés esetén a későbbi elsőbbségű földrajzi árujelző kizárása az oltalomból azt a szabályozási rendet követi, amelyet a törvény a védjegyoltalom körében, a 4. §-ban alkalmaz. Egyes kizáró okok érvényesülése consenttel elhárítható (106-107. §).

A védjegyjogi szabályozástól eltérően a földrajzi árujelzők esetében az oltalommal kapcsolatos eljárási és rendelkezési jogosultság határozottan elválik egymástól. A földrajzi árujelzőre bárki megszerezheti az oltalmat, aki az adott földrajzi területen olyan terméket termel, dolgoz fel vagy állít elő, amelynek megjelölésére a földrajzi árujelzőt használják. Az előbbi személy azonban nem egyedül a maga számára szerzi meg a földrajzi árujelzőre az oltalmat. A jogi oltalom együttesen illeti meg mindazokat a személyeket, akik az említett területen meghatározott tevékenységet végeznek (107. §).

Az oltalom időtartama elvben korlátlan. A jogosultak mindegyike önállóan jogosult a földrajzi árujelző használatára. A társak nem kerülnek egymással olyan elszámolási viszonyba, mint amit a 21. § (2) bekezdése a közös védjegy jogosultjaira állapít meg. Az oltalom jogosultjain kívül más licenciaszerződésben sem szerezhet jogot a földrajzi árujelző használatára.

Az oltalom tartalmát a törvény a közösségi rendeletnek megfelelően és a védjegyekre vonatkozó szabályozással (12. §) összhangban határozza meg. A bitorlás miatti fellépésben a - jogosultak mellett - érdekképviseleti szervezeteik és a fogyasztóvédelmi szervek kapnak fontos szerepet (108-110. §).

A földrajzi árujelző oltalma törlés, valamint - mezőgazdasági termék és élelmiszer esetén - a termékleírás követelményeinek súlyos megsértése miatt szűnhet meg (109. §).

A 112-116. §-hoz

A földrajzi árujelzők oltalmával kapcsolatos államigazgatási eljárás általában a Magyar Szabadalmi Hivatal hatáskörébe tartozik, amely a védjegyeljárásokra megállapított rendelkezések megfelelő alkalmazásával jár el.

A mezőgazdasági termékek és az élelmiszerek földrajzi árujelzőinek oltalmával kapcsolatos eljárásokban a külön jogszabály rendelkezéseit is alkalmazni kell, továbbá a termékleírásokban megszabott követelmények betartásának ellenőrzése is a külön jogszabályban kijelölt szerv hatáskörébe tartozik.

A földrajzi árujelzőkkel kapcsolatos bírósági eljárásokban a védjegyekre megállapított szabályokat kell megfelelően alkalmazni.

-----STARTING---POINT---VEGE---

A 117-122. §-hoz

A törvény záró rendelkezései részletes átmeneti szabályokat állapítanak meg a folyamatban lévő ügyekre, a hatálybalépés előtt megvalósult védjegyhasználatra, valamint a védjegyoltalom megszűnésére vonatkozóan. A törvény szintén rendelkezik a földrajzi árujelzőkkel összefüggő átmeneti kérdésekről, különös tekintettel az élelmiszerek hagyományos megjelöléseire, valamint a Lisszaboni Megállapodás alapján lajstromozott eredetmegjelölésekre (117-118. §).

A törvény hatályon kívül helyezi a feleslegessé vált jogszabályokat, valamint elvégzi a szükséges törvénymódosításokat; emellett megadja a kellő felhatalmazásokat a rendeletalkotáshoz és tartalmazza - az új jogszabályszerkesztési követelményeknek megfelelően - az Európai Közösségek jogszabályaihoz való közelítésre történő hivatkozást (119-122. §).