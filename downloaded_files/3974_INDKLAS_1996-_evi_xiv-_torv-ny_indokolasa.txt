1996. évi XIV. törvény indokolása

a társadalombiztosítás pénzügyi alapjainak 1996. évi költségvetéséről

-----STARTING---POINT---ALTALANOS--- 

A Nyugdíjbiztosítási Alap 1996. évi költségvetésében a bevételi és a kiadási főösszegeket alapvetően a rendszeres járulékbevételeket és a nyugdíjkiadásokat megalapozó, az államháztartás tervezésének alapjául szolgáló makrogazdasági paraméterek határozzák meg. A tervezésben az 1995. évi várható adatok szolgáltak kiindulási alapul.

A nemzetgazdasági folyamatoknak a járulékbevételekre gyakorolt hatását figyelembe véve készültek el a számítások. A megszorító gazdaságpolitika következtében a bérek az inflációnál kisebb mértékben nőnek. A közszolgálati, közalkalmazotti szférában és a fegyveres erőknél tervezett nagyarányú elbocsátások tovább szűkítik a bruttó bértömeget és így a nyugdíjjárulék alapját is. A járulékellenőrzés és behajtás területén tett erőfeszítések hatására a befizetési fegyelem enyhe javulására lehet számítani.

-----STARTING---POINT---RESZLETES---

I. A főösszegek és a kiemelt előirányzatok

Az 1. §-hoz

 A Nyugdíjbiztosítási Alap bevételi főösszege:

 575.188 millió Ft

 kiadási főösszege:

 590.441 millió Ft

 hiány:

 16.253 millió Ft

Az előirányzatok részletezése

Bevételek

A 2. §-hoz

A munkáltatói nyugdíjbiztosítási járulék befizetések és az egyéni nyugdíjjárulék befizetések a tervezett bruttó bértömegnövekedés százalékával (14,7%), valamint a behajtási hányad javulásával (2%) növekednek.

A költségvetési javaslat azzal számol, hogy a közgyűlési javaslatnak megfelelően az egyéni járulék felső határa emelkedik: a tárgyévet megelőző második naptári évre nemzetgazdasági szinten kimutatott havi bruttó átlagkereset (1994-ben: 33.289 Ft/fő) háromszorosának naptári évre számított összege lesz a biztosítási határ és ennek hatására az egyéni járulékbevétel további 4 md forinttal nő. Járulékmérték változással ugyanakkor a Nyugdíjbiztosítási Önkormányzat döntésének megfelelően az előirányzat nem számol.

A munkanélküliek után fizetett járulék meghatározásánál a munkanélküli ellátások 10%-os növekedése prognosztizálható. Egyes, az önkormányzatok által fizetett szociális ellátások pedig várhatóan mintegy harmadával növekednek.

Jelentős járulékbevétellel (11,3 md forint) számol az Alap a központi költségvetéstől, a járulékfizetéssel nem fedezett jogszerző idők (GYES, GYED, katonai szolgálat) fedezetére.

A rendszeres járulékbevételek így meghaladják az 515 md forintot.

A bevételek között több, mint 16 milliárd Ft kintlévőségek behajtásából eredő rendkívüli járulékbevétel szerepel. Mind a rendszeres, mind a rendkívüli járulékbevételek előirányzata a két biztosítási alapnál összhangban van.

A társadalombiztosítási tevékenységgel kapcsolatos egyéb bevételek - késedelmi pótlék, rendbírság és egyéb bevételek - összege az Egészségbiztosítási Alap tervszámaival összhangban a járulékbevételeknél enyhébben, mintegy 7,5%-kal nőnek.

A kamat és egyéb hozambevételek döntő hányadát a Lakásfedezeti kötvény kamatai alkotják. Az 1995. évihez viszonyított 20%-os csökkenést az indokolja, hogy a kötvények egy része kényszerűen, az 1995. évi költségvetési törvény előírása alapján értékesítésre és folyó finanszírozásba történő bevonásra kerül.

Működési célú bevétel elsősorban, a nyugdíjbiztosítási igazgatási szervek által folyósított, de nem a Nyugdíjbiztosítási Alap által finanszírozott ellátások tényleges folyósítási költségének megtérítése. „Ügyiratarányos költségtérítés”-re épülő, illetve ezen elszámolási módnak a finanszírozó intézményekkel való elismertetése a jövő feladata.

Kiadások

A 3. §-hoz

A kiadások között a nyugdíjkiadások és a működéssel kapcsolatos kiadási tételek jelennek meg, valamint az Egészségbiztosítási Alapnak átadásra kerülő járulék.

A nyugdíjemelések rendszerében a tervek szerint 1996-tól változás következik be: a várható nettó átlagbér emelkedés helyett a nyugdíjemelések az előző évi tényleges átlagkeresetnövekedéshez fognak igazodni. Ennek megfelelően 1996-ban a nyugdíjak előreláthatóan 15%-kal emelkednek. A nyugdíjasok létszámának növekedése következtében a nyugdíjkiadások 1,5%-kal növekednek. Az új nyugdíjaknál a nyugdíj-megállapítás alapját képező összeg degressziójának csökkentése és valorizációjának növelése 1,2 md forint többletkiadással jár. A nyugdíjkiadások összege így eléri az 511 md forintot.

A posta, bank és egyéb költségek előirányzata az infláció emelkedése miatt növekszik. Ha a nem nyugdíjbiztosítási ellátásokra jutó postaköltséget az ellátást finanszírozók 1996-ban átvállalják, akkor ez megtakarítást eredményezhet. (Az egyes ellátásokat finanszírozó intézményekkel kötött megállapodásokat az Önkormányzat központi hivatala ilyen irányban szeretné továbbfejleszteni.)

A Nyugdíjbiztosítási Önkormányzat szolgáltatási tulajdonában levő egyes ingatlanok fenntartási és üzemeltetési költségeit a vagyongazdálkodással kapcsolatos ráfordítások tartalmazzák. Itt mutatja ki a költségvetési törvényjavaslat az Alap vagyonával kapcsolatos vagyonkezelési (vagyonértékelés, pályáztatás értékpapír megőrzés stb.) kiadásokat is. Együttesen a vagyongazdálkodással kapcsolatos ráfordítások előirányzata 100 mFt. Ahol a szolgáltatási tulajdonban lévő ingatlant a nyugdíjágazat hivatali szervezete használja, ott a felmerülő kiadásokat a működési költségvetésből megtérítik.

Amennyiben a Fővárosi Igazgatóság elhelyezése az ingyenes állami vagyonjuttatás keretében a megadott határidőn belül nem oldódik meg, szükségessé válik a felfüggesztett beruházás folytatása.

Az E. Alapnak átadott járulék összege a Ny. Alap nyugdíjkiadásainak 12,8%-a - 65,4 md forint.

A kamat és hozambevétel 1996-ban nem kerül a folyó kiadások között felhasználásra, a várhatóan 2,8 md forintos összeg a Befektetések Hozama tartalékába helyezendő.

Működési költségvetés

A 4. §-hoz

 Folyamatos működési kiadás:

 9.974 millió Ft

 Működési célú informatikai fejlesztés:

 840 millió Ft

 Ingatlanberuházások (Fővárosi Ig. nélkül)

 1.343 millió Ft

 Ellenőri tevékenység ösztönzése

 50 millió Ft

Ezen belül a tervezett kiadások struktúráját és előirányzatait a Közgyűlés részletesen megvitatta és elfogadta. (Részletes program készült az 1996-97. évi beruházásokra, felújításokra és az informatikai fejlesztésekre, valamint a világbanki kölcsönnel kapcsolatos hazai kiadásokra.)

Vegyes rendelkezések

Az 5. §-hoz

A nyugdíjbiztosítási igazgatási szervek jelentős összegben és tételszámban folyósítanak olyan ellátásokat, melyeket nem a Nyugdíjbiztosítási Alap finanszíroz. Ezen ellátások kiadásait a törvényjavaslat 3. számú melléklete tartalmazza. Az államháztartáson belüli formai összhang biztosítása érdekében az Önkormányzat tudomásul vette a Pénzügyminisztérium által közölt tervszámokat annak ellenére, hogy több esetben az idei tényszámok alapján az egyes előirányzatok realitása vitatható.

A Nyugdíjbiztosítási Alap tartalékainak (likviditási tartalék, befektetések hozama tartalék, tartósan befektetett eszközök) alakulását a törvényjavaslat 4. számú melléklete tartalmazza.

Annak reményében, hogy az Országgyűlés olyan konszolidációs és likviditási szabályokat fogad el, melyek figyelembe veszik a likviditási tartalék feltöltésének (visszapótlásának) törvényi kötelezettségét és az Önkormányzat szűk mozgásterét a napi likviditás biztosításában, a költségvetés likviditási hitellel összefüggő kamatkiadással nem számol.

II. Az Egészségbiztosítási Alap 1996. évi költségvetéséhez

Általános indokolás

Az Egészségbiztosítási Alap 1996. évi költségvetésének kialakításakor számos tényezőt kellett figyelembe venni. Ezek egy része a makrogazdaság helyzetéből adódó következmény, a faktorok másik csoportja a társadalombiztosítási, ezen belül az egészségbiztosítási folyamatokkal van összefüggésben.

A jelentős nagyságú belső és külső adósságállománnyal, egyensúlyi problémákkal és ezek következtében erős inflációs nyomással terhelt gazdaság teljesítménye hasonlóan 1995-höz, a következő évben is csak mérsékelten nő, ami a bevételek oldaláról erőteljesen korlátozza az egészségbiztosítás lehetőségeit, s egyúttal a kiadási oldal minimalizálását teszi szükségessé. Az infláció mértékétől elmaradó, vagyis reálértékben csökkenő bevételek mellett is szükséges fenntartani az egészségügy működőképességét, s eközben további lépéseket kell tenni az ellátó rendszer működésének racionalizálása és strukturális átalakítása (kórházi reform, mentőszolgálat, vérellátás átalakítása) érdekében. A magyar egészségügyben is jelen vannak és hatnak az egészségügyi költségrobbanást okozó tényezők: így a legkorszerűbb, de rendkívül drága technikák és eljárások meghonosodása, a gyógyító - megelőző szolgáltatások iránti igények növekedése a népesség korösszetételével, egészségi állapotával, a gyors társadalmi változások egyes következményeinek medikalizálódásával.

Az előzőekben vázolt általános helyzet keretei között az E. Alap 1996. évi költségvetésének előirányzatait a következő konkrét tényezők befolyásolják:

1. első nyolc hónapjában lezajlott makrogazdasági és társadalombiztosítási (egészségbiztosítási) folyamatok eredményeként kialakuló idei „várható értékek”. A bázist képező 1995. évi előirányzatok teljesüléséről a következők állapíthatók meg. A bevételi oldal, ezen belül a meghatározó súlyú járulékbevételek várható értékeinek a megítélésében a korábbi években tapasztaltaknál jóval több a bizonytalanság. Augusztus végéig az év egészére előirányzott rendszeres járulékbevételeknek mintegy 63,7 százalékához jutott hozzá az egészségbiztosítás. Tavaly, amikor az éves előirányzatot meghaladták a tényleges járulékbevételek ez az arány 63,6 százalék volt. A bizonytalanságot több ok is magyarázza: hiányos ismeretek vannak a gazdálkodó szervezetek kereset kifizetési szándékairól, valamint nehéz prognosztizálni, hogy milyen mértékű járulékbefizetés várható azon adósoktól akikkel a társadalombiztosítás megállapodást kötött a tartozások fokozatos kiegyenlítésére.

A munkanélküli ellátások után fizetett egészségbiztosítási járulék esetében a várható teljesülés elmarad az előirányzattól, mivel az ellátásban részesülő munkanélküliek száma kisebb a prognosztizáltnál.

A társadalombiztosítási tevékenységgel kapcsolatos egyéb bevételek legnagyobb súlyú tétele a késedelmi pótlék és rendbírság, melyből az első nyolc hónapban az éves szinten előirányzott érték 67 százaléka folyt be, ami az előirányzat teljesülését valószínűsíti.

A bevételi oldal itt most nem részletezendő kisebb jelentőségű tételei esetében az előirányzatok körüli értékek várhatóak.

A kiadási oldal meghatározó súlyú tételei közül a táppénz, valamint a gyógyászati segédeszközök támogatását szolgáló előirányzatok esetében túllépés várható, a korhatár alatti rokkant és baleseti ellátások kiadásai valamivel kisebbek lesznek az előirányzottnál, a gyógyszertámogatásra fordított összeg az előirányzat közelében lesz. Összességében, előirányzat közeli bevételek és az előirányzatot némileg meghaladó kiadások valószínűsíthetőek.

2. Az 1996. évi központi költségvetés feltételrendszerét is képező makrogazdasági folyamatok, ezek közül a társadalombiztosítás (egészségbiztosítás) szempontjából a keresetkiáramlás, a foglalkoztatottság - munkanélküliség, a nettó átlagkereset, valamint a fogyasztói árindex alakulása lényeges. További fontos körülmény, hogy az államháztartás - privatizációs bevételek nélküli hiánya a GDP 3,9 százalékát teheti ki, amiből az is következik, hogy az E. Alap költségvetésének egyenlege csak kismértékű hiányt mutathat.

3. A nyugdíj és az egészségbiztosítás folyamatai között kölcsönhatások vannak, és ezek következményeként járulékátcsoportosítások történnek. Ennek keretében a Nyugdíjbiztosítási Alap átutalja nyugdíjkiadásainak 12,8 százalékát a természetbeni egészségbiztosítási szolgáltatások fedezetéhez való hozzájárulásként, az Egészségbiztosítási Alap pedig átutalja pénzbeli ellátási kiadásainak 30,5 százalékát a Nyugdíjbiztosítási Alap kiadásaihoz történő hozzájárulásként.

Az Egészségbiztosítási Alap 1996. évi költségvetése a következő változásokkal számol.

A munkáltatói járulék mértéke 1,5 százalékpontnyit csökken. Ez a változás ugyan számottevően nem módosítja a nemzetközi versenyképesség egyik fontos tényezőjének tekinthető élő munkaköltségeket, de jelzés értékű lépés, mert kifejezésre juttatja a nemzetközi összehasonlítások szerint is magas járulékkulcs csökkentésére irányuló szándékot. A további érdemi csökkentésnek számos, itt most nem részletezendő előfeltétele van.

Folytatódik az egészségügyi intézményrendszer strukturális átalakítása és az ellátásban tapasztalható területi egyenlőtlenségek kiegyenlítése. A tervek szerint sor kerül a kórházi kapacitások további csökkentésére, illetve a valós igényeknek megfelelően egyes aktív kórházi részlegek krónikus részleggé, ápolási otthonná alakítására. Az egészségbiztosítási és a szociális ellátás elvi tisztázása alapján a profiltisztítás és a forráscsere érdekében lépéseket szükséges megtenni. A fekvőbeteg ellátásban az 1995. októberi szerződéskötésekhez kapcsolódva - az egységes országos alapdíj bevezetésével - megvalósult a normatív finanszírozás rendszere, amelyet az intézmény-csoportonkénti egységes progresszivitási és a szakmánként egységes szorzók differenciálnak.

Részletes indokolás

A 6. §-hoz

A törvény hatodik paragrafusa a bevételi és kiadási főösszegeket és az ezek különbözeteként adódó egyenleget tartalmazza. A 1.557 mFt hiánnyal rendelkező költségvetést az államháztartás lehetséges hiányával kapcsolatos makrogazdasági összefüggések, valamint ezektől nem függetlenül az E. Alap pénzügyi egyensúlyára vonatkozó követelmény determinálja.

Bevételek

A 7. § (1) bekezdéséhez

A bevételek meghatározó - közel 80 százalékát - a rendszeres járulékbevételek alkotják. Ezek döntően három - eltérő közgazdasági tartalommal rendelkező - csoportot képeznek:

- munkáltatói járulékbevételek,

- egyéni járulékbevételek,

- munkanélküliek ellátása után fizetett járulék.

A munkáltatói és az egyéni járulékbevételi előirányzatok meghatározásánál a lakossági jövedelem alakulására vonatkozó makrogazdasági prognózisnak kitüntetett szerepe van. Az 1996. évre vonatkozó keresetkiáramlás megítélésében nem egységes a prognózist készítők álláspontja.

Az állami költségvetés megalapozásához használt makrogazdasági prognózis 14,7 százalékos bruttó keresettömeg növekedéssel számol, a Gazdaságkutató Rt. viszont magasabb fogyasztói árnövekedéssel - s ehhez igazodóan magasabb 18 százalék körüli keresettömeg kiáramlással - kalkulál. Az E. Alap járulékbevételi előirányzatának meghatározásánál a 14,7 százalékos növekedést vettük alapul. Ezt több szempont is indokolta:

- az államháztartás alrendszerei közötti konzisztencia követelménye,

- a bázisév (1995) várható járulékbevételeinek megítélésében rejlő bizonytalanságok,

- az 1996. évi járulékbevételi előirányzatban bizonytalan elemek (járulékalap-bővítés, behajtási hányad javulás) is vannak, egy esetlegesen magasabb keresetkiáramlás ellensúlyozza az ezek teljesülésének elmaradása esetén kieső bevételeket.

Az elmondottak figyelembevételével került meghatározásra a rendszeres járulékbevételek 1996. évi előirányzata, amely 10,8 százalékkal haladja meg ezen bevételek 1995. évi várható nagyságát. Ezen belül a munkáltatói járulékbevételek 9,8, az egyéni járulék-befizetések 17,0 százalékkal nagyobbak az előző évi értéknél. A járulékbevételek e két csoportjának növekedése több tényező együttes hatását tükrözi: egyrészt számol a járulékköteles jövedelmek döntő hányadát adó bruttó keresettömeg 14,7 százalékos növekedésével, másrészt figyelembe veszi a munkáltatói járulék mértékének 1,5 százalékpontos csökkentését, valamint a behajtási hányad 2 százalékpontos javításából és a járulékalap 1995. évi intézkedések alapján bekövetkező bővüléséből származó bevételi többleteket. Ez utóbbi abból adódik, hogy a járulékfizetési kötelezettség alapja a minimálbér 60 százaléka helyett annak teljes összege lett, továbbá a minimálbér növekedése nagyobb a bérnövekedés egészénél. A behajtási hányad javítását a folyószámla-nyilvántartás korszerűsítése, a folyószámlák folyamatos egyeztetése, fizetési elmaradás esetén az azonnali értesítés alkalmazása segíti.

A munkanélküliek ellátása után fizetett egészségbiztosítási járulék nagysága a Munkaerőpiaci Alap megfelelő előirányzatából van levezetve.

Az Egészségbiztosítási Alap bevételei között speciális bevételi forrást jelentenek a kintlévőségek behajtásából származó járulékbevételek. A behajtási tevékenység információs rendszerének javítása, az ezt a tevékenységet végző apparátus ösztönzését szolgáló két százalékos ösztönzési keret folytatólagos alkalmazása, a profi behajtó szervezetek alkalmazása biztosítani fogja, hogy 1996-ban legalább akkora lesz az innen származó bevétel mint 1995-ben.

A saját maguk járulékfizetését nem teljesítő személyek után (együttes létszámuk közel egy millió főre tehető) a központi költségvetés 26,8 milliárd forint bevételt juttat az egészségbiztosításnak. Ezen összeg lényegében az egy lakosra jutó természetbeni ellátások és az érintett létszám alapján került meghatározásra.

A 7. § (2)-(6) bekezdéshez

A központi költségvetés - az 1995. évi teljesítéssel azonos 3,5 milliárd forintot térít az állami feladatot képező egészségügyi szolgáltatások után. Ebből az összegből a terhesgondozással kapcsolatos térítés 2,5 milliárd forint, a terhesség-megszakítással összefüggő megtérítés pedig 800 millió Ft.

A társadalombiztosítási tevékenységgel kapcsolatos egyéb bevételek értéke csak minimálisan, 0,3 százalékkal nő. Az ide tartozó tételek meghatározó súlyú (mintegy 75 százalékos részesedésű) eleme a késedelmi pótlék és a rendbírság. Ennél az előirányzatnál a növekedés (3,5 százalék) a korábbi években tapasztaltaknál jóval kisebb, amit mindenekelőtt a járulékfizetési fegyelem javítására hozandó további intézkedések indokolnak.

Kamat és egyéb hozambevétel címén 600 millió forint az előirányzat. Ennek az összegnek a döntő - mintegy 90 százaléknyi - hányada az 1995. év végéig juttatott vissztehermentes vagyon hozama (öt százalékos átlagos hozadékot feltételezve), a maradék összeg a korábbi években vásárolt értékpapírok hozama.

1996-ban az Ny. Alapból finanszírozott nyugdíjkiadások előirányzata 511 milliárd forint lesz, a két alap közötti járulékátcsoportosításokat meghatározó szabályok szerint ennek az összegnek a 12,8 százalékát kell átutalni az E. Alap részére.

Kiadások

A 8. § (1) bekezdéséhez

A kiadások között a gyógyító-megelőző ellátások 217,5 milliárd forintos előirányzata a szintrehozott báziselőirányzathoz képest 14,0%-os átlagos növekedést tartalmaz. A munkáltatói járulék másfél százalékpontos csökkenéséből eredő megtakarítás hozzávetőlegesen 1,2 milliárd forint többletforrást jelent az egészségügyi intézményeknél.

A kasszák között többféle szerkezeti átrendezésre kerül sor. A művesekezelés az aktív fekvőbeteg ellátásból átkerül az egyéb járóbeteg szakellátásba, de külön kassza marad. A korábban a speciális finanszírozású feladatok között szereplő esetenkénti fix összeggel finanszírozott CT és MRI vizsgálatok külön kasszába kerülnek át, finanszírozásuk pedig - a járóbeteg ellátáshoz hasonlóan - a pontrendszer alapján az egyedi és az országos teljesítmények függvényében történik. Hasonló módon néhány implantátum korábbi tételes fix összegű finanszírozása is módosul, bekerülve a HBCS alapján történő teljesítményfinanszírozási rendszerbe.

A nőgyógyászati járóbeteg szakellátás elkülönített kasszában való kezelése nem indokolt.

Az új szerződések és azok 1996. június 30-ig történő felülvizsgálatának pénzügyi kihatása az egyes kasszák között további előirányzat átcsoportosítást igényel.

Az alapellátás fejlesztéseként a terv szerint 64 új háziorvosi szolgálat indítására nyílik lehetőség ennek eredményeként - az egészségügyben zajló privatizáció részeként - tovább növekszik a magánpraxisok aránya a háziorvosok körében.

Az ügyeleti szolgálat területén évek óta tervezett finanszírozási reform megvalósítására 1996-ban kerül sor, amelyre az 1995. évi várható kiadást 73%-kal, 1,1 milliárd forinttal meghaladó többletforrás áll rendelkezésre, melynek lényege az ellátotti kör nagysága alapján differenciáló új finanszírozási mód bevezetése, melyben a területi ellátási kötelezettséggel rendelkező ügyeleti szolgálatot végző háziorvosi szolgálat vagy annak működtetője 1996. január 1-jétől havonként 20 Ft/fő ügyeleti díjban részesül.

Az iskola-egészségügyi ellátás finanszírozásával - 10 Ft/fő normaemeléssel számolva 1996. évre 172 millió forint szükséges, mivel a normatív finanszírozásra való teljes körű áttérés hosszabb időt vesz igénybe.

Az esetfinanszírozásba (művesekezelések, CT és MRI vizsgálatok, nagyértékű műtéti eljárások és implantátumok) belépő új szolgálatok, állomások következtében növekvő esetszám finanszírozási többletére a színvonaltartás keretében 1,1 milliárd forint szükséges. Ezen felül a normaemelés további 1,6 milliárd forint többletet igényel. Összességében az esetfinanszírozotti ellátásokra 1996-ban a bázis évben várható kiadást 25,8%-kal meghaladó előirányzat jut, aminek egyik oka, hogy sok esetben 1992-es normákat kell rendezni.

Az egészségügyi fekvő és járóbeteg intézményekkel 1995. októberében kötött szerződések 1996. december 31-ig lesznek érvényben, de 1996. június 30-ig a kapacitások újabb felülvizsgálatára és ennek alapján a szükséges szerződés módosításokra is sor kerül. 1996. I. félévben a HBCS súlyszámok revíziója, és ezzel együtt a szakmai szorzók megszüntetése is megtörténik.

Változatlan teljesítmények mellett az aktív fekvőbetegellátásban az országos alapdíj a kasszanövekménnyel arányosan fog változni, a terv szerint 12,6%-kal növekszik.

A célelőirányzatok összese szolgálja a korábban megkezdett kockázatkezelési ügyek továbbvitelét, valamint azokat, amelyeket a biztosító korábban is finanszírozott.

Az Egészségbiztosítási Önkormányzat stratégiai céljainak megvalósítása érdekében a terv tartalmazza azoknak az intézeti kezdeményezéseknek a támogatását, amelyek az ellátás színvonalát és költség-megtakarítást szolgálnak.

A 8. § (2)-(3) bekezdéséhez

Az Egészségbiztosítási Alap kiadásainak már több éve egyik neuralgikus pontját a gyógyszertámogatásra fordítható összeg képezi. A szóban forgó kiadási tétel 1992. és 1995. között 75 százalékkal nőtt, ami jelentősen meghaladja az összes kiadás növekedését.

A tényleges kiadások minden évben jelentősen (11-13 milliárd forinttal) meghaladták az előirányzatot, 1995. lesz az első olyan év, amikor az előirányzat túllépése csak minimális (mintegy 1 milliárd forint) lesz.

A kiadások jelentős elfutásának alapvető oka az volt, hogy a gyógyszerárak - számos ok miatt - bekövetkező gyors növekedését ellensúlyozni hivatott intézkedések vagy elmaradtak, vagy nem bizonyultak megfelelő hatásúnak. A gyógyszerárak növekedésében számos tényező játszik szerepet:

- Az általános infláció a begyűrűző kiadásokon keresztül „automatikusan” nyomja felfelé a termelői árakat.

- A külkereskedelem liberalizálása következtében az import készítmények aránya jelentősen nőtt. 1990-ben a gyógyszerforgalomban az import részesedése 26 százalék volt, 1994-ben a kérdéses hányad már 53 százalék. Ezeknek a termékeknek az átlagos árszínvonala jelentősen meghaladja a hazai készítményekét. A forintleértékelés és a vámpótlék bevezetése jelentősen növeli az import gyógyszerek beszerzési árát. Az import készítmények növekvő arányának pozitív hatása a terápiás lehetőségek szélesedése, de az is kimutatható, hogy e készítmények egy része az azonos hatóanyagú termékek választékbővítését jelenti csupán. Az import jelentős növekedéséhez az intenzív és szabályozatlan gyógyszerismertető tevékenység is hozzájárult.

- A gyógyszerforgalmazási rendszer magas költségszintje növeli az egészségbiztosítás és a biztosítottak kiadásait.

- A törzskönyvezés területén a biztosító érdekeit nem sikerült következetesen érvényesíteni.

- Egyelőre hiányoznak az un. szakmai terápiás protokollok.

Az elmúlt években számos kisebb - nagyobb jelentőségű változtatás történt a támogatási rendszerben, melyeknek az alapvető célja az egészségbiztosítás gyógyszerkiadásainak mérséklése volt, s ami értelemszerűen együttjárt a lakossági terhek növekedésével. Az 1990. évi 5 milliárd forint lakossági gyógyszerkiadás 1995. végére várhatóan 31 milliárd forintra nő.

A legjelentősebb változtatásra 1995 március 1-én került sor, amelynek az a lényege, hogy a gyógyszerek meghatározott körében 90, 95 illetve 100 százalékos ártámogatást kapnak az un. alaplistán szereplő termékek, míg az e körön kívüliek esetében 40 és 70 százalékos támogatás érvényesül. A bevezetett rendszer hatásairól az eltelt idő rövidsége miatt részletes értékelést még nem lehet tenni, de megállapítható, hogy ez a megoldás

- szakmailag biztosítja a leggyakoribb betegségek gyógyszeres ellátását;

- jobban segíti az ilyen célú költségvetési előirányzat megtartását

- csökkenti a gyógyszerforgalom volumenét;

- erősíti a gyógyszerárak kereslet-orientáló szerepét.

A gyógyszertámogatásra együttesen előirányzott összeg 72 milliárd forint, ebből 0,8 milliárd forint a vérzékenység, 0,4 milliárd forint a sclerosis multiplex kezelésére van elkülönítve. Az előirányzat megtartása érdekében hozandó intézkedések a támogatási szint mérséklésével, más oldalról a lakossági kiadások növekedésével járnak együtt. A kérdéses intézkedések a következőek:

- az ún. „egészségügyi rendelkezésre” indikációhoz kötötten jelenleg 95 százalékos támogatással rendelhető gyógyszerek támogatásának 90 százalékra csökkentése;

- 650 gyógyszer támogatási mértékének a csökkentése;

- vényellenőrzési rendszer alkalmazásának a bevezetése;

A gyógyászati segédeszköz támogatás előirányzata 11,5 milliárd forint.

A 8. § (4)-(6) bekezdéséhez

Az Egészségbiztosítási Alap kiadásainak mintegy 28 százalékát teszik ki az ún. pénzbeli ellátások, melyek közül nagyságrendjüknél fogva a legjelentősebbek a korhatár alatti rokkant és baleseti ellátások, a táppénz és a terhességi gyermekágyi segély.

A pénzbeli ellátásoknak mintegy 57 százalékát a korhatár alatti rokkant és baleseti ellátások adják. 1992 és 1995 között a kérdéses kiadások növekedése 88 százalék, ami jelentősen meghaladja mind az összes kiadás, mind a pénzbeli ellátások teljes körének a növekedését. E kiadások alakulását egyrészt az érintett létszám változása, másrészt a nyugdíjak emelésének aktuális szabályai determinálják.

Harminc évre visszatekintő adatok azt mutatják, hogy a 10 000 aktív keresőre jutó rokkantak száma folyamatosan emelkedett, 1980-ban 82,8, tíz évvel később 135,2 és 1994-ben 151,1 volt a szóban forgó intenzitási viszonyszám értéke. E rendkívül kedvezőtlen tendencia következtében a rokkantsági nyugdíjban részesülők teljes állományának (a korhatár alattiak és felettiek együttes létszámának) aránya a nyugdíjasok és járadékosok létszámán belül 1997. január 1-jén 27,5 százalék, ami mintegy 718 ezer embert jelent. A munkaképesség csökkenésének megállapítására jelentkezők száma a kilencvenes években 117-145 ezer között mozgott, ebből a jogosultnak minősítettek száma 54-72 ezer között volt, ezek az értékek a tíz évvel korábbiaknál mintegy 1,5-2-szer nagyobbak.

Az új rokkantak között a legnagyobb, mintegy 80 százalékos arányt a III. csoportba tartozók teszik ki (ők rokkantak, de nem teljesen munkaképtelenek). Az ezer munkavállalási korú lakosra jutó új rokkantak számára vonatkozó adat rendkívül erős területi különbségeket takar; a legrosszabb arány a gazdasági visszaesés által leginkább sújtott körzetek (Szabolcs, Borsod) esetében regisztrálható, míg a fejlettebb gazdaságú megyék (Győr-Sopron, Fejér, Vas) jóval kedvezőbb képet mutatnak.

Az érintett létszám gyors növekedése számos tényező hatását tükrözi; a népesség romló egészségi állapotát, a kedvezőtlen munkakörülményeket, a nyílt és tömegessé vált munkanélküliséget, a létfeltételek megnehezülését. Utóbbi két tényező ugyanis sokakat arra kényszerít, hogy inkább a minimális biztonságot nyújtó, esetenként más szociális ellátásokra való jogosultságot is magával hozó rokkant nyugdíjas létet válassza. Nem teljesen véletlen, hogy az újonnan rokkanttá nyilvánítottak létszáma 1991-ben és 1992-ben érte el a maximumot.

Az érintett létszám döntő többsége a társadalmi hierarchia alsó szintjein elhelyezkedő, korábban fizikai munkát végző, többnyire alacsony iskolázottságú, szociálisan hátrányos helyzetű rétegekbe tartozik. A megváltozott munkaerőpiaci helyzetben a foglalkozási rehabilitációban való - már korábban sem erős érdekeltség- gyakorlatilag megszűnt, a rokkantak döntő része véglegesen kiszorul a munkaerőpiacról.

A szóban forgó kiadások előirányzata 77 milliárd forint, amely az 1995. évi várható értéknél 11 százalékkal nagyobb. Az előirányzat az 1996-ra feltételezett 15 százalékos nettó keresetnövekedés, a felülvizsgálati rendszer szabályainak szigorításából adódó 3 milliárd forintos megtakarítás és a három százalékos létszámcsere feltételezésével lett kialakítva.

A terhességi - gyermekágyi segély várható kiadása 1995-ben 8,5 milliárd forint, ami az adott évi pénzbeli ellátásoknak valamivel több mint 7 százaléka. Ez az érték mintegy 33 százalékkal több az 1992. évi hasonló célra fordított összegnél.

Az ellátás feltételrendszerében az utóbbi években jelentős, az éves kiadások összegét befolyásoló változások nem történtek. A segélyt továbbra is a szülési szabadság 24 hetes időtartama alatt folyósítják. Mértéke megegyezik a biztosított átlagkeresetének teljes összegével, ha szülő nő a szülést megelőző két évben legalább 270 napon keresztül biztosítási jogviszonyban volt. Ennél kevesebb, de 180 napnál hosszabb biztosítási idő esetén a segély mértéke az átlagkereset 65%-a. A gazdasági stabilizációs törvénycsomag keretében, 1995 közepére tervezett változtatások, melyek - az anyasági ellátórendszer egészének szándékolt változtatásával összefüggésben - a jogosultság időtartamát és az ellátás mértékét is érintették, az Alkotmánybíróság döntése következtében nem léptek hatályba.

Mivel a jogosultság feltételei az utóbbi években nem változtak meg, a kiadások mértékét legfőképpen a jogosultak - a biztosítási feltételekkel rendelkező szülő nők - számának alakulása, valamint a bruttó átlagkereset előző évi növekedési üteme befolyásolta. (Mivel a terhességi-gyermekágyi segély összege a táppénzhez hasonlóan az előző évi átlagkereset alapján kerül kiszámításra, az összehasonlításkor a bruttó átlagkereset előző évi növekedése az irányadó.) A segély egy napra jutó átlagos összegének évenkénti növekedése az elmúlt időszakban rendre elmaradt a bruttó átlagkereset növekedésének ütemétől. Az elmaradás valószínűsíthető legfőbb oka a segélyre jogosultak bérnövekedése és az átlagos növekedés különbsége. A szülőképes korban lévő nők keresetének növekedési üteme ugyanis minden bizonnyal elmaradt a bruttó kereset növekedésének átlagos mértékétől.

A kiadások dinamikájában az elmúlt években jelentős ingadozások figyelhetők meg. Az éves növekedési ütem az utóbbi években rendre - eltérő mértékben - elmaradt a bruttó átlagkereset növekedési ütemétől. Ezt legfőképpen demográfiai okok, mindenekelőtt az élveszületések évről évre csökkenő száma magyarázza. Ennek legfontosabb oka a szülőképes korú nőkre jutó újszülöttek számának elmúlt években tapasztalható csökkenése. 1000 szülőképesre jutó élveszületések száma az 1989-90-es években mért 49,1-es értékről 1993-ra 45,3-ra esett vissza, miközben a megfelelő korú nők száma az utóbbi években nem változott és várhatóan a közeljövőben sem változik jelentősen. Ezen tényezők következtében a segélyben részesülők napi átlagos száma csökkent. 1995-ben egy év alatt további 4-5 ezer fős csökkenés valószínűsíthető.

A terhességi - gyermekágyi segély kiadásainak 1996. évre előirányzott összege 9,5 milliárd forint, ami az 1995. évi várható kiadásokat 14%-kal haladja meg. Az előirányzat annak feltételezésével készült, hogy a születések számának jelentős visszaesése 1995 második felében, valamint a jövő év folyamán némiképp mérséklődik. Ennek megfelelően az ellátásban részesülők számának csökkenése is legfeljebb 1-2%-os lehet, így jelentősen elmaradhat az idei visszaesés mértékétől. A napi átlagos kiadás 1996. évi dinamikája a korábbi éveknek megfelelően némiképp elmaradhat az idei évre prognosztizált bruttó átlagkereset növekedés ütemétől.

A pénzbeli ellátások mintegy 34 százalékát a táppénzkiadások teszik ki. 1992 és 1995 között ezen kiadások közel 42 százalékkal nőttek, ami jóval kisebb az Egészségbiztosítási Alap és a pénzbeli ellátások teljes körének növekedésénél. A táppénzkiadások döntő hányadát - mintegy 97 százalékát- az alkalmazásban állóknak történő kifizetések teszik ki, ezen belül a gyermekápolási táppénz részaránya 4, a baleseti táppénzre fordított kiadások 5 százalék körüli részesedésűek.

Az elmúlt években több változás történt a táppénzszabályokban. Ezek elsősorban azt a célt szolgálták, hogy fékezzék az ilyen jellegű kiadások növekedését, s így enyhítsék az Egészségbiztosítási Alap pénzügyi helyzetének feszültségeit. Az intézkedések közül a legjelentősebbre 1992. januárjától került sor, a tíznapos betegszabadság intézményének a bevezetésével. 1992-ben sikerült a táppénzkiadásokat az előirányzat szintjén tartani, de a további évek mindegyikében a meghozott intézkedések kevésnek bizonyultak az előirányzatok megtartására, s így a tényleges kiadások 18 - 22 százalékkal haladták meg az előirányzott értéket. 1995-ben a várható érték 41 milliárd forint lesz, ami közel 18 százalékkal fogja meghaladni az előirányzatot.

1992 - 1995 között a táppénzkiadások - korábban már vázolt - növekedésének fő tényezője az egy táppénzes napra jutó kiadás emelkedése, ami mögött mindenekelőtt a megállapítás alapját képező bruttó keresetek növekedéséből eredő „automatikus” hatás érvényesül. A kiadások változására hatást gyakorló tényezők közül a táppénzre jogosultak létszáma, valamint a táppénzes arány (a táppénzben lévők a jogosultak számának százalékában) az időszak egészét tekintve csökkent.

A táppénzkiadások alakulásának megítélésénél figyelembe kell venni, hogy a 30 évnél idősebb magyar népesség egészségi állapota rendkívül rossz, s ez valamint a társadalmi problémák (munkanélküliség, nehezedő életkörülmények) medikalizálódásából adódó következmények, esetenként a táppénzbevételi gyakorlat indokolatlan engedékenysége a kiadások növelése irányába hat. Vélelmezhető, hogy e tényezők hatását részben vagy egészben semlegesítik az egészségügyi kultúra alacsony színvonala (széles rétegek orvoshoz csak a jól érzékelhető tünetek jelentkezésekor fordulnak) és a munkahely elvesztésétől való félelem sem ösztönöz az egészségügyi ellátás igénybevételére.

A működési költségvetéshez

A 8. § (12)-(13) és a 9. § (1)-(3) bekezdéséhez

Az Egészségbiztosítási Alap működési költségvetésének 13,9 milliárd forint kiadási előirányzata 14 százalékkal haladja meg az 1995. évi várható kiadást.

A fejlesztések és az egyszeri kiadások nélküli működési költségvetés 12,0 milliárd forint. A fejlesztésekre és az egyszeri kiadásokra 2,3 milliárd forint van előirányozva. Utóbbiból informatikai fejlesztésekre (eszközpótlás, szoftverek beszerzése) 400, a folyamatban lévő szerződésekben szereplő beruházásokra 467, a behajtási tevékenység ösztönzésére 400, a Fővárosi és Pest Megyei Egészségbiztosítási Pénztár részleges elhelyezésére 400, a világbanki kölcsönnel kapcsolatos belföldi kiadásokra - a ténylegesen teljesített kiadások mértékéig - 400, és az ellenőrzési rendszer fejlesztésére 244 millió forint használható fel. Az utolsóként említett előirányzat a vényellenőrzési rendszer kiépítésére, a jogosultsági adatbázis-rendszer kialakítására, valamint a táppénz-ellenőrzési és a természetbeni ellátások ellenőrzési rendszerének megteremtésére használható fel. A felsorolt ellenőrzési rendszerek együttes forrásigénye jóval nagyobb a rendelkezésre álló előirányzatnál, így kiépítésük csak fokozatosan, a források megteremtődésével szinkronban történhet.

III. A társadalombiztosítási alrendszer összevont költségvetését érintő rendelkezések

A 11. §-hoz

A közös érdekeltségű feladatok finanszírozására szolgáló összeg fedezetéül az évente megállapított egyösszegű átcsoportosítás helyett - 1996-ra érvényesen - a Nyugdíjbiztosítási Alap a rendszeres járulékbevételeinek 0,3%-a szolgálna.

A 12. §-hoz

A Nyugdíjbiztosítási Alap és az Egészségbiztosítási Alap nyugdíjkiadási előirányzatainak együttes összegéből az elmúlt évek gyakorlatának megfelelően elkülönítésre került a különös méltánylást érdemlő esetben nyugellátás - ideértve az öregségi korhatárt el nem érő rokkantsági nyugdíjakat is - megállapítására, a nyugdíjak egyéni elbíráláson alapuló, a szociális rászorultságot is figyelembe vevő emelésére 450 millió forint, egyszeri szociális segélyekre pedig 150 millió forint.

A 13. § (1)-(2) bekezdéséhez

E két bekezdés a társadalombiztosítási alrendszer összevont költségvetési mérlegéről rendelkezik.

Záró rendelkezések

A 14-18. §-hoz

E §-ok hatálybaléptető és módosító rendelkezéseket tartalmaznak. Ezek keretében sor kerül a társadalombiztosítás pénzügyi alapjairól szóló (az 1992. évi LXXXIV. törvényben rögzített) szabályozás korrekciójára.

A biztosítási alapok bevételeit szabályozó rendelkezések módosítását elsősorban a járulékmértékek 1996-os megváltozása teszi szükségessé. A mértékek változtatása magával vonja a különböző bevételi tételek Nyugdíjbiztosítási Alap és Egészségbiztosítási Alap közötti megosztási arányainak módosulását, az ezeket rögzítő rendelkezéseket tehát korrigálni kell.

A bevételek között a Nyugdíjbiztosítási Alap önálló bevételi tételeként megjelenik - a társadalombiztosításról szóló 1975. évi II. törvény ez évben módosított szövegéhez igazodva - az egyházi személyként és szerzetesrendi tagként szerzett szolgálati idő nyugdíjköltségeinek fedezésére a központi költségvetés által fizetett járulék. Az eddigi szabályozást meg nem változtató, de a rendelkezéseket egyértelművé tevő szövegpontosítást tartalmaz a javaslat a gyermeknevelési támogatás és az ápolási díj után fizetett nyugdíjbiztosítási járulék nevesítésével.

A jogalap nélküli felvétel vagy más ok miatt visszaérkezett összegeket indokolt az eddigi arányos megosztás helyett tételesen, azon biztosítási alap bevételei között elszámolni, amelyből az összeg eredetileg kifizetésre került. A javaslat ezért módosítja a vonatkozó jogszabályhelyeket.

A társadalombiztosítás kintlévőségei behajtásának eredményesebbé tétele céljából 1995-ben a költségvetési törvény rendelkezései közé speciális konstrukció épült be. A társadalombiztosítási önkormányzatok behajtási, illetve járulékellenőrzési tevékenységet (elfedett járulék feltárását) végző igazgatási szervei hatékonyabb működéséhez szükséges feltételek megteremtésének, illetve anyagi ösztönzésének lehetőségét - a beérkezett bevételek függvényében - továbbra is biztosítani szükséges, célszerű ezért a vonatkozó rendelkezéseknek az általános szabályozás kereteibe való illesztése. A törvényjavaslat ezért az 1992. évi LXXXIV. törvényben rögzítetteket a szóban forgó rendelkezésekkel kiegészíti.

Az ellenőrzési munka javítása továbbra is kiemelt célkitűzés, ezért a törvényjavaslat az ellenőrök ösztönzésére a járulékellenőrzés során ténylegesen feltárt járulékfizetési kötelezettség 2%-át kívánja fordítani.

Indokolt a pótköltségvetés készítésének kötelezettségére vonatkozóan az 1992. évi LXXXIV. törvényben rögzített rendelkezés általánosabb, időtállóbb szabállyal való felcserélése. A jelenleg hatályos szabályozás szerint akkor kell pótköltségvetést készíteni, ha a várható éves költségvetési egyenleg 5 milliárd forinttal kedvezőtlenebb az előirányzatnál. Az abszolút összegben rögzített szabály helyébe a módosítással az éves költségvetés mértékeihez igazodó szabály lép. A javaslat szerint akkor kell pótköltségvetést készíteni, ha a várható éves egyenleg legalább az előirányzott kiadási főösszeg 1%-ával kedvezőtlenebb az előirányzott egyenlegnél.

Az egészségbiztosítási járulékok mértékének változása szükségessé teszi a járuléktartozások beszedéséből, végrehajtásából és a tartozás fejében átvett vagyon értékesítéséből származó bevétel, valamint a tartozás fejében átvett vagyon alapok közötti megosztásának szabályozását. A számviteli szabályoknak való megfelelés és a visszamenőleges joghatályú intézkedés elkerülése indokolja, hogy a megosztásra a tartozás keletkezésekor fennálló járulékmegosztási arányoknak megfelelően kerüljön sor.