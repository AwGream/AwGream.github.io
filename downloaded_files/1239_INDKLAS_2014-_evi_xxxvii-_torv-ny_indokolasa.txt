2014. évi XXXVII. törvény indokolása

a pénzügyi közvetítőrendszer egyes szereplőinek biztonságát erősítő intézményrendszer továbbfejlesztéséről

-----STARTING---POINT---ALTALANOS--- 

A 2007-ben kezdődött válság során a számos országban súlyos összegeket fordítottak a közpénzekből pénzügyi ágazataik támogatására, bankjaik megmentésére a pénzügyi stabilitás megőrzése, a további reálgazdasági visszaesés megfékezése és a betétesek védelme érdekében. Ez több esetben az államok túlzott eladósodásához is vezetett. Azokban az esetekben pedig, amikor nem került sor bankmentésre (mint például az Egyesült Államokban a Lehman Brothers esetében), a fizetésképtelenség bekövetkezése és a felszámolás elindulása a pénzügyi rendszer egészére súlyos fertőző hatást gyakorolt.

Ennek megismétlődését elkerülendő, a nemzetközi - és benne a magyarországi - pénzügyi szabályozás két irányban is megújul. Egyrészt, a pénzügyi intézményekkel szembeni szigorúbb - a bukásuk valószínűségét csökkentő - prudenciális elvárások bevezetésével, a Bázel III-as csomaggal és annak különösen a rendszerkockázatilag fontos intézményekre vonatkozó többletkövetelményeivel. E rendelkezéseket egy hazánkra is közvetlenül hatályos uniós rendelet és az új magyar hitelintézeti törvény tartalmazzák. Másrészt pedig, a reformok másik iránya a mégis fizetésképtelenné váló intézmények rendezett körülmények között megvalósuló, privát szektor által finanszírozott szanálásának, mint lehetőségnek megteremtésére irányul, amelynek jogi kereteit jelen törvény tartalmazza.

A szanálás a fizetésképtelen pénzügyi intézmények hatósági kényszerrel megvalósuló szerkezetátalakítása, amelynek célja az alapvető intézményi funkciók folyamatosságának biztosítása, a pénzügyi stabilitás megőrzése és az intézmények egésze vagy részei életképességének helyreállítása. Más szóval, a szanálás a rendes fizetésképtelenségi (felszámolási) eljárásnak egy olyan alternatívája, amely lehetővé teszi a fizetésképtelenség határához érkezett intézmények reorganizációját vagy csak részleges felszámolását.

Nemzeti szinten a 2008-as válság kitörésekor lényegében még nem voltak az Európai Unió tagállamainak szanálási szabályozásai. A krízis tapasztalatai alapján ez a helyzet gyökeresen megváltozott, és az országok jelentős részében már készítik elő a szanálási szabályokat.

A törvény egyes szakaszai a válsághelyzetekre való felkészülést illetve a konkrét válságkezelést és annak finanszírozási hátterét egyaránt tartalmazzák. A Magyar Nemzeti Bankról szóló törvény alapján a Magyar Nemzeti Bank külön törvényben meghatározott jogkörében szanálási hatóságként jár el, amely hatáskör gyakorlásának részletes szabályait e törvény határozza meg.

Ennek megfelelően a törvény részletesen szabályozza a szanálási tervezés folyamatát, amelynek keretében a szanálási feladatkörében eljáró MNB minden jelentős hitelintézet és befektetési vállalkozás szanálhatóságát vizsgálni fogja, valamint egyedi és csoportszintű szanálási terveket határoz meg annak érdekében, hogy válsághelyzet bekövetkeztekor felkészült legyen a hatékony szanálásra.

Maga a szanálás csak egy szigorú, három kritériumból álló feltételrendszer teljesülése esetén indulhat el: egyrészt szükséges feltétel, hogy a fizetésképtelenség bekövetkezett vagy bekövetkezése valószínűsíthető, másrészt a fizetésképtelenség a szanáláson kívül más módon nem akadályozható meg, harmadrészt pedig hogy a szanálás a közérdekre való tekintettel szükséges. A szanálás feltételeinek és céljának részletes szabályozása különösen azért szükséges, mert szanálás során sor kerülhet a bajba jutott intézmények tulajdonosai és egyes hitelezői jogosultságainak korlátozására. E jogkorlátozás mindig a közérdekre való tekintettel és arányos mértékben történhet.

A törvény részletesen meghatározza azokat a szanálási eszközöket is, melyekkel a szanálási feladatkörében eljáró MNB élhet. Ezek a vagyonértékesítés, az áthidaló intézmény, az eszközelkülönítés és a hitelezői feltőkésítés. Különleges esetekben maga a Kormány is élhet szanálási eszközzel, mégpedig egy kényszerített tőkeemeléssel vagy államosítással. Fontos tulajdonosokat és hitelezőket védő garanciális szabály azonban, hogy egyetlen hitelező vagy tulajdonos sem kerülhet a szanálás során rosszabb helyzetbe ahhoz képest, mint amilyen helyzetbe az intézmény felszámolása esetén került volna.

A törvény fontos része továbbá a szanálás finanszírozási hátterének megteremtése. Egy szanálási alap kerülne felállításra, amely a hitelintézetek és a befektetési vállalkozások befizetéseiből gazdálkodik majd. A szanálási alap célja nem a bankmentés, hanem a végrehajtott szanálási intézkedések segítése például kölcsönnel vagy garanciavállalással. A szanálási alap felállításának legfőbb indoka az az elv, hogy a válságok terheit a piaci szereplőknek kell viselniük. Ennek megfelelően a törvény kimondja, hogy az állam csak átmenetileg - a szanálási alap elégtelensége esetén - finanszírozhatja a szanálási költségeket. A fiskális semlegesség szabálya szerint legfeljebb tíz év elteltével az állam minden szanálási jellegű kifizetését meg kell téríteni egyrészt a szanálás alatt álló intézmény, illetve annak vagyonának értékesítéséből illetve a piaci szereplők befizetéseiből.

-----STARTING---POINT---RESZLETES---

Az 1. §-hoz

A törvény hatálya kiterjed a hitelintézetekre és a befektetési vállalkozásokra. Egy csoporthoz tartozó vállalkozás fizetésképtelensége gyors lefutással hatást gyakorolhat a teljes csoport fizetésképességére, amely rendszerszintű hatásokkal is járhat, ezért fontos, hogy a törvény hatálya alá tartozzanak a hitelintézetek, befektetési vállalkozások leányvállalataként működő pénzügyi vállalkozások, ha rájuk az anyavállalattal együttesen kiterjed az összevont alapú felügyelet, valamint a pénzügyi holdingtársaságok, vegyes pénzügyi holdingtársaságok és vegyes tevékenységű holdingtársaságok, továbbá ezek anyavállalatai is. Így a hatóság képes megakadályozni a fertőzési hatásokat és konzisztens szanálást végrehajtani a csoport egészére nézve. Bizonyos körülmények fennállása esetén a törvény hatálya alá tartozik a harmadik országban székhellyel rendelkező intézmény magyarországi fióktelepe is.

A törvény hatálya - speciális jogállásuk okán - ugyanakkor nem terjed ki a Magyar Fejlesztési Bankra és az Eximbankra.

A 2. §-hoz

A szanálás, mint a törvény elvi része körülhatárolásra kerül az egyértelműség érdekében. Kiindulópontként szükséges a szanálási intézkedés és az eszközök összefüggését is elhatárolni, rendszerezni.

A 3. §-hoz

Értelmező rendelkezések a törvény által használt fogalmak meghatározása tekintetében.

A 4-5. §-hoz

A szanálási feladatkörében eljáró MNB egyedi és csoportszintű szanálási tervet készít, előbbit az egyedi szinten felügyelt, utóbbit az összevont alapú felügyelet alá tartozó intézményekre. Mindkét típusú szanálási terv tartalmazza azokat a lehetséges szanálási intézkedéseket és eljárásokat, amelyeket az MNB az egyedi intézmény vagy csoport válsághelyzete esetén alkalmazhat a szanálási célok érvényre juttatása érdekében. A szanálási tervek a szanálási hatóság szanálásra való felkészülését szolgálják, a tervek végrehajtása során alkalmazkodni kell az egyedi válsághelyzethez és a piaci körülményekhez, tehát a tervben szereplő intézkedési lehetőségek nem jelentenek automatikus intézkedési kényszert a szanálás módjára vagy egy-egy szanálási intézkedés alkalmazására vonatkozóan.

Szanálási tervet ugyanakkor a szanálási feladatkörében eljáró MNB csak a rendszerszinten jelentősnek minősülő intézményekre és csoportokra köteles készíteni, de ez nem zárja ki, hogy szélesebb alanyi körre is készüljenek ilyen tervek. A szanálási tervek részletezettségének - a nemzetközi sztenderdekhez és az európai uniós elvárásokhoz igazodóan - figyelembe kell venni az érintett intézmény vagy csoport fizetésképtelensége esetén a pénzügyi piacokra, más intézményekre és a finanszírozási feltételekre gyakorolt várható hatásokat, valamint az érintett intézmény méretét, kockázatosságát, tevékenységének és üzleti modelljének összetettségét és kockázatosságát.

A szanálási tervet rendszeresen, de legalább évente felül kell vizsgálni. A felülvizsgálat célja, hogy a szanálási terv tekintettel lehessen a tervben foglaltakkal kapcsolatos körülményekben bekövetkező lényegi változásokra (példaként megváltozik az intézmény tevékenységi köre, tőke- ill. forrásszerkezete).

A szanálási terv tartalma nem nyilvános, mivel az esetleges szanálásra vonatkozó hatósági tervek nyilvánosságra kerülése lehetővé tehetné a szanálási intézkedések hatékony megvalósulásának korlátozását, szélsőséges esetben ellehetetlenítését.

A 6. §-hoz

A szanálási tervhez szükséges információkat az intézmény köteles a szanálási feladatkörében eljáró MNB rendelkezésére bocsátani. Figyelemmel arra, hogy az MNB a szanálási feladatok mellett más funkciókat is ellát, amelynek keretében a felügyelt intézményektől is adatokat fogad, a szanálási célú adatbekérések csak olyan információkra terjedhetnek ki, amelyek nem állnak a kért formában és tartalommal az MNB rendelkezésére.

A 7-9. §-hoz

A szanálási terv készítése a szanálás tekintetében alapvető fontosságú. Mivel a pénzügyi szervezetek gyakran tulajdonosi körük és egymásban szerzett tulajdoni részesedésük alapján pénzügyi csoportokat alkotnak, így a szanálás során és annak békeidőben történő előkészítése során is erre figyelemmel kell lenni. Így csoportos szanálási tervet is kell készíteni, a törvény ennek megfelelően részletes szabályokat állapít meg a csoportszintű szanálási terv elkészítéséhez kapcsolódó hatáskörökre, többoldalú eljárásra.

A 10-11. §-hoz

A szanálási hatóságnak vizsgálni kell, hogy az intézmény vagy csoport szanálható-e oly módon, hogy a kritikus (alapvető) funkciók nyújtása folyamatos maradjon és a szanálás a pénzügyi stabilitást ne veszélyeztesse. A törvény 2. melléklete határozza meg azokat a szempontokat, amelyekre a szanálási feladatkörében eljáró MNB-nek a szanálhatóság vizsgálatakor figyelemmel kell lenni. A szanálhatósági akadályok azonosítása esetén lehetőség nyílik azok megszüntetésükre irányuló hatósági fellépésre. A szanálási akadályok beazonosítása és az azok felszámolására irányuló hatósági törekvés előfeltétele a hatékony szanálási tervezésnek és az eredményes szanálásnak.

A 12. §-hoz

A szanálhatósági akadályok kezelése vagy megszüntetése érdekében a szanálási feladatkörében eljáró MNB széleskörű beavatkozási jogosultságokat kap, melyek keretében - egyebek mellett - jogosult az intézmény számára előírni a kritikus funkciók ellátására vonatkozó (csoporton belüli vagy harmadik felekkel kötött) szolgáltatási szerződések kidolgozását és megkötését, illetve módosítását; egyes eszközök elidegenítését; bizonyos meglévő vagy tervezett tevékenységek korlátozását vagy beszüntetését. Figyelemmel arra, hogy a szanálhatósági akadályok kezelése vagy megszüntetése érdekében az intézmény vagy csoport működésére jelentős befolyással bíró intézkedések hozhatóak, minden ilyen intézkedés meghozatala előtt mérlegelni kell, hogy a szanálhatóság előtt álló akadályok milyen fenyegetést jelentenek a pénzügyi stabilitásra nézve, és azt, hogy az intézkedések milyen hatást gyakorolnak az intézmény üzleti tevékenységére, stabilitására, valamint a gazdasági növekedéshez való hozzájárulási képességére.

A 13-15. §-hoz

A szanálhatóság értékelését és a szanálhatóság esetleges akadályainak megszüntetését csoportszinten is el kell végezni. A megközelítés és a szempontok ugyanazok, mint egyedi szinten, csak itt átfogóan, a csoport tekintetében kell a vizsgálatokat, elemzéseket és cselekményeket venni, így eljárásilag a szanálási kollégiumon belül zajlanak a vonatkozó vizsgálatok és döntések.

A 16. §-hoz

A törvényben rögzítésre kerülnek a szanálás céljai. Egyrészt, a felszámolási vagy végelszámolási eljárás alternatívájaként a szanálási eszközök alkalmazásával biztosítható a kritikus funkciók folytonossága és a pénzügyi stabilitásra gyakorolt káros hatások kiküszöbölése. Másrészt, a szanálás alternatívát jelent a fenti célok érdekében történő állami, adófizetők általi forrásbevonásra is, illetve annak minimalizálására. Harmadrészt, megvédi a biztosított betétesek és befektetők pénzeszközeit és vagyonát, és ezáltal erősíti a pénzügyi közvetítőrendszer biztonságosságába vetett bizalmat, ezzel megakadályozva a pánikszerű forráskivonást és a fertőzési hatásokat. A felsorolt célok mindegyike egyformán fontos, bármelyik cél érdekében lehet szanálási eljárást indítani.

A 17. §-hoz

A törvény rögzíti azon feltételeket, amelyek fennállása esetén szanálási eljárás indítható. Mivel a szanálás a felszámolás alternatívája, szanálási eljárást csak fizetésképtelen, vagy a közeljövőben fizetésképtelenné váló intézmény ellen lehet indítani. Emellett fontos, hogy szanálási célú beavatkozásra csak akkor kerüljön sor, ha más intézkedés nem lenne képes megakadályozni az intézmény fizetésképtelenségét, valamint szükséges a szanálás céljaival összhangban lévő közérdek fennállása. A törvény egyben kimondja, hogy a Kormány előzetes jóváhagyása szükséges, ha a szanálás során az állam költségvetési szerepvállalása válik szükségessé.

A 18. §-hoz

Pénzügyi vállalkozást önmagában nem lehet szanálás alá vonni, csak ha csoporthoz tartozó intézménynél is teljesülnek a szanálásra lefektetett feltételek.

A 19. §-hoz

Csoport egészét nem lehet szanálás alá vonni, ha csak egy részére teljesülnek a szanálási feltételek, kivéve, ha az szükséges a hitelintézeti vagy befektetési vállalkozási formában működő leányvállalat vagy csoport eredményes szanálásához. Vegyes tevékenységű csoport esetén szanálás alá csak a pénzügyi részt lehet szanálás alá vonni, mert csak az lehet összhangban a szanálás céljaival.

A 20. §-hoz

A törvény elveket rögzít, amelyet szanálási intézkedések alkalmazása során követnie kell. Ezek egyrészt arra irányulnak, hogy akik felelősek az intézmény fizetésképtelenségéért, azok vállalják érte a felelősséget, beleértve az intézmény tulajdonosait és vezetőit, másrészt viszont a túlzottan hátrányos helyzet elkerülése végett a törvényben rögzített biztosítékoknak való megfelelést is kikötik. Az intézmény vezetőségének együttműködése az MNB-vel mind a szanálási intézkedés alatt, mind azon kívül is fontos, az utóbbiba többek között beleértve a szanálási terv készítéséhez szükséges adatok rendelkezésre bocsátását.

A 21. §-hoz

A törvény meghatározza a szanálási eljárás megszüntetésének feltételeit.

A 22-23. §-hoz

Annak érdekében, hogy a szanálási intézkedések meghozatala előtt a szanálást végző hatóság megbízható információt kapjon az érintett intézmény eszközeinek és forrásainak valós értékéről, a törvény rendelkezik arról, hogy ezt az értékelést egy az intézménytől és a hatóságtól is független értékbecslő bevonásával végeztesse el.

Az értékelők függetlensége, a megfelelő szaktudás és szakmai ismeret mellett a gyors elérhetőség is fontos a valós értéket mindjobban megközelítő értékelés időben történő elvégzéséhez, ezért a törvény rendelkezik arról, hogy az értékelésre felkérhető szakértőknek egy előzetes pályázati úton lebonyolított kiválasztási eljáráson kell átesniük. Az így kiválasztott szakértőkről az MNB a honlapján egy nyilvános névjegyzéket vezet. A szanálást megelőző értékelés elvégzésére a hatóság a nyilvántartásban már szereplő szakértőkből az összeférhetetlenségre figyelemmel lehet közreműködőt választani.

Az értékelés hatékony felhasználhatóságának biztosítása érdekében a törvény tartalmazza azokat a követelményeket, melyek célul tűzhetők ki az elvégzett szakértői munkával kapcsolatosan. Rögzíti, hogy az értékelésnek amennyire lehetséges prudenciális feltételezéseken kell alapulnia, annak elkészítése során a szakértő nem számolhat rendkívüli állami pénzügyi támogatás nyújtásával, és meghatározza, hogy az intézmény számviteli nyilvántartásaiban és könyveiben szereplő információkon túl milyen egyéb információkat jogosult a hatóság az értékelőtől bekérni. Az értékelés során be kell mutatni azt is, hogy az egyes tulajdonosi és hitelezői csoportok várhatóan milyen elbánásban részesültek volna az intézmény felszámolása esetén.

A törvény kitér arra is, hogy az elvégzett értékelés alapján a hatóságnak milyen megfontolások alapján kell a kapott számadatokat feldolgoznia, illetve a szükséges következtetéseket meghoznia. Így vizsgálnia kell, hogy a rendelkezésre álló eszközök értéke biztosítja-e és ha igen akkor milyen mértékben az intézmény szanálhatóságát, a tőkeinstrumentumok bevonását, leírását, vagy hígítását, illetve azt, hogy adott helyzetben melyik szanálási eszköz vagy eszközök bevetése látszik a legcélszerűbbnek a helyzet kezelésére.

A 24-25. §-hoz

Ha az ügy sürgősségére való tekintettel nincs mód a független értékelés elvégzésére, vagy az értékelés teljes szempontrendszer szerinti végrehajtására, a törvény lehetőséget biztosít a szanálási feladatkörében eljáró MNB, vagy egy általa felkért közreműködő részére, hogy az intézmény számviteli nyilvántartásaira alapozott ideiglenes értékelés alapján kezdje meg a szanálással kapcsolatos feladatok végrehajtását. Az ideiglenes értékelés során lehetőség szerint figyelemmel kell lenni az értékelésre vonatkozó általános követelményekre.

A 26. §-hoz

Az ideiglenes értékelés elvégzését követően minden esetben a lehető legrövidebb időn belül el kell végezni a végleges értékelést. Végleges értékelésnek azt az értékelést lehet tekinteni, amely minden tekintetben megfelel a független értékelésre vonatkozó, törvényben foglalt követelményeknek. Amennyiben az így elvégzett utólagos értékelés szerint az ideiglenes értékelés során nem került valamennyi veszteség elszámolásra, vagy az eszközök és források a valós értéküknél alacsonyabb értéken kerültek kimutatásra, átadásra, az így mutatkozó különbözetet el kell számolni, a veszteségek teljes összegét le kell írni.

A 27-32. §-hoz

A csoportos szanálás ügykörében számos intézmény, ezáltal számos hatóság érintett. Hogy a csoportos szanálás esetében megfelelően - minden érintett intézmény vonatkozásában - képviselve legyen az adott ország és annak hatóságai, így egy pénzügyi csoport esetében minden csoportbeli pénzügyi intézmény szanálási hatósága, felügyeleti hatósága, székhelye szerinti illetékes minisztérium és betétbiztosítási intézmény kijelölt képviselője együttesen alkotja a szanálási kollégiumot. A szanálási kollégium a helye és a kerete a lefolytatandó vitáknak, a szükséges előkészítéseknek a meghozandó döntéseknek és a rendszeres felülvizsgálatnak. A nagy létszám és a hatékonyság jegyében előfordulhat, hogy nem hívja meg a szanálási kollégiumot vezető csoportszintű szanálási hatóság valamely tagállam hatóságait, minisztérium és betétvédelemi rendszer képviselőjét, ha nem érinti őket semmilyen vonatkozásban egy döntés, de a meg nem hívottak saját megítélésük alapján fontosnak tartott jelenlét esetén dönthetnek mégis a részvétel mellett. A kollégium résztvevőjeként meghívható a csoportbeli harmadik országban székhellyel rendelkező intézmény székhelye szerinti fentebb említett hatósági és szervezeti kör, ha szabályozásuk kellő garanciákat nyújt a titokvédelmi és egyéb, a tárgyalás tekintetében fontos területek tekintetében. Ezen túlmenően a tapasztalata, átfogó szemlélete és objektív megközelítése miatt is a szanálási kollégiumnak tagja az Európai Bankhatóság is, hogy segítse a kollégium tagjait a közös, hatékonyságot eredményező és minden aspektusában megalapozott döntés meghozatalában.

A 33. §-hoz

Fontos biztosítani, hogy mindig a kielégítési rangsorban utolsóként szereplő tőketulajdonosok viseljék először a terheket, és a hitelezők csak ezután legyenek bevonva a veszteségviselésbe, bármely szanálási eszköz is kerül alkalmazásra.

A 34. §-hoz

A törvény megnevezi a négy rendelkezésre álló szanálási eszközt. A szanálási eszközök felhasználásában nincs időrendi sorrend, és a szanálási célok elérése érdekében egyszerre több eszköz alkalmazása is szükséges lehet. Az eszközelkülönítés azért nem alkalmazható önmagában, mert az eszközök, források, jogok és kötelezettségek leválasztott, kritikusnak ítélt részét ekkor is át kell ruházni valakire, amely lehet piaci szereplő vagy áthidaló intézmény. Annak érdekében, hogy a szanálás zavartalanul folyjon és a szanálási célok maradéktalanul teljesüljenek, a csődtörvény. hitelezők számára hátrányt okozó jogcselekmények megtámadhatóságára vagy végrehajthatatlanságára vonatkozó szabályokat nem lehet alkalmazni, ha az a szanálási feladatkörében eljáró MNB határozatán alapul.

A 35. §-hoz

Annak érdekében, hogy a szanálási feladatkörében eljáró MNB és rajta keresztül az állami költségvetés ne viseljen terhet egy intézmény szanálása miatt, az MNB a szanálás vonatkozásában felmerült költségeit a törvényben felsorolt forrásokból megtéríttetheti.

A 36. §-hoz

Vagyonértékesítés során - amelynél az átvevő nem áthidaló intézmény - az átruházást lehet egészben vagy részben is alkalmazni. A független értékeléssel összhangban lévő piaci feltételek melletti tranzakciókra kell törekedni.

A 37. §-hoz

Az átruházás ellenszolgáltatásából a szanálási feladatkörében eljáró MNB is részesülhet költségeinek megtérítése céljából.

A 38. §-hoz

A törvény lehetőséget biztosít a vagyonértékesítés által érintett eszközök visszaruházására. Erre példa lehet, ha olyan állományok is átruházásra kerültek, amelyekről az utólagos értékelés alapján derül ki, hogy nem bírnak kritikus funkcióval. Kiemelendő, hogy a törvénynek megfelelően egyik esetben sem utasítható átvételre vagy átadásra a szolvens, életképes intézmény, csak a szanálás alatt álló, hiszen utóbbi felszámolás esetén sem rendelkezhetne az állományokkal.

A 39. §-hoz

Ha a szanálási feladatkörében eljáró MNB más módon nem látja hasonló eredményességgel elérhetőnek a szanálási célokat, a potenciális átvevő lehet olyan intézmény is, amely a tényleges átadás előtt még nem rendelkezik az átruházott eszközökkel és forrásokkal kapcsolatos tevékenységek végzésére jogosító engedéllyel. Ehhez azonban szükséges az engedélyezési eljárás elindítása. Tekintettel ennek időigényére, a jogszabály rögzíti azokat a rendelkezéseket, amelyek arra az esetekre vonatkoznak, ha a Felügyelet nem adja ki az átruházásig az engedélyt, vagy ha az engedélykérelmet elutasítja.

A 40. §-hoz

A folytonosságot biztosítva a szanálási feladatkörében eljáró MNB előírhatja, hogy jogutódnak tekintendő az átvevő intézmény, de joga van egyes jogviszonyok tekintetében az átvevőt nem jogutódnak minősíteni. Egyes rendszerek részvételi kritériumai nem adnak okot arra, hogy a folytonosság megszakadjon és pénzügyi stabilitási kockázatokat okozzon.

A 41. §-hoz

A vagyonértékesítés során a törvényben szereplő jogalanyok ellenszolgáltatásban részesültek, így az átvevőre ruházott állományokkal való szerződéses viszonyuk megszűnik.

A 42-43. §-hoz

A törvény meghatározza a vagyonértékesítés kritériumait. Fontos a verseny fenntartása és a potenciális vásárlók egyenlő bánásmódban történő részesítése, azonban a potenciális vevők kijelölése nagyban gyorsíthatja a szanálást és így könnyebben elérhetők a szanálási célok. A kijelölésnek főszabályként objektív szempontok alapján kell történnie. A törvény ugyanakkor bizonyos fokú rugalmasságot is biztosít azzal, hogy a szanálási célok eredményes elérése érdekében eltérhet az MNB a kritériumoktól.

A 44. §-hoz

Áthidaló intézmény alkalmazására akkor kerül sor, ha nincsen piaci vevő az összes vagy egyes állományra, illetve ha a szanálási célokat általa lehet a legeredményesebben elérni, ezért az átruházás egy speciális intézményre történik. Az áthidaló intézményben Szanálási Alap vagy az állam tulajdonában van, célja a kritikus funkciók átmeneti időre, a piaci átvevő megtalálásáig történő fenntartása.

A 45. §-hoz

Az átruházás ellenszolgáltatásából a szanálási feladatkörében eljáró MNB is részesülhet költségeinek megtérítése céljából.

A 46. §-hoz

A szanálási célok elérése érdekében a vagyonértékesítéshez hasonlóan többször is lehet alkalmazni az átruházást, és lehetőség van visszaruházásra vagy az áthidaló intézménytől más piaci szereplőre történő átruházásra. A törvény egyben rögzíti, hogy visszaruházásra akkor kerülhet sor, ha az állomány átruházásakor már felmerült ennek lehetősége, vagy ha az adott állomány nem az eredeti szándék és feltételek alapján került átruházásra.

A 47. §-hoz

Az áthidaló intézmény jogutódlására ugyanazok a rendelkezések vonatkoznak, mint a vagyonértékesítés során az átvevő intézményére.

A 48. §-hoz

A vagyonértékesítés során a törvényben szereplő jogalanyok ellenszolgáltatásban részesültek, így az áthidaló intézményre ruházott állományokkal való szerződéses viszonyuk megszűnt.

A 49. §-hoz

Az áthidaló intézménynek a hatályos jogszabályoknak megfelelő engedélyekkel kell bírnia.

Az 50. §-hoz

Szükséges annak szabályozása, ha a szanálási eszköz alkalmazásához nincs áthidaló intézmény. Ebben az esetben a törvény megteremti a gyorsított engedélyezési eljárás lehetőségét.

Az 51-52. §-hoz

Az áthidaló intézmény célja, hogy amíg nincsen magánszereplő, aki megvásárolná az érintett állományokat és működtetné a kritikus funkciókat, addig fenntartsa azokat. A törvény tartalmazza, hogy mely feltételek esetén szűnik meg az áthidaló intézmény vagy a szanálás alá vont intézménytől átruházott portfóliót tartalmazó egysége. A piaci torzulások elkerülése érdekében az áthidaló intézmény megfelelő áron, piaci feltételek mellett értékesíti állományait, transzparens módon és a potenciális vásárlóknak egyenlő feltételeket biztosítva.

Az 53. §-hoz

Az eszközelkülönítés során a szanálási feladatkörében eljáró MNB a szanálás alá vont intézmény nem életképes részét szanálási vagyonkezelőre ruházza át, amely az áthidaló intézményhez hasonlóan az állam többségi befolyása alatt áll. A szanálási vagyonkezelő célja az átvett állományok értékének maximalizálása.

Az 54. §-hoz

Az eszközelkülönítés elsődlegesen akkor alkalmazható, ha a vagyonértékesítés hátrányosan érintené a pénzügyi piacot. A szanálási vagyonkezelő által fizetett ellenérték a független értékelés alapján lehet névértéken aluli is, mert a vagyonkezelő célja éppen az, hogy az olyan állományokat vegye át, amelyeket más szereplőnek nem lehet értékesíteni vagy rontaná az átvevő mérlegét. A vagyonkezelő által fizetett ellenértékből a szanálási feladatkörében eljáró MNB is részesülhet költségeinek megtérítése céljából.

Az 55-56. §-hoz

A vagyonértékesítéshez és áthidaló intézményhez hasonlóan eszközelkülönítés esetén is lehetőség van többszöri átruházásra és visszaruházásra. Visszaruházásra akkor kerülhet sor, ha az állomány átruházásakor már felmerült ennek lehetősége, vagy ha az adott állomány nem az eredeti szándék és feltételek alapján került átruházásra. Az eszközelkülönítés során a jogalanyok ellenszolgáltatásban részesültek, így az áthidaló intézményre ruházott állományokra vonatkozó jogviszonyuk megszűnt.

Az 57-73. §-hoz

A törvény külön szanálási eszközként tartalmazza a hitelezői feltőkésítést, melynek célja, hogy a csőd közeli helyzetben lévő intézmény tőkehelyzetét, hosszú távú életképességét elsősorban a tulajdonosoknak és az intézmény hitelezőinek teherviselésével állítsák helyre. Az eszköz lehetőséget biztosít arra, hogy a hatóság a részvényesek hozzájárulása nélkül átruházza az intézmény részvényeit vagy eszközeinek egészét, illetve azok egy részét magánszektorbeli vásárlóra. A hatóság a közérdek szempontjából indokolt és a vonatkozó kockázattal arányos mértékben eltérhet a hitelezőkkel szembeni egyenlő bánásmód követelményétől, amikor arról dönt, hogy mely hitelezők követeléseire alkalmazza az eszközt. Ezen eszköz ugyanakkor nem alkalmazható az olyan követelésekre, amelyek biztosítékkal vannak ellátva, vagy más módon garantáltak, ideértve a kártalanítási összeghatár mértékéig a betétbiztosítási alap által biztosított betéteket is. Az utóbbiakat az is indokolja, hogy a szanálás célja ténylegesen a kritikus funkciók folyamatosságának biztosítása. A szanálási feladatkörében eljáró MNB ezen felül a törvényben meghatározott szempontrendszer alapján további követeléseket is kizárhat ezen eszköz alkalmazása alól, például rendszerszintű átterjedési folyamatok megelőzése érdekében.

A 74-75. §-hoz

Az intézmény tőkehelyzetét relatíve gyorsan és hatékonyan javító eszköz a tőkeelemek leírása és átalakítása. Az intézmény tőkeelemeinek leírására, valamint az intézmény részvényeivé történő átalakítására sor kerülhet önállóan és szanálási eszközzel együtt is. A tőkeelemek leírása és átalakítása bizonyos esetekben nem csak lehetőség, hanem kötelezettség is, amelyet a jogszabályban meghatározott körülmények esetén haladéktalanul meg kell tenni.

A 76. §-hoz

A tőkeelemek átalakítása során az egyes átalakítandó tőkeelemekre átváltási rátákat kell meghatározni (pl. milyen mennyiségű és értékű kiegészítő járulékos tőkeelem milyen mennyiségű elsődleges tőkévé konvertálódik). A szanálási feladatkörében eljáró MNB különböző átváltási rátákat alkalmazhat a tőkeelemek különböző kategóriáira vonatkozóan.

A 77. §-hoz

A tőkeelemeknek leírása vagy átalakítása során a szanálási feladatkörében eljáró MNB a tagsági részesedések birtokosai tekintetében külön-külön vagy egyidejűleg alkalmazva bevonhatja vagy felhígíthatja a meglévő részesedéseket. Ha a tőkeelemek átalakítása azt eredményezné, hogy az átvevő minősített befolyást szerez egy intézményben vagy minősített befolyásának mértékét megnöveli, akkor a Felügyelet hivatalból eljárva folytatja le a minősített befolyásra vonatkozó engedélyezési eljárást. Utóbbi esetben tehát nem szükséges az eljáráshoz a befolyásszerző engedély iránti kérelme.

A 78. §-hoz

A tőkeelemek leírására vagy átalakítására vonatkozó hatáskör gyakorlásakor a szanálási feladatkörében eljáró MNB gondoskodik arról, hogy sor kerüljön az intézmény eszközeinek és forrásainak értékelésére.

A 79. §-hoz

A tőkeelemek leírása és átalakítása során gondoskodni kell arról, hogy a folyamat eredménye tartós legyen és az a jogszabályban meghatározott veszteségviselési sorrendet eredményezze. A releváns tőkeelemek átalakítása céljából előírható az intézmény számára, hogy bocsásson ki elsődleges alapvető tőkeelemeket a releváns tőkeelemek birtokosai számára.

A 80. §-hoz

A szavatolótőke-követelmények egyéni és összevont alapon történő teljesítéseként elismert releváns tőkeelemeket kibocsátó leányvállalatra vonatkozóan a tőkeelemek leírását vagy átalakítását megalapozó körülményekre vonatkozó megállapítás megtétele előtt haladéktalanul értesíteni kell az összevont felügyeletet ellátó hatóságot. Ilyen esetben csak akkor kerül sor a tőkeelemek leírására vagy átalakítására, ha nincs más alternatíva a leányvállalat tőkehelyzetének rendezésére.

A 81-83. §-hoz

A törvény megteremti, és részletesen szabályozza az állam által esetlegesen végrehajtható, szanálási célú tőkeemelés vagy államosítás lehetőségét is. A hatályos szabályozás szerint a pénzügyi közvetítőrendszer stabilitásáról szóló 2008. évi CIV. törvény alapján válsághelyzetben lehetősége van a Kormánynak egy hitelintézet tulajdonosainak irányítási jogát átvenni, és e jogkörrel élve egy állam által kezdeményezett tőkeemelést megvalósítani a hitelintézet beleegyezése nélkül is. Hasonló jogkör megteremtése szükséges a szanálás keretében is. Fontos azonban, hogy az állam ilyen jellegű szerepvállalása csak legvégső esetben, a költségvetési forrásokat védő módon történjen, és a beavatkozás célja ne a bank megmentése legyen, hanem csupán - a szanálás alapelvét követve - a közérdek számára fontos funkciók továbbvitelének biztosítása.

Ennek megfelelően a törvény részletesen meghatározza, hogy állami tőkeemelésre a szanálás keretében csak akkor kerülhet sor, ha az MNB szanálási eszközei nem elégségesek a helyzet kezelésére.

A 84-85. §-hoz

A szanálási feladatkörében eljáró MNB általános és kiegészítő jogosultságokkal rendelkezik, amelyeket külön-külön vagy együttesen is alkalmazhat. A cél, hogy hatékony eszközök legyenek a kezében a szanálási célok érvényre juttatása érdekében. Az MNB-nek joga van információt bekérni a szanálási tervezéshez és a szanálási intézkedések megalapozásához. Az MNB jogosult a szanálás alatt álló intézmény feletti ellenőrző befolyás gyakorlására, valamint a szanálás alatt álló intézmény tulajdonosait és vezetését megillető összes jog és hatáskör gyakorlására. Ezzel igen hatékony és gyors beavatkozási lehetősége nyílik az MNB-nek a válsághelyzeti beavatkozásra. A kiegészítő hatáskörök is igen erős beavatkozási jogköröket teremtenek: az MNB jogosult példaként pénzügyi instrumentum szabályozott piacon való kereskedésének felfüggesztésére, a szabályozott piacról való kivezetés elrendelésére, olyan szerződések feltételeinek törlésére vagy módosítására, amelyben a szanálás alatt álló intézmény részes fél.

A 86. §-hoz

A szanálási feladatkörében eljáró MNB előírhatja a szanálás alatt álló intézmény vagy a szanálás alatt álló intézménnyel azonos csoportba tartozó vállalkozás számára mindazon szolgáltatások nyújtásának és létesítmények használatának biztosítását, amelyek szükségesek ahhoz, hogy az átvevő hatékonyan tudja működtetni az átruházott üzleti tevékenységet. Ez a hatáskör szorosan összefügg a szanálás azon alapvető céljával, hogy a kritikus funkciók továbbviteléről gondoskodni kell, ennek pedig szükséges előfeltétele, hogy a szanálás alatt álló intézmény részére nyújtott szolgáltatások és a szükséges létesítmények használata az átvevőnél is folyamatos legyen. A szolgáltatásokat a korábbi feltételek szerint kell nyújtani, tehát a sajátos helyzetet a szolgáltatást nyújtó vagy a létesítményt biztosító nem használhatja fel arra, hogy a korábbinál magasabb ellenérték fejében végezze az átvevő intézmény kiszolgálását.

A 87. §-hoz

A szanálás során sajátos helyzetet teremt, amikor a szanálási intézkedés olyan intézkedést foglal magában, amely harmadik országban található tulajdont, vagy harmadik ország joga alá tartozó részvényeket vagy tulajdonviszonyt megtestesítő egyéb instrumentumokat, illetve jogokat vagy kötelezettségeket érint. Ezekben az esetekben a szanálási feladatkörében eljáró MNB előírhatja az érintetteknek, hogy tegyenek meg minden, az átruházás, leírás, átalakítás vagy intézkedés hatályossá válásához szükséges lépést.

A 88. §-hoz

A szanálási intézkedések alkalmazása - és az ilyen intézkedés alkalmazásához közvetlenül kapcsolódó bármilyen esemény bekövetkezése - önmagában még nem ismerhető el a fizetési, illetve értékpapír-elszámolási rendszerekben történő teljesítés véglegességéről szóló 2003. évi XXIII. törvény értelmében vett jogérvényesítési vagy fizetésképtelenségi eljárásként, feltéve hogy a szerződés szerinti érdemi kötelezettségek, többek között a fizetési és szállítási kötelezettségek, valamint a biztosíték rendelkezésre bocsátása továbbra is teljesítésre kerülnek.

A 89. §-hoz

A szanálási feladatkörében eljáró MNB jogosult az egyes kötelezettségek felfüggesztésről szóló közlemény közzétételétől a közzétételt követő munkanapon éjfélig felfüggeszteni az olyan szerződésekből eredő kifizetéseket vagy kötelezettségek teljesítését, amely szerződésekben a szanálás alatt álló intézmény részes fél. Ez a jogkör erős beavatkozást jelent a felek jogviszonyába, amit úgy ellensúlyoz, arányosít a jogszabály, hogy a felfüggesztést csak nagyon rövid időszakra vonatkozóan engedi meg, másrészt bizonyos kötelezettségeknél (pl. kijelölt rendszerekkel vagy rendszerüzemeltetőkkel, illetve központi szerződő felekkel és központi bankokkal szembeni fizetési és szállítási kötelezettségeknél) nem engedi alkalmazni.

A 90. §-hoz

A szanálási feladatkörében eljáró MNB jogosult az egyes kötelezettségek felfüggesztésről szóló közlemény közzétételétől a közzétételt követő munkanapon éjfélig korlátozni a szanálás alatt álló intézmény biztosított hitelezőinek birtokában levő hitelbiztosítékoknak a szanálás alatt álló intézmény eszközeivel összefüggésben történő érvényesítését. A törvény ez esetben is a korlátozás idejének rövidségével és a korlátozás alóli mentesítéssel teremti meg az egyensúlyt

A 91. §-hoz

A szanálási feladatkörében eljáró MNB jogosult az egyes kötelezettségek felfüggesztésről szóló közlemény közzétételétől a közzétételt követő munkanapon éjfélig felfüggeszteni a szanálás alatt álló intézménnyel szerződéses viszonyban álló feleknek a szerződés felmondására vonatkozó jogait. Ez a jogkör a jogszabályi feltételek fennállása esetén a leányvállalatok szerződéses partnereire is kiterjeszthető.

A 92. §-hoz

A szanálási feladatkörében eljáró MNB a szanálási jogosultságok gyakorlása érdekében közvetlenül vagy közvetett módon meghatározó befolyást gyakorolhat a szanálás alatt álló intézmény felett.

A 93-94. §-hoz

A szanálás alatt álló intézményhez szanálási biztos rendelhető ki. A szanálási biztos intézménye több szempontból is különbözik a felügyeleti biztosétól, bár mindkét feladatot elláthatják ugyanazon személyek. Szanálási biztosnak kirendelhető természetes személy és szervezet is, de nincs jogi monopólium erre a funkcióra, a szanálási feladatkörében eljáró MNB dönti el, hogy az ügy sajátosságaira tekintettel kit kíván megbízni ezzel a feladattal. A szanálási biztos az MNB által utasítható és vezető állású személyként nem a cég tulajdonosi érdekeit képviseli, hanem a pénzügyi stabilitást és a szanálási célokat szem előtt tartva végzi munkáját.

A 95. §-hoz

A törvény igen súlyos szankciókat tartalmaz arra az esetre, ha valamely piaci szereplő vagy annak vezető állású személye megsérti a jogszabályi előírásokat, az annak alapján hozott hatósági intézkedéseket, vagy más módon akadályozza a szanálási folyamatot. A szankciók alkalmazása előtt mérlegelni kell az ügy körülményeit, a jogsértés súlyosságát, a felelősség mértékét, az érintett intézmény vagy személy együttműködését.

A 96. §-hoz

A hatósági döntések nyilvánosságát szabályozza a törvény.

A 97-98. §-hoz

Az átruházásba be nem vont tulajdonosok és hitelezők a szanálás során nem járhatnak rosszabbul, mintha felszámolás alá került volna az intézmény, ezzel biztosítva, hogy a szanálás a felszámolás olyan alternatívája legyen, amely a szerződéses jogokba csak a szükséges mértékig avatkozik be, és nem jár többletteherrel egyetlen szereplő számára sem. Ennek kimutatása érdekében a szanálást követően független értékelő alkalmazásával egy a szanálás megkezdésekor elvégzett értékbecsléstől eltérő megközelítésű értékelést kell elvégezni. Ez utóbbi értékelés elvégzése során azt kell feltételezni, hogy az intézmény azonnal, az intézmény további működésének fenntartására irányuló intézkedés előtt felszámolás alá került, ezért figyelmen kívül kell hagyni a szanálási eszközök alkalmazását és bármely állami segítségnyújtást. Az értékelésnek be kell mutatnia a szanálás kapcsán elért megtérülés és a szanálás nélkül végrehajtott felszámolás utáni megtérülés különbözetét.

A tulajdonosok és hitelezők védelmének érdekében, amennyiben a szanálási intézkedés végrehajtását követő értékelés alapján az látszik, hogy a tulajdonosok és a hitelezők rosszabb elbánásban (alacsonyabb összegű megtérülésben) részesültek a szanálás során, mint ahogy az a felszámolás esetén történt volna, kártalanítani kell őket. Ugyanez vonatkozik a betétbiztosítási alap forrásainak szanálási célú felhasználására is. A kártalanítást mindkét esetben a szektor által finanszírozott Szanálási Alapból kell megtéríteni.

A 99-102. §-hoz

A tőkepiaci megállapodások megtartása érdekében a törvény kimondja, hogy a felsorolt összekapcsolódó, egyazon félhez tartozó szerződéses jogviszonyok esetén mindegyiket át kell ruházni, vagy mindegyiket a fizetésképtelen intézménynél kell hagyni. A törvény egyben rögzíti az egyes szerződéses jogviszonyok speciális szabályait. A biztosított betét, mint kritikus funkciót betöltő állomány minden esetben átruházandó, ezért különös elbánást igényel.

A 103. §-hoz

A részleges átruházás nem korlátozhatja a fizetési és értékpapír-elszámolási rendszerek működését, ugyanis ezen rendszerek működésének folyamatos biztosítása és a beléjük vetett bizalom fenntartása pénzügyi stabilitási okokból fontos.

A 104-112. §-hoz

Az eljárási szabályok rendezik, hogy a szanálási hatóság milyen eljárást folytathat le, milyen adatszolgáltatást írhat elő, hogyan rendelheti ki a szanálási biztost, hogyan folytathat le helyszíni és helyszínen kívüli vizsgálatot. Rögzíti a törvény azt is, hogy az eljárások nyelve a magyar, így az ehhez szükséges fordításokat is az ügyfélnek kell biztosítani az egyes beadott dokumentumok tekintetében. A sikeres hatósági vizsgálathoz szükséges az érintett fél aktív közreműködése, így a törvény erre is megfogalmazza a helyes és szükséges viselkedési szabályokat (pl. iratok átadása, információk nyújtása, együttműködés stb.) Mivel a hatósági eljárásokra a Ket. alapszabályként vonatkozik, így a szanálási eljáráshoz, intézkedéshez kapcsolódóan szükséges eltérő szabályokat külön rögzíteni kell.

A 113. §-hoz

Az intézmény saját fizetésképtelenségére vonatkozó, a szanálási feladatkörében eljáró MNB irányába fennálló haladéktalan tájékoztatási kötelezettsége soron kívüliséget követel. Az esetek többségében az ilyen értesítések nem a már bekövetkezett, hanem a közeljövőben várható fizetésképtelenségre vonatkoznak majd. Ha az értesítést követően megállapításra kerül a fizetésképtelenség vagy annak valószínű bekövetkezése, akkor az MNB-nek értesítenie kell az érintett társhatóságokat, szervezeteket.

A 114. §-hoz

A szanálási feladatkörében eljáró MNB-re nem csak a szanálás alá vonáskor, hanem szanálási intézkedések meghozatalakor is vonatkoznak értesítési kötelezettségek, utóbbi esetben a törvény meghatározza a nyújtani rendelt tájékoztatás minimális tartalmi elemeit. A szanálásról hozott döntést (határozat vagy végzés) közzé kell tenni, de a közzététel halasztható, ha a közzététel veszélyeztetné a pénzügyi stabilitást vagy a szanálási célok elérését. Amennyiben a szanálási intézkedés során az MNB rendelkezik kifizetési és teljesítési kötelezettségek felfüggesztéséről, a hitelbiztosítékok érvényesítésének korlátozásáról, vagy felmondási jog felfüggesztéséről, akkor erről közleményt is közzé kell tenni, feltüntetvén a felfüggesztés vagy korlátozás feltételeit és időtartamát.

A 115. §-hoz

A szanálási feladatkörében eljáró MNB-t és a szanálás kapcsán információhoz jutó szervezeteket titoktartási kötelezettség terheli. E korlátozás alól a törvény kivételt teremt egyes intézménytípusok, valamint a büntető vagy polgári peres ügyek vonatkozásában.

A 116-118. §-hoz

A szanálási intézkedések ellen biztosított a jogorvoslati lehetőség, azonban ez nem hátráltathatja a szanálási intézkedés azonnali végrehajtását. A szanálási intézkedéssel szembeni eredményes jogorvoslat nem érinti a jóhiszemű harmadik felek szanálási intézkedés révén szerzett jogait. A jogorvoslat során az eredeti állapot helyreállítása nem kérhető, csak anyagi kompenzációra lehet igényt támasztani.

A 119. §-hoz

Ha a szanálási eszközök és hatáskörök hatékony alkalmazásához szükség lehet egyes eljárások felfüggesztésére.

A 120. §-hoz

A gyors és hatékony nemzetközi információcsere a koordinált és eredményes hatósági fellépés elengedhetetlen feltétele a több országban aktív intézmények szanálásakor. Ennek megvalósítása érdekében a szanálási feladatkörében eljáró MNB jogosult a tagállami szanálási hatóságokkal és az illetékes minisztériumokkal információt cserélni. Az illetékes minisztériumokkal való információ cserére több okból is szükség lehet példaként, ha egy más tagállamban székhellyel rendelkező intézmény szanálása kapcsán hídintézményt kívánnak létrehozni, vagy ha egy intézmény állami feltőkésítése, államosítása kihat egy hazai szanálási folyamatra.

A 121. §-hoz

Főszabály szerint a harmadik országban székhellyel rendelkező intézmény ellen harmadik országban indított szanálási eljárás elismerést nyer, és a szanálási feladatkörében eljáró MNB közreműködik az ilyen eljárás magyarországi vonatkozású cselekményeinek végrehajtásában, de ennek kettős (konjunktív) feltétele van:

(1) az adott intézménynek legyen magyarországi székhelyű leányintézménye vagy fióktelepe, amely

(2) rendelkezik olyan eszközökkel, forrásokkal, jogokkal és kötelezettségekkel, amelyek Magyarországon vannak vagy a magyar jog által szabályozottak. A harmadik országban indult szanálási eljárás elismerésének és a végrehajtásban való közreműködésnek korlátja, hogy a magyar joggal nem lehet ellentétes, tehát olyan intézkedések az MNB-től nem elvárhatóak, amelyre a magyar jog nem ad lehetőséget. Harmadik országbeli szanálási eljárások nem jelentik akadályát a magyar jog alapján indítható fizetésképtelenségi eljárásoknak.

A 122. §-hoz

A harmadik országban indult szanálási eljárás elismerése és az abban való közreműködés megtagadható egyebek mellett akkor, ha ezen eljárás a hazai pénzügyi stabilitásra hátrányos lenne, ha önálló magyar szanálási eljárást kell indítani a magyarországi fióktelep ellen (versengő szanálási eljárások esetén tehát a magyar eljárás élvez prioritást), illetve ha az elismerés és a közreműködés jelentős költségvetési kihatásokkal járna.

A 123. § -hoz

A szanálási feladatkörében eljáró MNB harmadik országban székhellyel rendelkező intézmény magyarországi fióktelepét is szanálás alá vonhatja, még akkor is, ha a harmadik országban indult már olyan szanálási eljárás, amely a fióktelepre is kiterjedt. A magyar szanálási eljáráshoz szükség van a közérdek fennállására, illetve annak valószínűsítésére, hogy a harmadik országbeli intézmény vagy a harmadik országban indított szanálási eljárás nem képes megfelelően orvosolni a problémát.

A 124. §-hoz

A szanálási feladatkörében eljáró MNB szanálási célú együttműködési megállapodást köthet harmadik országok szanálási hatóságaival, amennyiben a harmadik ország adatvédelmi követelményei megfelelőek A megállapodás kiterjedhet a szanálási tervhez szükséges és a szanálási eljárásokra vonatkozó információcserére, a szanálási intézkedések meghozatala előtti tájékoztatásra, a kommunikáció összehangolására valamint válságkezelő csoportok létrehozatalára. Az MNB köteles a honlapján közzétenni, mely harmadik országbeli szanálási hatóságokkal kötött szanálási célú együttműködési megállapodást. A megállapodás tartalmát ugyanakkor nem kell nyilvánosságra hozni.

A 125. §-hoz

A harmadik országbeli hatósággal való információ megosztás feltételekhez kötött, szükséges hozzá, hogy az érintett harmadik ország titoktartásra vonatkozó szabályai a magyarral egyenértékűek legyenek, valamint az átadott információ csak az adott országban felmerülő szanálási feladatokhoz használható fel. Ha a harmadik ország hatósága olyan információ rendelkezésre bocsátását kéri az MNB-től, amelynek forrása másik tagállam hatósága vagy más érintett szervezete, akkor ezen információ átadásának további feltétele ezen hatóság vagy szervezet előzetes hozzájárulása.

A 126-127. §-hoz

A szanálási feladatok végrehajtása érdekében a törvény rendelkezik arról, hogy a szanálási törvény hatálya alá tartozó intézmények rendszeres befizetéseiből egy Szanálási Alap kerül létrehozásra. A törvény rögzíti azt is, hogy a Szanálási Alap vagyona milyen célok finanszírozása érdekében használhatók fel. Ilyen célok lehetnek többek között a szanálás alatt álló intézmény leányvállalatai, valamely áthidaló intézmény vagy vagyonelkülönítő szervezet eszközeinek és kötelezettségeinek garantálása, ezen szervezetek részére történő hitelnyújtás, szanálás alatt álló intézmény eszközeinek megvásárlása, szanálási feladatok végrehajtása érdekében létrehozott intézmények (áthidaló intézmény, szanálási vagyonkezelő szervezet) részére történő tőkejuttatás, illetve bizonyos feltételek teljesülése esetén a tulajdonosoknak, vagy a hitelezőknek nyújtandó kártalanítás kifizetése. A törvényben erős korlátként került rögzítésre, hogy a Szanálási Alap vagyona nem használható fel a törvény hatálya alá tartozó intézmények veszteségeinek közvetlen fedezésére, intézmények feltőkésítésére.

A 128. §-hoz

A törvény rendelkezik arról, hogy ha a szanálás során az állam pénzeszközöket bocsát a szanálás alatt álló intézmény, vagy a Szanálási Alap rendelkezésére, akkor ezeket a forrásokat legkésőbb rendelkezésre bocsájtást követő tíz éven belül, hozammal növelten a Szanálási Alapból vissza kell fizetni a Magyar Állam részére. Ez a rendelkezés biztosítja, hogy a szanálás ne az állami, hanem elsősorban a privát szféra pénzeszközeinek a felhasználásával történjen meg. A törvény rendelkezik arról is, hogy a visszafizetés milyen hozamszinten, illetve a részesedés visszavásárlás milyen áron történjen meg annak érdekében, hogy az ügylet kapcsán ne érje pénzügyi veszteség az államot (a szanálás-finanszírozás fiskális semlegességének elve).

A 129-131. §-hoz

A törvény meghatározza a Szanálási Alap jogállását, valamint adózási kedvezményeit, amelyek biztosítása az intézmény non-profit jellegéből adódik. A Szanálási Alap pénzügyi-számviteli ellenőrzését az Állami Számvevőszék végzi. A Szanálási Alap számviteli nyilvántartásainak és beszámolójának megbízhatóságát és valódiságát a Szanálási Alap igazgatótanácsa által megválasztott pénzügyi intézményi minősítésű könyvvizsgáló tanúsítja.

A 132. §-hoz

A Szanálási Alap saját munkaszervezettel nem rendelkezik, de feladatai ellátása érdekében igénybe veheti az OBA munkaszervezetét. Tevékenységét az igazgatótanács irányítja. Az igazgatótanács elnöke a pénz-, tőke- és biztosítási piac szabályozásáért felelős miniszter által az igazgatótanácsába kijelölt személy. Tekintettel arra, hogy a szanálási törvény hatálya alá tartozó intézmények közül a biztosított befektetési szolgáltatási és befektetési szolgáltatást kiegészítő tevékenységet végző intézmények a Beva tagjai, a Beva ügyvezető igazgatója meghívottként tanácskozási joggal részt vehet a Szanálási Alap igazgatótanácsi ülésén.

A 133-134. §-hoz

A Szanálási Alap forrásai a csatlakozási díj, a szanálási törvény hatálya alá tartozó intézmények által teljesített rendszeres, illetve rendkívüli befizetés, az Alap által felvett kölcsön, illetve kibocsátott kötvény, valamint az egyéb - pl. kamat, vagy befektetések után járó - bevételek.

A törvény szabályozza a Szanálási Alap által történő hitelfelvételt, amelyre akkor kerülhet sor, ha az Alap rendelkezésére álló pénzeszközök nem elegendőek a szanálás során felmerülő kiadások maradéktalan megfinanszírozásához. A hitel felvétele történhet hitelintézettől, vagy más egyéb jogi személytől, beleértve (akár viszonosság alapján is) a más országok által létrehozott szanálási célú pénzügyi alapokat is. A Szanálási Alap az MNB-től nem vehet fel hitelt, még állami garancia mellett sem. Annak érdekében, hogy a Szanálási Alap a kölcsönforráshoz minél alacsonyabb kamatozással juthasson, a törvény előírja, hogy a Kormány kézfizető kezességet vállal a Kormány által jóváhagyott összegben felvett hiteleiért és kötvénykibocsátásaiért, ha azt az Alap kéri.

A 135. §-hoz

A Szanálási Alap pénzforgalmi számláját az MNB vezeti, pénzeszközeit- a házipénztárt, a pénzforgalmi számlán tartott likviditási tartalékot, valamint a működéshez szükséges célra elkülönített összeget kivéve - kockázatmentes állampapírban kell tartania. Nyereségét kizárólag a saját tőkéjének növelésére fordíthatja.

A 136-137. §-hoz

A törvény hatálya alá tartozó intézmény a tevékenységi engedély iránti kérelem benyújtásával egyidejűleg köteles csatlakozni az Alaphoz. A csatlakozási díjat a törvény a jegyzett tőke arányában állapítja meg. Ez abból a feltételezésből indul ki, hogy a tevékenység megkezdésének időpontjában a hitelintézet, illetve befektetési vállalkozás méretére vonatkozó mutatóként a jegyzett tőke használható.

A 138-140. §-hoz

A törvény a szanálási törvény hatálya alá tartozó intézmények éves rendszeres díjfizetési kötelezettségeinek megállapítását - meghatározott keretek között - a Szanálási Alap hatáskörébe utalja. A normál díj két részből, egy alapdíjból és egy kockázat alapú változó részből áll.

Az alapdíj mértéke hitelintézetnél az intézmény biztosított betétekkel csökkentett (szavatoló tőke nélküli) kötelezettségei összegének és a magyarországi székhelyű intézmények összesített, biztosított betétekkel csökkentett (szavatoló tőke nélküli) kötelezettsége összegének az aránya alapján kerül megállapításra.

A kockázat alapú változó díj összege több a törvényben felsorolt szempont figyelembe vételével kerülne megállapításra. A díj megállapításához szükséges információk szolgáltatása az érintett intézmények feladata. Ha az adott intézmény olyan kockázatos tevékenységet folytat, amely a szabályzat szerint indokolja az emelést, a Szanálási Alap év közben is megnövelheti a pénzügyi szervezet által a tárgyév során fizetendő díjat. A kockázat alapú díj megemelését megelőzően a Szanálási Alap igazgatótanácsának ki kell kérnie az MNB és az érintett intézmény véleményét.

A 141. §-hoz

A Szanálási Alap működése során adódhat olyan eset, amikor egy vagy több intézmény szanálásával kapcsolatos finanszírozási igény a Szanálási Alapot olyan kártalanítás kifizetésére kötelezi, amelyet a Szanálási Alap önerőből nem képes teljesíteni és ezért hitelt kell felvennie. Ilyen esetben a törvény lehetőséget ad az Alap számára arra, hogy a szanálási törvény hatálya alá tartozó intézményekre egységesen - azaz a normál díj szempontrendszerét követve - rendkívüli fizetési kötelezettséget írjon elő.

A 142. §-hoz

Az intézmények által a Szanálási Alapba befizetett összegek költségnek minősülnek, azaz adózatlan forrásból teljesíthetők.

A 143-144. §-hoz

A törvény szerint amennyiben a szanálási intézkedés a hitelintézet szanálásának időtartama alatt biztosítja a betétesek folyamatos hozzáférését betéteikhez, úgy jogosult az OBA által a biztosított betétek kifizetése érdekében rendelkezésre álló kártalanítási alapot is bevonni a szanálás finanszírozásába. Az OBA kártalanítási alapjából ily módon igénybe vehető összeg nem haladhatja meg azt az összeget, ami a szanálás alatt álló hitelintézet biztosított betéteinél egy esetleges felszámolási eljárás során veszteségként merült volna fel. Az OBA által fizetendő hozzájárulást készpénzben kell teljesíteni.

Amennyiben a szanálás során a betétállomány egy része más hitelintézethez kerül átruházásra, a betétes az OBA kifizetésre csak abban az esetben tarthat igényt, ha az átruházott betét összege nem érte el a biztosítási határt, és a szanálás alatt álló intézmény nem képes a fennmaradó még biztosított kategóriába tartozó betétrész összegének ügyfél részére történő kifizetésére.

-----STARTING---POINT---VEGE---

A 145. §-hoz

Felhatalmazó rendelkezések.

A 146. §-hoz

A törvény hatálybalépésének időpontját határozza meg - figyelemmel a megfelelő felkészülési idő biztosítására is -, amely időpontot követően a szanálási feladatkörében eljárva az MNB élhet szanálási hatásköreivel és alkalmazhat szanálási intézkedéseket.

A 147. §-hoz

Az átmeneti rendelkezés szabályozza az e törvény hatálybalépésekor már tevékenységi engedéllyel rendelkező vagy az az iránt már engedélyezési eljárást indító intézmény Szanálási Alaphoz való csatlakozási kötelezettségét, a Szanálási Alap célszintjét, és az ennek elérésére rendelkezésre álló időszakot, valamint meghatározza az MNB számára az első szanálási tervek készítésére vonatkozó időkeretet.

A 148. §-hoz

A törvény a szövetkezeti hitelintézetekhez kapcsolódó - az egyetemleges felelősségük fokozatos kialakulása miatt szükséges - rendelkezéseket állapít meg.

A 149-157. §-hoz

A szanálásról szóló törvény más jogszabályok kapcsolódó módosítását is tartalmazza.

A 158-161. §-hoz

Szövegcserés módosítások.

A 162. §-hoz

Hatályát vesztő rendelkezés.