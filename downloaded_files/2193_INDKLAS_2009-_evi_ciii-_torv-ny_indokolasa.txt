2009. évi CIII. törvény indokolása

az Európai Közösség és tagállamai, valamint Albánia, Bosznia és Hercegovina, Bulgária, az Egyesült Nemzetek Ideiglenes Koszovói Közigazgatási Missziója, Horvátország, Izland, Macedónia Volt Jugoszláv Köztársaság, Montenegró, Norvégia, Románia és Szerbia között létrejött, az európai közös légtér (EKLT) létrehozására irányuló többoldalú Megállapodás módosításának kihirdetéséről

Általános indokolás

Az Európai Közösség és azok tagállamai, valamint az Albán Köztársaság, Bosznia és Hercegovina, Bulgária, az Egyesült Nemzetek Ideiglenes Koszovói Közigazgatási Missziója, Horvátország, Izland, Macedónia Volt Jugoszláv Köztársaság, Montenegró, Norvégia, Románia és Szerbia között létrejött, az európai közös légtér (EKLT) létrehozására irányuló többoldalú Megállapodás (a továbbiakban: EKLT megállapodás) célja, hogy közös légteret hozzon létre a szerződő felek között.

1996 októberében a Tanács felhatalmazta a Bizottságot arra, hogy az akkori tagjelölt országokkal, valamint Izlanddal és Norvégiával többoldalú megállapodás megkötéséről tárgyaljon. A tárgyalások legfőbb célja az Európa és szomszédai közötti piacnyitás biztosítása volt, annak érdekében, hogy az Európai Közösség és harmadik országok részvételével létrehozott európai közös légtér a belső piaccal együtt párhuzamosan fejlődhessen. Albánia, Bulgária, Bosznia Hercegovina, Bulgária, az Egyesült Nemzetek Ideiglenes Koszovói Közigazgatási Missziója, Horvátország, Izland, Macedónia Volt Jugoszláv Köztársaság, Montenegró, Norvégia, Románia és Szerbia 2005. december 20-án elfogadta a többoldalú megállapodás szövegét.

Az EKLT megállapodás célkitűzései a következők:

- teljes piacnyitás a hozzáférés, kapacitás, a viteldíjak és a nemzeti záradékoktól mentes szabad letelepedési jog tekintetében (kölcsönösségi alapokon),

- a közösségi joggal való összhang megteremtése a biztonság, a védelem és a légiforgalmi szolgáltatás területén.

Az EKLT megállapodás alapszövegét jegyzőkönyvek egészítik ki, amelyek az európai közös légtérhez csatlakozó egyes részes államok tekintetében alkalmazni szükséges átmeneti intézkedéseket tartalmazzák. A megállapodás I. melléklete az európai közös légtér területén alkalmazandó közösségi légiközlekedési jogszabályokat sorolja fel, megjelölve azok konkrét rendelkezéseit. Ennek következtében az európai közös légtér partnerországai a közösségi jogot alkalmazzák, ezzel igen magas légiközlekedés-biztonsági, légiközlekedés-védelmi, valamint környezet- és fogyasztóvédelmi, továbbá versenyjogi követelményeket támasztva. A szabályok Európán belüli harmonizációja következtében közös, szabad és biztonságos légiközlekedési piac jön létre, amely ösztönzőleg hat más ágazatokra, hozzájárul az egész térség fejlődéséhez, és kedvező mind a fogyasztók, mind az ipari ágazat számára. Az EKLT megállapodást a 2006. évi LXII. törvény hirdette ki.

Az EKLT megállapodás jelenleg még nem hatályos, az - a 29. cikk (2) bekezdésében foglaltak alapján - az azt követő hónap első napján lép hatályba, hogy az Európai Közösségi és annak tagállamai, valamint legalább egy társult fél a megállapodás megerősítéséről, vagy jóváhagyásáról szóló okiratát a Tanács Főtitkárságánál letétbe helyezte. Magyarország az EKLT megállapodást - a megállapodás ideiglenes alkalmazásáról rendelkező 29. cikkének (3) bekezdésével összhangban - a 2006. évi LXII. törvény 4. §-a alapján a törvény hatályba lépésének napjától (2006. július 18.) ideiglenesen alkalmazza.

Az EKLT megállapodás alkalmazásának felgyorsítása és megkönnyítése érdekében azonban a társult felek a megállapodás aláírását követően 2006 őszén Salzburgban politikai nyilatkozatban vállaltak kötelezettséget arra, hogy - a felek ratifikációjáig - az EKLT megállapodást adminisztratív jelleggel alkalmazzák. Ezzel lehetővé vált, hogy a megállapodást azon társult államok tekintetében is alkalmazni tudják, amelyek annak ideiglenes alkalmazását belső jogi eljárásukra hivatkozással biztosítani nem tudják. Az EKLT vegyes bizottság első, 2006 decemberében megtartott ülésén a társult felek szintén megerősítették, hogy a korábbi politikai nyilatkozat fényében az EKLT megállapodást adminisztratív szinten alkalmazzák.

Az EKLT megállapodás 18. cikkének (4) bekezdése alapján a felek megosztják egymással a megállapodás szempontjából releváns új jogszabályokra, vagy döntésekre vonatkozó információkat. Ezen információkra figyelemmel - a megkülönböztetés-mentesség elve alapján - a szerződő felek új jogszabályokat fogadhatnak el, illetve módosíthatják a légiközlekedés területét érintően az EKLT megállapodás I. mellékletében hivatkozott közösségi jogszabályok listáját. Az EKLT megállapodás 17. cikkének (3) bekezdése kimondja, hogy az I. melléklet felülvizsgálata keretében a vegyes bizottság a megállapodás részévé teheti az új jogszabályt, vagy módosítást. Az Európai Közösség és tagállamai és az Albán Köztársaság, a Bolgár Köztársaság, Bosznia és Hercegovina, az Egyesült Nemzetek Ideiglenes Koszovói Közigazgatási Missziója, a Horvát Köztársaság, az Izlandi Köztársaság, Macedónia Volt Jugoszláv Köztársaság, a Montenegrói Köztársaság, a Norvég Királyság, Románia és a Szerb Köztársaság között európai közös légtér (EKLT) létrehozásáról szóló többoldalú megállapodás aláírásáról és ideiglenes alkalmazásáról szóló, a Tanács és az Európai Unió tagállamainak a Tanács keretében ülésező képviselőinek 2006. június 9-ei 2006/682/EK határozata 2. cikkének (2) bekezdése úgy rendelkezik, hogy a vegyes bizottságnak a Megállapodás 17. cikke szerinti határozataival kapcsolatosan - így az I. melléklet módosítását érintően - a Közösség és a tagállamok által képviselendő álláspontot az Európai Bizottság fogadja el.

Az EKLT megállapodás 19. cikke alapján a vegyesbizottság határozatai a felekre nézve kötelező erejűek, azokat az Európai Unió Hivatalos Lapjában, valamint a tagállamok hivatalos lapjaiban kell közzétenni.

Az EKLT vegyesbizottság az EKLT megállapodás I. mellékletének módosításáról szóló 1/2008. számú határozatát 2008. december 10-én fogadta el. A Közösségnek a módosítással kapcsolatos álláspontját a Bizottság 2009/243/EK határozta (2009. március 3.) tartalmazza.

Az EKLT megállapodás és így annak módosítása is attól a naptól számított második hónap első napján lép hatályba, amikor a Közösség és tagállamai, valamint legalább egy részes fél a megerősítésről szóló okiratot a Tanács Főtitkárságánál letétbe helyezi. A módosított I. mellékletnek - az EKLT megállapodással együtt történő - ideiglenes alkalmazását azonban szintén biztosítani szükséges.

Részletes indokolás

Az 1. §-hoz

Az 1. § az EKLT vegyes bizottság 1/2008 határozatának kihirdetéséről rendelkezik. Tekintettel arra, hogy a vegyesbizottsági határozat kötelező ereje nem függ annak a részes államok általi külön elismerésétől, hanem az EKLT megállapodás értelmében e feltétel nélkül kötelező, a kötelező hatály elismerésére és az arra adott felhatalmazásra nincsen szükség.

A 2. §-hoz

A 2. § az EKLT vegyes bizottság 1/2008 határozatának hiteles angol és magyar nyelvű szövegét tartalmazza.

I. melléklet A. pontjához: A melléklet A. pontja a piaci hozzáférés tekintetében hatályos közösségi jogszabályok és módosításainak listáját és azoknak a szerződő felek által alkalmazandó rendelkezéseit jelöli meg.

I. melléklet B. pontjához: A melléklet B. pontja a légiforgalmi irányítás tekintetében hatályos közösségi jogszabályok és módosításainak listáját és azoknak a szerződő felek által alkalmazandó rendelkezéseit jelöli meg.

I. melléklet C. pontjához: A melléklet C. pontja a légiközlekedés-biztonság tekintetében hatályos közösségi jogszabályok és módosításainak listáját és azoknak a szerződő felek által alkalmazandó rendelkezéseit jelöli meg.

I. melléklet D. pontjához: A melléklet D. pontja a légiközlekedés-védelem tekintetében hatályos közösségi jogszabályok és módosításainak listáját és azoknak a szerződő felek által alkalmazandó rendelkezéseit jelöli meg.

I. melléklet E. pontjához: A melléklet E. pontja a környezetvédelem tekintetében hatályos közösségi jogszabályok és módosításainak listáját és azoknak a szerződő felek által alkalmazandó rendelkezéseit jelöli meg.

I. Melléklet F. pontjához: A melléklet F. pontja a szociális ügyek tekintetében hatályos közösségi jogszabályok és módosításainak listáját és azoknak a szerződő felek által alkalmazandó rendelkezéseit jelöli meg.

I. Melléklet G. pontjához: A melléklet G. pontja a fogyasztóvédelem tekintetében hatályos közösségi jogszabályok és módosításainak listáját és azoknak a szerződő felek által alkalmazandó rendelkezéseit jelöli meg.

I. Melléklet H. pontjához: A melléklet H. pontja a szerződő felek által a fenti pontokban megjelölt közösségi jogszabályokon túlmenően, a légiközlekedés területét érintően alkalmazni szükséges hatályos egyéb közösségi jogszabályok és módosításainak listáját tartalmazza.

A 3. §-hoz

Az EKLT megállapodás ideiglenes alkalmazási létszakaszában az annak módosításáról szóló vegyesbizottsági határozat is ideiglenesen alkalmazandó, ezért a 3. § a módosított I. melléklet ideiglenes alkalmazását - a hazai eljárási rendnek megfelelően - jóváhagyja az Országgyűlés.

A 4. §-hoz

A 4. § a törvény hatálybalépésével összefüggő és végrehajtásához szükséges rendelkezéseket tartalmazza.