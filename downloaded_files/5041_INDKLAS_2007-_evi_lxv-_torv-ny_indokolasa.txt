2007. évi LXV. törvény indokolása

az Európai Unió, valamint az Izlandi Köztársaság és a Norvég Királyság közötti, az Európai Unió tagállamai között 2000. május 29-én létrejött kölcsönös bűnügyi jogsegélyegyezmény és az ahhoz csatolt 2001. évi jegyzőkönyv bizonyos rendelkezéseinek alkalmazásáról szóló Megállapodás kihirdetéséről

Általános indokolás

A törvény tárgyát az Európai Unió, valamint az Izlandi Köztársaság és a Norvég Királyság közötti, az Európai Unió tagállamai között 2000. május 29-én létrejött kölcsönös bűnügyi jogsegélyegyezmény és az ahhoz csatolt 2001. évi jegyzőkönyv bizonyos rendelkezéseinek alkalmazásáról szóló Megállapodás (a továbbiakban: Megállapodás) kötelező hatályának elismerése, és törvénnyel történő kihirdetése képezi.

A Magyar Köztársaság és Izland, illetve Norvégia között a bűnügyi jogsegélyforgalom az Európa Tanács 1959. április 20-án aláírt, kölcsönös bűnügyi jogsegélyről szóló egyezménye alapján bonyolódik.

A Megállapodás célja, hogy az Európai Unió tagállamai közötti kölcsönös bűnügyi jogsegélyről szóló egyezmény és az egyezmény kiegészítő jegyzőkönyve (a továbbiakban: Jegyzőkönyv) egyes cikkeinek alkalmazását az Európai Unió tagállamai és Izland, valamint Norvégia közötti büntetőjogi együttműködésre is kiterjessze. Az Egyezményt és a Jegyzőkönyvet Magyarországon a 2005. évi CXVI. törvény (a továbbiakban: Egyezmény) hirdette ki.

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 1987. évi XI. törvény 3. §-a alapján - törvényhozási tárgykört érintő szabályokat tartalmaz. Erre tekintettel, a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontja alapján a Megállapodás kötelező hatályának elismerésére az Országgyűlésnek kell felhatalmazást adnia, majd azt törvényben kell kihirdetni.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény rendelkezései értelmében a Megállapodás kihirdetésére törvényben kerülhet sor.

A 3. §-hoz

A Megállapodás az Egyezmény  4., 8., 9., 10., 11., 13., 14., 15., 16., 17., 18., 19., 20., 21., 22., 25. és 26. cikke, (valamint az 1. és a 24. cikke, amennyiben ezek vonatkoznak az említett többi cikk bármelyikére) és a Jegyzőkönyv 1. cikke [annak (1)-(5) bekezdése], a 2., 3., 4., 5., 6., 7., 9., 11. és 12. cikke alkalmazását teszi lehetővé az Európai Unió tagállamai és Izland, illetve Norvégia között.

Az Egyezmény célja, hogy az 1959. április 20-án aláírt, kölcsönös bűnügyi jogsegélyről szóló európai egyezményt (Magyarországon kihirdette: 1994. évi XIX. tv.), és a hatályban lévő egyéb, vonatkozó egyezményeket kiegészítse, így azok az Egyezményben nem szabályozott kérdések vonatkozásában továbbra is hatályosak maradnak.

Az Egyezmény rendelkezéseinek alkalmazásáról az Európai Unió tagállamaival folytatott bűnügyi együttműködésről szóló, 2003. évi CXXX. törvény (a továbbiakban: a Tv.) III. Fejezete rendelkezik. Tekintettel arra, hogy a Megállapodás az Egyezmény egyes rendelkezéseinek hatályát terjeszti ki Izlandra és Norvégiára, indokolt, hogy a Tv. vonatkozó szakaszai a Megállapodás végrehajtása során is alkalmazásra kerüljenek.

A Megállapodás az Egyezmény alábbi rendelkezéseire terjed ki:

- a végrehajtó államnak főszabályként a megkereső állam által kifejezetten megjelölt formai előírások és eljárási szabályok szerint kell teljesítenie a jogsegély-kérelemben foglalt intézkedést;

- a bűncselekmény útján megszerzett tárgyakat a megkereső tagállam rendelkezésére kell bocsátani abból a célból, hogy azokat a jogos tulajdonosnak visszaszolgáltassák;

- a fogvatartott személyek eseti megállapodás alapján ideiglenesen átszállíthatók a megkeresett állam területére;

- a bűnügyi jogsegély keretében a tanúk, szakértők, és vádlottak kihallgatását lehetővé kell tenni videokonferencia, vagy telefonkonferencia útján.

- meg kell teremteni a közös nyomozócsoport felállításának és fedett nyomozó alkalmazásának jogi feltételeit;

- meg kell teremteni a külföldi nyomozó hatóság tagjai esetén a sérelmükre vagy általuk elkövetett bűncselekmények tekintetében a tevékenység helye szerinti tagállam tisztviselőivel azonos büntetőjogi és polgári jogi felelősségre vonás jogi lehetőségét;

- lehetővé kell tenni a földi alapú, és a műholdas rendszerű távközlő hálózat lehallgatását.

A fenti cikkek végrehajtását a Tv. III. Fejezete - kivéve a 49. §-t és az 50. §-t - szabályozza.

A Jegyzőkönyv vonatkozó cikkei a bankszámlákkal kapcsolatos információk, valamint a bankszámla-forgalommal kapcsolatos adatoknak a bűnügyi együttműködés keretében történő megküldését rendezik. A büntetőeljárásról szóló 1998. évi XIX. törvény 178/A. §-ának (1) bekezdése lehetővé teszi ilyen tárgyú megkeresések teljesítését. A Jegyzőkönyvben foglalt intézkedések alkalmazása tehát nem teszi szükségessé a magyar jogi szabályozás módosítását.

A 4. §-hoz

A Megállapodás 6. cikk (3) és (4) bekezdése értelmében az attól a naptól számított 3. hónap első napján lép hatályba, amikor az Európai Unió Tanácsának főtitkára megállapítja, hogy a Megállapodásban részt vevő Felek által vagy azok nevében a jóváhagyás kifejezésének valamennyi formai követelménye teljesült.

Ennek naptári napját, annak ismertté válását követően a külügyminiszter - a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében - a Magyar Közlönyben közzétett egyedi határozatával állapítja meg.

Az Egyezmény rendelkezéseinek alkalmazásáról a Tv. III. fejezete rendelkezik. Erre tekintettel indokolt a törvény megfelelő szakaszait a Megállapodás alapján Izlanddal és Norvégiával folytatandó bűnügyi együttműködés során is alkalmazni.

A törvény végrehajtásához szükséges intézkedésekről az igazságügyért felelős miniszter gondoskodik.