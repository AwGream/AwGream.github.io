2006. évi XXX. törvény indokolása

egyrészről az Európai Közösség és tagállamai, másrészről a Svájci Államszövetség közötti, a csalás és bármely más, a pénzügyi érdekeiket sértő jogellenes tevékenység elleni küzdelemről szóló Együttműködési Megállapodás kihirdetéséről

Általános indokolás

Az Európai Unió Tanácsa 2000. december 14-én felhatalmazta a Bizottságot az Európai Közösség nevében tárgyalások lefolytatásra, s ennek alapján az Európai Közösség és annak tagállamai, valamint a Svájci Államszövetség közötti, a csalással és a pénzügyi érdekeiket sértő minden más illegális tevékenység ellen irányuló megállapodás létrehozására.

Az ekként létrejött megállapodás tárgya az Európai Közösség és annak tagállamai, valamint a Svájci Államközösség közötti közigazgatási segítségnyújtás (II. cím) és kölcsönös bűnügyi jogsegély (III. cím) kiterjesztése az alábbi jogellenes tevékenységek elleni küzdelem érdekében:

a) csalás és minden más, a Szerződő Felek pénzügyi érdekeit sértő jogellenes tevékenység megelőzése, felderítése, kivizsgálása, üldözése valamint igazgatási és bűnügyi eszközökkel történő visszaszorítása a következő esetekben:

- a vám- és a mezőgazdasági jogszabályokat sértő árukereskedelem;

- a hozzáadottérték-adóra, a különleges fogyasztási adóra és a jövedéki adóra vonatkozó adójogszabályokat sértő kereskedelem;

- a Szerződő Felek költségvetéséből, illetve az általuk vagy a javukra kezelt költségvetésekből - például támogatásokból és visszatérítésekből - származó pénzeszközök megszerzése vagy visszatartása, beleértve e pénzeszközöknek az eredeti rendeltetésüktől eltérő célokra való felhasználását;

- a Szerződő Felek közbeszerzési szerződéseinek jogellenes odaítélése;

b) az a) pontban említett jogellenes tevékenységekből származó tartozások és jogalap nélkül felvett összegek lefoglalása és behajtása.

A II. cím (közigazgatási segítségnyújtás) és a III. cím (kölcsönös bűnügyi jogsegély) szerinti együttműködést nem lehet kizárólag abból az okból megtagadni, hogy a kérés olyan jogsértésre vonatkozik, amelyet a megkeresett Szerződő Fél adózással kapcsolatos bűncselekménynek minősít, vagy hogy a megkeresett Szerződő Fél jogszabályai nem tartalmazzák a megkereső Szerződő Fél jogszabályaiban meghatározottnak megfelelő járulékot vagy kiadást, illetve az utóbbiakban megállapított szabályozás vagy egy cselekmény jogi minősítése eltérő.

A közigazgatási segítségnyújtás keretében a szerződő feleknek ki kell jelölniük egy vagy több központi hatóságot, amelyek a Svájc és a tagállam közötti közigazgatási segítségnyújtási megkereséseket fogadják és továbbítják az illetékes szervnek. A bűnügyi jogsegély keretében a szerződő feleknek a megkeresések továbbítására vonatkozóan kell kijelölni a központi hatóságokat.

A Megállapodás tartalmát tekintve - a jogalkotásról szóló 1987. évi XI. törvény 4-5. §-ai alapján - törvényhozási tárgykört érintő szabályokat tartalmaz. Erre, valamint a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjában, valamint a 7. § (2) bekezdésében foglaltakra tekintettel, a Megállapodás kötelező hatályának elismerésére az Országgyűlés ad felhatalmazást, amelyre e kihirdető törvényben kerül sor.

Részletes indokolás

Az 1-2. §-hoz

A Megállapodás szövegének végleges megállapítására 2004. év október hónap 25. napján került sor.

A Megállapodás tartalmát tekintve - a jogalkotásról szóló 1987. évi XI. törvény 4-5. §-ai alapján - törvényhozási tárgykört érintő szabályokat tartalmaz. Erre, valamint a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjában, valamint a 7. § (2) bekezdésében foglaltakra tekintettel, a Megállapodás kötelező hatályának elismerésére az Országgyűlés ad felhatalmazást, amelyre e törvényben kerül sor.

A 3. §-hoz

A törvény 3. §-a tartalmazza a megállapodás magyar nyelvű szövegét.

A 4. §-hoz

A törvény 4. §-a tartalmazza azon nyilatkozatokat, amelyeket a megállapodás 44. § (2) bekezdésében meghatározott értesítéssel egyidejűleg kell megtenni.

Az 5. §-hoz

A Megállapodás a 44. Cikk (2) bekezdése értelmében a szerződő felek között a ratifikálás illetve jóváhagyás megtörténtéről szóló okiratok kicserélése utáni második hónapot követő első napon lép hatályba. Ennek naptári napját, annak ismertté válását követően, a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.