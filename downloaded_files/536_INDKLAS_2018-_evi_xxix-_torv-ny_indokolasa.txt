2018. évi XXIX. törvény indokolása

a Magyarország Kormánya és az Azerbajdzsáni Köztársaság Kormánya között a nemzetközi közúti személyszállításról és árufuvarozásról szóló megállapodás kihirdetéséről

Általános indokolás

A törvény célja a Magyarország és az Azerbajdzsáni Köztársaság között a nemzetközi közúti személyszállításról és árufuvarozásról szóló Megállapodás (a továbbiakban: Megállapodás) kötelező hatályának elismeréséhez szükséges felhatalmazás megszerzése és kihirdetése.

Az Azerbajdzsán és Magyarország közötti közúti személyszállítást és árufuvarozást jelenleg nem szabályozza kétoldalú dokumentum, ezért kiemelten fontos az erre vonatkozó kormányközi megállapodás létrehozása, amely megteremti e tevékenységek jogi keretét. A kétoldalú közúti személyszállításra és árufuvarozásra vonatkozó megállapodás-tervezetek szakértői szintű tanulmányozása évek óta folyamatos volt az azeri féllel.

A kidolgozott Megállapodás a kétoldalú vagy tranzitban átmenő közúton végzett személyszállítási és árufuvarozási tevékenységet szabályozza. A Megállapodás rögzíti a személyszállítás, illetve árufuvarozás végzésének feltételeit és kereteit, az árufuvarozás adó- és engedélymentességének eseteit, szabályozza a túlméretes vagy veszélyes áruk szállítását, rendelkezik a fuvarozó kötelezettségeiről és a szabálysértés esetén hozandó intézkedésekről, valamint meghatározza a Megállapodás végrehajtásáért felelős illetékes szerveket és munkacsoportot.

A közúti kapcsolatok egyezményes szabályozása mindkét fél érdeke. A Megállapodás létrehozása hozzájárul Magyarország keleti irányú gazdasági kapcsolatainak erősítéséhez és elősegítheti a kétoldalú kereskedelmi-gazdasági kapcsolatok erősödését.

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés adhat felhatalmazást.

A 2. §-hoz

A Megállapodás szövegének végleges megállapítását követően a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Megállapodást törvényben kell kihirdetni.

A 3. §-hoz

A Megállapodás 1. cikke a Megállapodás tárgyi hatályát, 2. cikke a fogalom-meghatározásokat tartalmazza.

A Megállapodás 3. cikke rögzíti a menetrend szerinti, a 4. cikke a nem menetrend szerinti, 5. cikke pedig a külön célú, menetrend szerinti autóbuszjárat indításának feltételeit.

A Megállapodás 6. cikke szabályozza az árufuvarozás végzésének feltételeit, 7. cikke felsorolja az adó- és engedélymentesen végezhető fuvarozásokat. A 8. cikk a túlméretes, illetve veszélyes árut szállító gépjárművek számára tartalmaz előírást.

A Megállapodás 9., 10. és 11. cikke a fuvarozók kötelezettségeit határozza meg a másik ország nemzeti jogszabályainak betartására, felelősség-biztosítás meglétére és a gépjárműadó és úthasználati díjak megfizetésére vonatkozóan.

A Megállapodás 12. cikke a fuvarozással kapcsolatos vám- és adószabályokat foglalja össze.

A Megállapodás 13. cikke tartalmazza a kabotázs fuvarozás tiltását. A 14. és 15. cikkek a határ- és egyéb ellenőrzésekre vonatkozó szabályozásokat rögzítik.

A Megállapodás alkalmazása céljából a Felek Közös Munkacsoportot hoznak létre, amelynek működési kereteit, tagjait, a Munkacsoport jogosultságait, az ülések összehívásának rendjét a 16. cikk rögzíti.

A Megállapodás 17. és 18. cikke záró rendelkezésként rendelkezik többek között a Megállapodás hatálybalépésének, módosításának, illetve felmondásának feltételeiről.

A 4. §-hoz

A Megállapodás a 18. cikk (2) bekezdése értelmében azon utolsó írásbeli értesítés kézhezvételének napját követő harmincadik napon lép hatályba, amelyben a Szerződő Felek diplomáciai úton értesítették egymást a Megállapodás hatálybalépéséhez szükséges belső eljárások teljesítéséről.

A fentiek naptári napját - a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben haladéktalanul közzétett közleményével állapítja meg.

Az 5. §-hoz

A törvény végrehajtásáról a közlekedésért felelős miniszter gondoskodik.