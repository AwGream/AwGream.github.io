2001. évi LVIII. törvény indokolása

a Magyar Nemzeti Bankról

-----STARTING---POINT---ALTALANOS--- 

Az európai uniós csatlakozási folyamat jogharmonizációja során a Gazdasági és Monetáris Unió fejezet átvilágítása kapcsán megállapításra került, hogy a fejezet joganyagának sarkalatos pontját képező jegybanktörvény nagymértékben megfelel a közösségi normáknak, és - a Közösségi Vívmányok közül elsősorban a Maastrichti és az Amszterdami Szerződésekkel módosított Európai Közösséget Létrehozó Szerződésnek (a továbbiakban: Szerződés), valamint a hozzá kapcsolódó, a Központi Bankok Európai Rendszere és az Európai Központi Bank Alapokmányáról szóló 18. számú Jegyzőkönyvnek való megfelelés érdekében - csak viszonylag szűk körben kell módosításokat végrehajtani.

A változásokat a következő csoportokra bonthatjuk:

I. Jogharmonizációt megvalósító

A jogharmonizációt megvalósító rendelkezések elsősorban a jegybank elsődleges céljának és feladatainak újrafogalmazását, valamint a jegybank függetlenségének erősítését célozzák.

II. Technikai jellegű

A technikai jellegű módosítások a monetáris politikai eszköztár újrafogalmazása, az eredeti törvény hatálybalépése óta bekövetkezett jogszabályváltozásoknak megfelelő fogalomhasználat és feladat újra-fogalmazás köré csoportosíthatóak.

Az EKSz 105. Cikke szerint a Központi Bankok Európai Rendszerének elsődleges célkitűzése az árstabilitás. Az összhang megteremtése érdekében a jegybanktörvényben is szükséges ennek kimondása.

A korábbi törvény 3. §-a arra kötelezte az MNB-t, hogy a rendelkezésre álló monetáris politikai eszközökkel támogassa a Kormány gazdaságpolitikai programjának megvalósulását. Ez a rendelkezés nem felel meg az EKSz 105. Cikkének, mely szerint azt kell kimondani, hogy az MNB úgy támogatja a Kormány gazdaságpolitikai programjának megvalósítását, hogy az ne veszélyeztesse elsődleges céljának érvényesülését.

Szintén az EKSz 105. Cikke definiálja azokat a feladatokat, amelyeket a jegybankoknak el kell látniuk. Ennek megteremtése érdekében a törvény sokkal részletesebben fogalmazza meg az MNB feladatait, amelyek az alábbiakban foglalhatóak össze: monetáris politika meghatározása, bankjegy- és érmekibocsátás, nemzetközi tartalékok képzése, devizaműveletek végzése, a fizetési és elszámolási rendszerek működésének támogatása, hitelintézetek prudenciális felügyeletének elősegítése.

Szükséges volt annak kimondása is, hogy a jegybank egyéb tevékenységet csak az elsődleges céljának és alapvető feladatainak veszélyeztetése nélkül folytathat.

A jegybanki függetlenség megteremtése

a) Működési függetlenség: A jegybank elsődleges célja és feladatai

A Maastrichti szerződés az EKB és a nemzeti jegybankok elsődleges céljának az árstabilitás fenntartását jelöli meg. A korábbi jegybanktörvény szövegének preambuluma és a 4. § (1) bekezdése rögzítette, hogy a jegybank alapvető feladata a nemzeti fizetőeszköz belső és külső vásárlóerejének védelme. A tagjelölt országok számára megfogalmazott elvárás, hogy már a csatlakozás időpontjában jogszabály deklarálja ezt a jegybanki célt, mert elősegíti a kormányzattól való függetlenséget, még akkor is, ha tényleges jelentősége és egyértelmű jogi kötelezettség majd csak az eurózónába való belépéssel lesz.

b) Intézményi függetlenség

Az elsődleges cél mellett, az integrációban működő jegybank alapvető feladatai (közösségi terminológiával: A KBER-rel kapcsolatos feladatok), a monetáris politika meghatározása és megvalósítása, deviza műveletek végzése árfolyampolitikai célok megvalósítása érdekében, a hivatalos deviazatartalékok képzése és kezelése, továbbá a fizetési rendszer működtetése és működőképességének biztosítása. Az említett feladatokat már a jegybanktörvény jelenlegi szövege is tartalmazza, azonban a szöveg eltérő helyein szétszórtan. Célszerű e feladatokat a törvény szövegében azonos helyen egységesen mint a KBER-rel kapcsolatos feladatokat megjeleníteni. (4. §)

Az alapvető feladatok tekintetében kettős követelmény áll fenn. Egyrészt a jegybanknak - csakúgy, mint az elsődleges cél tekintetében - függetlennek kell lennie a KBER-rel kapcsolatos feladati végrehajtása során, másrészt további feladatot csak abban az esetben és olyan mértékben láthat el, ha az nem veszélyezteti az elsődleges céljának elérését.

A jegybanki függetlenség alapvetően azt jelenti, hogy az MNB monetáris politikáját a vonatkozó jogszabályi keretek között önállóan alakítja ki. Közösségi jogi követelmény, hogy a jegybank nem kérhet, és nem fogadhat el semmiféle instrukciókat a kormányzati szféra intézményeitől a feladatai ellátásával kapcsolatban. A korábbi jegybanktörvény 6. §-a rögzítette, hogy az MNB monetáris politikáját, valamint a politika érvényesítésének eszközeit, a jegybanktörvény keretei között önállóan alakítja ki, illetve, hogy az MNB-t a törvényben meghatározott feladatkörében a kormány nem utasíthatja (45. §).

Jelenleg szintén törvényben rögzített feladata (3. §) az MNB-nek, hogy a rendelkezésére álló monetáris politikai eszközökkel támogassa a kormány gazdaságpolitikai programjának a megvalósulását. Elképzelhető, hogy adott esetben konfliktusba keletkezhet a független monetáris politika vitele és a kormány gazdaságpolitikai programjának a támogatása között, ezért egyértelművé kell tenni, hogy a jegybank csak az elsődleges céljának (vagyis az árstabilitás fenntartásának) veszélyeztetése nélkül támogatja a kormányzati gazdaságpolitikát. Ez nem zárja ki annak lehetőségét, hogy adott esetben a monetáris politika feladata a kormány által meghatározott inflációs cél követelése legyen.

A monetáris politikai eszköztár kialakításában nagy szabadságot biztosít az EK-szabályozás, a jegybanknak kétféle követelménynek kell megfelelni, egyrészt az eszköztárat kompatibilissé kell tenni az EKB eszköztárához, másrészt a jegybank kizárólag megfelelő fedezet mellett nyújthat hitelt. Annak érdekében, hogy a jegybank monetáris műveletein ne szenvedjen veszteséget partnere fizetésképtelensége miatt a végrehajtási és csődjogi szabályok a jegybank számára nyújtott fedezetet nem vonhatják le.

A függetlenség biztosítása szempontjából nem állta meg a helyét a korábbi törvény 42. §-ának azon rendelkezése, miszerint az MNB részt vesz a kormány gazdaságpolitikai programjának a kialakításában. A szöveg vizsgálata alapján külföldi szakértők felhívták a figyelmet, hogy félreértésre adhat okot az a szabály, hogy az MNB és a Pénzügyminisztérium kölcsönösen egyezteti az éves monetáris politikai irányelvekre vonatkozó elképzeléseket, illetőleg az éves költségvetési javaslatra és az esetleges költségvetési hiány finanszírozásának módjára vonatkozó elgondolásokat. Az a rendelkezés, hogy az MNB részt vesz a gazdaságpolitika kialakításában, magában hordozza az érte vállalt felelősséget is, pedig a jegybank semmilyen felelősséget nem vállalhat a gazdaságpolitika kialakításáért. Ezt a koncepciót támasztja alá az új szabályozás.

A tagállamok központi bankjai szervezeti formájuktól függetlenül közintézmények, ennek megfelelően a működésük ellenőrzött. A jegybankok konkrét szervezeti formájára vonatkozóan nincs uniós rendelkezés, ezt a tagállamok jogrendje határozza meg. A jegybankok ellenőrzésével kapcsolatban a KBER és az EKB Alapokmánya azt a követelményt fogalmazza meg, hogy az EKB és a nemzeti központi bakok pénzügyi jelentését független külső könyvvizsgálóknak kell ellenőrizniük. A második bekezdés leszögezi, hogy az Európai Számvevőszék jogköre kizárólag az EKB gazdálkodása hatékonyságának vizsgálatára terjed ki. Ezen túlmenően a nemzeti központi bankok ellenőrzésével kapcsolatos követelmény nincs. A monetáris politika független vitelének garanciájaként azt azonban biztosítani kell, hogy az ellenőrző szerv hatásköre a monetáris politika vitelére, illetve az egyéb KBER-rel kapcsolatos feladatok ellátásnak felülvizsgálatára nem terjedhet ki célszerűség, szakszerűség vagy más szempontból, mert az nem felel meg jogi szempontból a Maastrichtban lefektetett követelményeknek. A demokratikus jogállami berendezkedésből fakad a jegybanki tevékenység átláthatóságának követelménye, az az igény, hogy a jegybank rendszeresen tájékoztatást adjon működéséről, döntéseinek hátteréről ugyanúgy, mint a közszféra minden más intézménye. A Szerződés és az Alapokmány számos rendelkezése jelzi azt az elvárást, hogy az EKB és nemzeti jegybankok működésének transzparensnek kell lennie. Ezzel összefüggésben szükséges volt részben szélesíteni, részben pontosítani az MNB-re vonatkozó tájékoztatási követelményeket.

c) Személyi függetlenség

A Szerződés 108. Cikke előírja, hogy sem az EKB, sem a nemzeti központi bankok, sem ezek döntéshozó szerveinek valamely tagja a jelen Szerződés és a KBER Alapokmánya által rájuk ruházott hatáskör gyakorlása, feladataik és kötelezettségeik teljesítése során nem kérhet és nem fogadhat el utasításokat a közösségi intézményektől vagy szervektől, a tagállamok kormányaitól vagy bármely más szervtől.

A közösségi intézmények és szervek, valamint a tagállamok kormányai kötelezik magukat arra, hogy tiszteletben tartják ezt az elvet és nem próbálják az EKB vagy a nemzeti központi bankok döntéshozó szerveinek tagjait feladatik ellátásában befolyásolni.

Az uniós jogszabályok szerint a döntéshozó testület tagjainak - a testület elnevezésétől és összetételétől függetlenül - személyükben függetlennek kell lenniük. A függetlenséget mind a kinevezés időtartamát, mind a tagállami és kormányzati szervektől, intézményektől való függetlenség tekintetében, mind az elmozdíthatatlanság és az összeférhetetlenség eseteit tekintve biztosítani kell.

Az MNB döntéshozóira vonatkozó személyi függetlenségi szabályok - elsősorban a hatályos jogszabály keretei között - két tekintetben igényeltek megerősítést.

Egyrészt a Jegybanktanács külső tagjainak mandátumát a jelenlegi három évről szükséges volt felemelni legalább öt évre. Másrészt, az elnök, az alelnökök, továbbá a külső jegybanktanácsi tagok elmozdításának az 58. § (8) bekezdés b) pontjában meghatározott szabályait a jelenleginél konkrétabban kell a törvényben megfogalmazni. Túlságosan tág értelmezésre ad ugyanis lehetőséget az a jelenlegi szabály, amely lehetővé teszi a felmentést abban az esetben, ha a döntéshozó „más módon tisztségére méltatlanná vált”.

A személyi függetlenség kritériumainak való következetes és pontos megfelelés gyakorlatilag azt eredményezi, hogy a döntéshozó testületnek csak főállású tagjai lehetnek. A főállású státus lehetővé teszi, hogy számos részletdöntés átkerüljön a döntéshozó testület kompetenciájába, amely elvezethet a belső döntéshozatali struktúra átalakításához.

A döntéshozó testület tagjai között sem állhat fenn függőségi viszony. A döntéshozó testület tagjainak függetlenségét oly módon is szükséges megerősíteni, hogy a kinevezés feltételei szerződésben kerüljenek rögzítésre.

d) Pénzügyi függetlenség

Bár a pénzügyi függetlenség követelménye közvetlenül sem a Szerződésben, sem pedig általában az egyes tagállamok jegybanktörvényeiben nem jelenik meg, az EMI jogi konvergencia jelentései már mint külön függetlenségi kritériumként említik. Ugyanezt teszik a Bizottság és legutóbb az EKB konvergencia jelentései.

A jegybank pénzügyi függetlensége a legtágabb értelemben azt jelenti, hogy a jegybank rendelkezik azokkal az anyagi alapokkal, amelyek lehetővé teszik, hogy megfelelően megvalósíthassa a törvényben rögzített feladatait és betöltse az Európai Központi Bankok Rendszerében meghatározott funkcióját. A tagállamok jegybankjának abban a helyzetben kell lennie, hogy saját maga határozhassa meg költségvetését. A költségvetés meghatározásába történő „exante” beavatkozás a tulajdonos részéről a jegybanki függetlenség csorbításának minősül.

-----STARTING---POINT---RESZLETES---

Az 1-4. §-hoz

Az 1. § az EKSz 108. Cikkének megfelelően előírja, hogy nemzeti központi bankok, valamint döntéshozó testületének tagjai a rájuk ruházott hatáskör gyakorlása, valamint feladataik és kötelezettségeik teljesítése során nem kérhetnek, és nem fogadhatnak el utasításokat a kormánytól vagy bármilyen más szervtől.

A 3. § összhangot teremt az EKSz 105. Cikkével, mely szerint a Központi Bankok Európai Rendszerének elsődleges célkitűzése az árstabilitás fenntartása. A magyar jegybanktörvényben is szükséges ennek kimondása. Tekintettel arra, hogy a magyar gazdaság még nem érte el az árstabilitás állapotát, ezért szerepel a jegybank céljának megjelöléseként csupán az árstabilitás szó. Ez egyaránt jelenti az árstabilitás megteremtésére irányuló erőfeszítést és a későbbiekben az árstabilitás fenntartását. Szintén az EKSz 105. Cikkének megfelelően szükséges volt annak kimondása, hogy az MNB úgy támogatja a Kormány gazdaságpolitikai programjának megvalósítását, hogy az ne veszélyeztesse elsődleges céljának érvényesülését.

Szintén az EKSz 105-106. Cikkei definiálják azokat a feladatokat, amelyeket a jegybankoknak el kell látniuk. Ennek megteremtése érdekében e törvény sokkal részletesebben fogalmazza meg az MNB feladatait, amelyek az alábbiakban foglalhatóak össze: monetáris politika meghatározása, bankjegy- és érmekibocsátás, nemzetközi tartalékok képzése, devizaműveletek végzése, a fizetési és elszámolási rendszerek működésének támogatása, hitelintézetek prudenciális felügyeletének elősegítése.

Az 5-8. §-hoz

Az említett szakaszok a monetáris politika eszköztárát határozzák meg. E szerint az MNB monetáris politikáját önállóan, e törvény keretei között, az alábbi eszközökkel valósítja meg: betétet fogad el és biztosíték ellenében hitelt nyújt, értékpapírokat vásárol, elad és közvetít, saját értékpapírokat bocsát ki, árfolyamokat és kamatokat befolyásol és meghatároz, értékpapírokat számitól le, kötelező tartalékot szabályoz, egyéb jegybanki eszközöket alkalmaz.

A 9-10. §-hoz

A kötelező jegybanki tartalék a bankok pénzteremtési lehetőségét befolyásolja. A tartalékráta mértékének emelésével a jegybank a pénzkínálat csökkentését az előírt tartalékhányad mérséklésével pedig a pénzkínálat bővülését érheti el. Az MNB előírhatja, hogy pénzügyi intézmények és a befektetési vállalkozások idegen forrásaik meghatározott arányában (tartalékráta) tartalékot helyezzenek el az MNB-nél. Az MNB pénzügyi intézmények és befektetési vállalkozások különböző típusú forrásaira eltérő mértékű tartalékrátát írhat elő.

A 11-14. §-hoz

Az MNB jegyzi és teszi közzé a külföldi pénznemeknek forintra és a forintnak külföldi pénznemekre való átszámítására vonatkozó árfolyamokat. Az árfolyamrendszer megválasztása tekintetében a kormány az MNB-vel egyetértésben dönt.

A jegybanki alapkamat irányadó jellegét már az is kifejezi, hogy más jogszabályok is használják. (pl. Ptk., adózás rendjéről szóló törvény).

A jegybanki alapkamat jelzéseket ad a gazdaság többi szereplője számára, befolyásolja a pénzintézetek által alkalmazott kamatok színvonalát.

A 14. § a hitelintézeti törvénnyel összhangban lehetőséget ad arra, hogy az MNB csak abban az esetben nyújtson rendkívüli hitelt a hitelintézetnek, amennyiben a felügyelet által alkalmazott intézkedések, valamit azok végrehajtására tett intézkedések várhatóan biztosítják a hitelintézet normális, biztonságos működésének helyreállítását.

A 15-22. §-hoz

Az EU elvárásokkal összhangban meg kell szüntetni mindenfajta, a költségvetési átmeneti fizetési nehézségek áthidalására szolgáló rövid lejáratú hitellehetőséget.

A kormány 2001. január 9-én határozatot hozott (2005/2001. Korm. hat.) a PM és az MNB közti elszámolások EU-konform irányban történő átalakításáról. Az EUROSTAT előírásainak való megfelelés a törvény módosításával lehetővé válik, Az EKB iránymutatásait azonban még teljes egészében nem vesszük át. A kormányhatározatban foglaltak változtatást tesznek, amelyre ennek megfelelően sort kell keríteni. A módosított szakaszok a törvény egyéb átalakításra kerülő részeivel ellentétben csak 2002. január elsejétől válnak hatályossá.

A 17. § (1) bekezdés újradefiniálja a forint árfolyamváltozásából származó, a tárgyévi eredményben el nem számolandó árfolyamnyereség/veszteség fogalmat. Korábban csak a hivatalos és a centrumárfolyamon történő értékelés különbözetét kellett a jegybanknak kiegyenlítési tartalékként kimutatnia, a törvény hatálybalépését követően az EUROSTAT módszertanának megfelelően a teljes árfolyam-különbözet tárgyévi eredményétől elkülönült kezelése valósult meg.

(3) bekezdés a kiegyenlítési tartalékok eddigi, a saját tőkén kívüli szerepletetése számvitelileg nem felel meg az EKB elveinek. A kormányhatározat ezért kimondta, hogy az MNB nettó devizapozícióján keletkező átértékelési különbözetet, illetve a deviza értékpapírok piaci értékeléséből származó, pénzügyileg nem realizált eredményt tartalmazó kiegyenlítési tartalékát át kell helyezni a saját tőke mérlegfőcsoportba.

(4) bekezdés a kormányhatározat szerint a kiegyenlítési számlák külön-külön vett negatív egyenlegét a költségvetés finanszírozási tételként, készpénz juttatásával kompenzálja.

Az EU-ban a kétféle tartalék egyenlegei nem vonhatók össze, és ezért külön-külön kell térítést nyújtani rájuk. Ez az előírás az EKB számviteli szabályaihoz közelít, azonban továbbra is maradnak az EKB szabályozásnak olyan lényeges elemei, amelyek átvétele egyelőre nem indokolt (egyes devizapozíciók csökkenéséhez kapcsolódó realizált árfolyamnyereség/veszteség megállapítása és eredményként történő elszámolása, a különböző értékpapírokhoz tartozó nem realizált árfolyamveszteségek és nyereségek nettósításának tilalma, valamint a tartalékból nem fedezhető nem realizált veszteségek eredmény terhére történő év végi elszámolásának kötelezettsége.

A várható negatív egyenlegre történő költségvetési térítésre azért van szükség a közgyűlés előtt, hogy megközelíthetővé váljon a jegybank auditált mérlegében kimutatott saját tőkéjének negatívvá válása. (Ez a probléma egyszerű ígérvénnyel nem hidalható át.)

A Központi Bankok Európai Rendszere és az Európai Központi Bank Alapokmányáról szóló jegyzőkönyv 21. Cikkének 2. bekezdése a 19-20. §-hoz hasonló jogosítványt biztosít a nemzeti bankok számára, nevezetesen: „Az EKB és a nemzeti központi bankok fiskális ügynökként tevékenykedhetnek a 21.1. Cikkben meghatározott intézmények részére.”

A 23-25. §-hoz

A devizahatóság változatlanul az MNB marad, amelynek jogkörét a devizajogszabályok állapítják meg. A Központi Bankok Európai Rendszere és az Európai Központi Bank Alapokmányáról szóló Jegyzőkönyv 6. Cikkének (2) bekezdésével összhangban van a 25. § mely szerint: „Az EKB és - annak egyetértésével - a nemzeti központi bankok részt vehetnek a nemzetközi pénzügyi intézményekben.”

A 26-27. §-hoz

Az MNB alakítja ki az országos fizetési és elszámolási rendszert. Az MNB Alkotmányban előírt [32/D. § (1) bek.] feladata a pénzforgalom szabályozása.

A jegybank szabályozási szerepe nem csak a pénzkibocsátás útján, hanem a pénzforgalom szabályozásával is megvalósul. Ennek keretében a gazdasági követelménynek leginkább megfelelő, ahhoz igazodó fizetési és elszámolási rendszert kell kialakítani, mert ez nélkülözhetetlen feltétele a fizetési forgalom gyors és zökkenőmentes lebonyolításának.

A 28. §-hoz

Elkülönítésre kerül a statisztikai és az ettől eltérő célú adatgyűjtésre vonatkozó rendelkezések összhangban az EU előírásaival. Az MNB jelenleg a saját hatáskörében gyűjtött adatok segítségével ellenőrzi többek között a hitelintézetek kötelező tartalék elhelyezését, kíséri figyelemmel a pénzforgalom és más folyamatok alakulását.

A 29-30. §-hoz

Az az elvárás, hogy a monetáris, illetőleg a jegybanki szabályozás hatékony legyen feltételezi, hogy az MNB meggyőződhessék arról, érvényesülnek-e, s miként a vonatkozó szabályok és a jogszabályok felhatalmazása alapján kiadott jegybanki előírások a pénzügyi intézmények mindennapos gyakorlatában. Ez a jegybanki ellenőrzés során történik.

A jegybanki ellenőrzés jogszabályban szabályozott hatósági ellenőrzés, a jogszabályok és a jogszabályok felhatalmazása alapján kiadott jegybanki előírások megtartását, illetőleg az esetleges jogszabálysértés feltárását célozza.

A jegybanki ellenőrzés alapvetően a jegybanki információs rendszer révén a pénzintézetek által szolgáltatott adatok alapján történik. A jegybanki ellenőrzés során azonban az MNB jogosult kiegészítő adatok, beszámolók, mérlegek, bizonylatok és vizsgálati anyagok bekérésére.

Mindazonáltal az MNB helyszíni ellenőrzésre is jogosult. Az MNB alkalmazottja a helyszíni ellenőrzés során hivatalos személynek minősül. Garanciális jellegű az a szabály, hogy a büntető kamat legmagasabb mértékét a jegybanki alapkamat függvényében határozza meg a törvény.

A 31-34. §-hoz

A törvény előírja, hogy a bankjegyek és érmék kibocsátását, címletét és külső kiállítását, valamint bevonását az MNB a Magyar Közlönyben hirdetménnyel teszi közzé.

A törvény kimondja az MNB által kibocsátott bankjegyek és érmék magyar törvényes pénznemben teljesítendő fizetéseknél való elfogadási kötelezettségét.

A 34. § szabályozza a hamis, illetőleg csonka bankjegyekkel és érmékkel való eljárást.

A 35-44. §-hoz

A törvény szerint (2. §) az MNB elnöke az Országgyűlésnek beszámolási kötelezettséggel tartozik.

E § határozza meg az MNB elnöke beszámolási kötelezettségének tartalmát és gyakoriságát. Ez a törvény - az Alkotmánnyal összhangban [32/D. § (3) bek.] úgy állapítja meg, hogy az MNB elnöke az MNB tevékenységéről évente számol be az Országgyűlésnek.

Az EKSz az Európai Központi Bankról és a Központi Bankok Európai Rendszeréről szóló jegyzőkönyvvel összhangban az MNB véleményét a pénzügyi rendszer működésével és az MNB alapvető feladataival kapcsolatos döntések és jogszabályok tervezeteire nézve ki kell kérni. Szintén a kormányzattal való egyeztetést szabályozza a 37. §, de itt speciálisan a költségvetési javaslatról van szó.

A korábbi jegybanktanácsot e törvény hatálybalépésével felváltja a monetáris tanács. A monetáris tanácsi és az igazgatósági üléseken szavazati jog nélkül a pénzügyminiszter vagy az általa felhatalmazott személy képviseli a kormányt. A szavazati jog nélküli jelenlét megfelel az EU előírásainak és egyben az ülés napirendjéhez hozzászólási jogot is biztosít a kormány képviselőjének.

Az MNB-nek, mint a monetáris politika meghatározójának és alakítójának nemcsak a kormányzatot, hanem a szélesebb közvéleményt is tájékoztatnia kell a tevékenységéről és a monetáris folyamatok alakulásáról. a tájékoztatás két formája a rendszeres és az eseti tájékoztatás. A tájékoztatás módjáról az MNB közleményt jelentet meg.

Az MNB szervezeti kapcsolatai között kiemelkedő fontosságú a Pénzügyi Szervezetek Állami Felügyeletével való együttműködés.

Az együttműködés szervezeti biztosítéka, hogy az MNB igazgatósági ülésének a Felügyelet feladatkörét érintő napirendi pontjához a Felügyelet vezetőjét meg kell hívni.

A 45. §-hoz

A jövőben az MNB gazdálkodásának ellenőrzését az Állami Számvevőszék látja el. Az Állami Számvevőszék MNB ellenőrzésébe történő bevonása révén az Országgyűlés ellenőrző szerepe erősödik. Az ÁSZ képes arra, hogy az MNB gazdálkodását teljes mélységében, közvetlenül a helyszínen végzett ellenőrzés révén is átvilágítsa és erről pártatlan véleményt adjon az Országgyűlésnek.

A törvény az EU elvárásaival összhangban az ÁSZ ellenőrző szerepét is korlátozza, ellenőrzése nem terjed ki az MNB alapvető feladataira és azok hatására az az MNB eredményére.

A 46. §-hoz

A külföldi államok jegybankjai vagy részvénytársaságként, vagy a róluk szóló törvényben meghatározott sajátos közjogi személyként fejtik ki tevékenységüket. A jegybankok többsége részvénytársaság. Az MNB megalapítása, 1924 óta részvénytársasági formában működik.

Az MNB - jelenlegi alapszabályából is kitűnően - nem „szokásos” részvénytársaság, speciális feladatából, státusából következően egyes szervei nem vagy nem teljes körűen tölti be azokat a funkciókat, amelyek a részvénytársasági formánál megszokottak.

Erre az adja meg a lehetősége, hogy a gazdasági társaságokról szóló törvényt az e törvényben foglalt eltérésekkel kell az MNB-re alkalmazni.

Az MNB részvényei az állam tulajdonában vannak. Ezt célszerű a törvényben is rögzíteni.

A törvény fenntartja azt a jelenlegi helyzetet, hogy az államot mint részvénytulajdonost a pénzügyminiszter képviseli. Ezt a rendelkezést - amelyet a hatályos jogi szabályozásban nem az MNB tvr., hanem az alapszabály (7. §) tartalmazza - célszerű törvényi szintre emelni.

A 47. §-hoz

Az MNB szervei: a közgyűlés, a monetáris tanács és az igazgatóság.

A munkamegosztás a szervek között az alábbiak szerint alakul. A közgyűlés az MNB legfőbb szerve, dönt a 48. §-ban meghatározott kérdésekről. A monetáris tanács a monetáris politika legfőbb döntéshozó szerve. Az igazgatóság felelős a monetáris tanács döntéseinek végrehajtásáért valamint, az MNB működésének irányításáért. Az MNB ellenőrzését az Állami Számvevőszék látja el.

A 48. §-hoz

A közgyűlés feladatkörének változására az EU elvárásaival összhangban kerül. sor. A változás lényege, hogy a jegybank vezető tisztségviselőinek (elnök, elnökhelyettes), igazgatósági és monetáris tanácsi tagjainak a díjazását - függetlenségük anyagi értelemben való megteremtésének biztosítása érdekében - nem a közgyűlés (pénzügyminiszter) határozza meg, hanem a törvényben kerül rögzítésre.

A 49. §-hoz

A jegybanktanács helyébe lépő új szerv a monetáris tanács, amely az MNB legfőbb - minden alapfeladattal kapcsolatos - monetáris politikai döntéshozó szerve. Az új elnevezés azt a változást hivatott tükrözni, hogy ez a testület a monetáris döntések tekintetében a korábbinál operatívabban jár el. Ezt támasztja alá a tanács szervezetét és működését érintő változások: a testület gyakrabban ülésezik, tagjai az MNB-vel munkaviszonyban állnak. A munkaviszony előírásával szűkül a főfoglalkozású és az ún. külső tagok közötti különbség.

Az EKSz, KBER és EKB Alapokmánya előírja valamennyi döntéshozó testület tagságával kapcsolatban a minimálisan öt év hivatalviselési időt. A szabályozás ennek a követelménynek megfelelve a korábbi háromról, hat évre emeli azt az időt, amíg a tanács köztársasági elnök által kinevezett tagja betöltheti ezt a pozíciót. Fontos új szabály, hogy a jegybank vezető tisztviselőit nem illeti meg külön díjazás a monetáris tanácsi és az igazgatósági tagságért. Garanciális szabályként került beiktatásra a 73. §, amely folytonosságot teremt a jegybanktanács és a monetáris tanács között annak kimondásával, hogy e törvény hatályba lépése előtt kinevezett alelnökök és jegybanktanács tagok tagjai a monetáris tanácsnak az eredeti kinevezésükben feltüntetett határidőig.

Az 50. §-hoz

Az MNB elnökére vonatkozó szabályozás alapvető változást hoz a felelősség szempontjából. A korábbi egyszemélyi felelősség helyett a törvény a felelősséget megosztja az MNB különböző testületei között. Újdonság még, hogy - összhangban az EU elvárásaival - a jegybank elnök megbízatásának felmentéssel történő megszűnésének esetei közül kimarad a „vagy más módon tisztségére méltatlanná vált” meghatározás. A felmentésnek ezt az esetét, több kritika érte az EU részéről, mondván, hogy túlzottan nagy mérlegelésre ad okot és nincs összhangban az Európai Központi Bank Statútumával, amely ezt az okot nem ismeri.

Az 51. §-hoz

Továbbra is megmarad az alelnöki funkció, legalább 3, legfeljebb 5 alelnököt a köztársasági elnök nevezi ki hat évre. Közülük az MNB elnöke által meghatározott személy általános hatáskörű helyettesítési jogkörrel rendelkezik.

Garanciális szabály, hogy az elnökhelyettes díjazása a törvényben kerül rögzítésre és nem a közgyűlés hagyja jóvá.

Az 52. §-hoz

Az igazgatóság felelős a monetáris tanács döntéseinek végrehajtásáért és az MNB működésének irányításáért. Az igazgatóság felelőssége területi felelősséget jelent. Ülésein a kormány képviselője tanácskozási joggal jelen van. A szabályozás kifinomultabbá válik azáltal, hogy meghatározásra kerülnek az igazgatóság hatáskörébe tartozó kérdések, valamint az igazgatóság eljárásrendje, amely eddig csupán az alapszabályban, illetve az igazgatóság ügyrendjében került szabályozásra.

Az 53. §-hoz

A korábbi időszakban több alkalommal került a vita kereszttüzébe az MNB vezetőinek anyagi értelemben vett függetlensége. A régi szabályozás szerint a vezető tisztségviselők díjazásának megállapítása a közgyűlés hatáskörébe tartozott. Az 53. § a vezető tisztségviselők és monetáris tanácstagok díjazását törvényben szabályozza, ezzel eleget téve az anyagi függetlenség megteremtését célzó EU követelménynek. A törvényi szabályozás által a díjazás rögzítve lesz az elnök előző évi javadalmazásához, amelyet minden évben a KSH által közzétett nemzetgazdasági bruttó tárgyévi átlagkereset-növekménnyel lehet növelni. A többi tisztviselő díjazása az elnök díjazása alapján kerül megállapításra, annak bizonyos, %-os értékében.

Az 54-56. §-hoz

Az 54. § titoktartási kötelezettség kibővült, magába foglalja az államtitkot, banktitkot, üzleti titkot és értékpapírtitkot. E mellett meghatározásra került az a személyi kör, akikre e kötelezettség vonatkozik.

Szükséges volt annak kimondása, hogy az MNB alkalmazottaira az e törvényben meghatározott eltérésekkel a Munka Törvénykönyvének rendelkezéseit kell alkalmazni. Ezt az indokolta, hogy az MNB vezető tisztviselőinek jogviszonya olyan jogviszony, amely sem e törvény, sem a Munka Törvénykönyve alapján önmagában nem értelmezhető.

Az 57-58. §-hoz

Az összeférhetetlenségre vonatkozó szabályokat a korábbinál sokkal szigorúbban határozza meg a törvény, részben az előző törvény megszületése óta megszerzett tapasztalatok, részben az EU előírások fényében.

A szabályozás úgy épül fel, hogy két csoportra bontja az MNB alkalmazottakat. Az első csoportba tartoznak az MNB elnöke, alelnökei, és monetáris tanács tagjai - vagyis lényegében az MNB döntéshozó szerveinek tagjai, akik nem lehetnek parlamenti pártok tagjai, országgyűlési vagy önkormányzati képviselők, önkormányzati vagy állami vezetők és köztisztviselők. Ezek a szabályok lényegében a politikától való függetlenséget, befolyásolástól való mentességét biztosítják a döntéshozóknak. A gazdasági életben való részvételtől, illetve befolyásolástól való kapcsolatot zárja ki az a szabály, hogy a döntéshozó testületek tagjai nem lehetnek gazdasági társaságok vezető tisztviselői. fb. tagjai, illetve, hogy nem létesülhetnek tagsági viszonyt pénzügyi intézménynél, befektetési vállalkozásnál.

Az MNB többi alkalmazottjára enyhébb tilalom vonatkozik. A gazdasági összeférhetetlenség csak pénzügyi intézmények, befektetési vállalkozások, OBA és BEVA vonatkozásában áll fenn.

Új szabály valamennyi MNB alkalmazottra, hogy munkaviszonyt, munkavégzésre irányuló további jogviszonyt csak az MNB elnök engedélyével létesíthetnek, ez alól kivétel a tudományos, oktatási, művészeti, lektori, szerkesztői, jogi oltalom alá eső szellemi tevékenység, amelyet - szigorítás a korábbi szabályozáshoz képest - be kell jelenteni.

A szabályozásban újdonság, hogy befektetési eszközöket szerezhet az MNB valamennyi alkalmazottja, de a megszerzésüket be kell jelenteni.

Szintén új eleme a szabályozásnak, hogy az MNB-n belül nem létesíthető olyan jogviszony, amelynek eredményeképp az MNB alkalmazott közeli hozzátartozójával irányítási, felügyeleti, elszámolási kapcsolatba kerülne.

Az 59-65. §-hoz

A törvény korábbi szabályozása szerint a csak az ugyanezen törvény 20. §-ára történt hivatkozás, mint aminek előírásait figyelembe kell venni a tárgyévi eredmény kiszámításakor. Mivel az MNB éves beszámolóját és eredményszámítását külön kormányrendelet szabályozza, ezért pontosítottuk a szövegezést erre a rendeletre utalva.

Az MNB-re háttérjogszabályként a gazdasági társaságokról szóló törvény rendelkezéseit kell alkalmazni.

A 66. §-hoz

A törvény magyar jogszabályok közelítését valósítja meg a közösségi joghoz.

-----STARTING---POINT---VEGE---

A 67-75. §-hoz

E §-ok rendelkeznek a törvény hatálybaléptetéséről, egyéb jogszabályok módosításáról, illetve hatályon kívül helyezéséről.