2014. évi LXXI. törvény indokolása

egyes önkormányzatokat érintő törvények módosításáról

-----STARTING---POINT---ALTALANOS--- 

Az önkormányzati rendszer jelentős átalakuláson esett át. A Mötv. egy része 2012. január 1-jén lépett hatályba, azonban a törvény a maga teljességében az önkormányzati választások napjával lépett hatályba. Az eddigi tapasztalatok alapján indokolt a Mötv. egyes részletszabályainak módosítása a törvény végrehajthatósága érdekében.

A törvény jelentős része a fővárosi közgyűlésre, valamint a főpolgármester jogállására állapít meg új szabályokat. Ennek oka, hogy a 2014. évi XXIII. törvény jelentős mértékben változtatta meg a fővárosi önkormányzat testületi összetételére és működésére vonatkozó szabályokat. A törvény indokolása szerint azzal, hogy a fővárosi közgyűlésbe integrálódnak a kerületi polgármesterek egy olyan demokratikus fórum jön létre, amelyben a fővárosi önkormányzás két szintjének a kerületi szint, amelyet a kerületi polgármesterek képviselnek, illetve a fővárosi szint, amelyet a főpolgármester és a fővárosi kompenzációs listáról bekerült képviselők jelenítenek meg - érdekei szabályozottan tudnak megjelenni és e két szint egyetértésével születhetnek meg a fővárost érintő legfontosabb döntések.

Annak érdekében, hogy a fővárosi döntéshozatalban megfelelően jelenhessen meg a fővárosi önkormányzás mindkét szintje, illetve elősegítendő egyrészt a két szint közötti egyetértést, amely a fővárosi döntések meghozatalához szükséges, másrészt elősegítendő a fővárosi közgyűlés működésének még hatékonyabbá válását indokolt, hogy Budapest esetében speciális szabályok érvényesüljenek egyfelől a döntéshozatal, másfelől a fővárosi közgyűlés és a főpolgármester jogállásával kapcsolatos egyes kérdésekben.

Ennek megfelelően a törvény lehetővé tenné többek között, hogy a személyi és intézményi kérdésekről a fővárosi közgyűlés csak a főpolgármester javaslatára dönthessen. A törvény lehetővé tenné azt is, hogy a fővárosi védelmi bizottság munkájában a főpolgármester helyett az általa kijelölt főpolgármester-helyettes vegyen részt, illetve a főpolgármester esetében speciális szabályok vonatkoznának az általa gyakorolható vétóra is.

Emellett pedig a fővárosi közgyűlés feloszlására is tartalmaz egyértelműsítő szabályt a törvény.

-----STARTING---POINT---RESZLETES---

Az 1. §-hoz

Egyértelműsítő, technikai jellegű rendelkezés, amely értelmében a fővárosi közgyűlés feloszlása esetén a fővárosi kerületek polgármesteri tisztségeire is időközi választást kell tartani.

A 2. §-hoz

A fővárosi önkormányzat sajátos jogállásából, valamint a főpolgármester feladatköréből - tekintettel a főpolgármesterre háruló fokozott munkateherre - adódóan indokolt megteremteni annak a lehetőségét, hogy a területi védelmi bizottságban a főpolgármester helyett az által a megbízott főpolgármester-helyettes is részt vehessen.

A 3. §-hoz

A rendelkezés azt biztosítja, hogy a megyei önkormányzatok székhelye csak a megyeszékhelyen lehet, amit mindenekelőtt a megyeszékhelyek, történelmi, gazdasági és társadalmi jelentősége indokol.

A 4. §-hoz

A Mötv. jelentősen szigorította az önkormányzati képviselők összeférhetetlenségének szabályait.

Indokolatlan fenntartani azt az összeférhetetlenségi szabályt, miszerint kormánytisztviselő egyáltalán nem lehet önkormányzati képviselő. A módosítás a közszolgálati tisztviselőkről szóló törvény rendelkezéseinek megfelelően csak azt az esetet tekinti összeférhetetlennek, ha az önkormányzati képviselő olyan államigazgatási szerv kormánytisztviselője, amelynek illetékességi területén az adott önkormányzat működik. Elkerüli ezzel az olyan eseteket, hogy egy kormánytisztviselő munkája során azzal a településsel, illetve az ott élőkkel kapcsolatos ügyeket intézhessen, ahol ő maga is önkormányzati képviselő.

A módosítás értelmében ezt követően nem lesz összeférhetetlen, ha egy polgármesteri hivatal, vagy közös önkormányzati hivatal köztisztviselőjét más településen önkormányzati képviselővé választják. Jelenleg az önkormányzati alapítású, annak tulajdoni részesedésével működő gazdasági társaság, illetve az ilyen társaságok által alapított gazdasági társaságok legfőbb szervének sem lehetnek tagjai önkormányzati képviselők. Tekintettel arra, hogy egyes érintett gazdasági társaságoknál éppen a képviselő-testület a legfőbb szerv, ezért indokolt az összeférhetetlenség feloldása erre az esetre.

Az 5. §-hoz

Jelenleg a Mötv. a választás napjához igazodóan, attól számított 15 napon belül rendeli összehívni a képviselő-testület alakuló ülését. Tekintettel arra, hogy előfordulhat, hogy ebben a határidőben még nem születik jogerős végeredmény az elhúzódó jogorvoslatok miatt, ezért indokolt az alakuló ülés megtartását a választás jogerős végeredményéhez kötni.

A 6. §-hoz

A módosítás eljárásjogi szempontból indokolt.

A 7. §-hoz

Tekintettel arra, hogy a fővárosi közgyűlés feloszlása az összes fővárosi kerületi polgármester megbízatását érinti, ezért indokolt az általánostól eltérő sokkal nagyobb arányú - négyötödös - többséghez kötni a fővárosi közgyűlés feloszlásának kimondását.

A 8. §-hoz

Mivel a gyakorlatban a legtöbb személyi döntés és az intézmények alapításával és szervezésével kapcsolatos döntések a főpolgármester javaslata alapján születnek meg, ezért indokolt ennek a gyakorlatnak a törvényi szintű rögzítése. A kizárólagos polgármesteri javaslattétel gyakorlata nem ismeretlen a Mötv. rendszerében, hiszen az alpolgármestereket is a polgármester javaslata alapján választják meg a képviselő-testületek.

A 9. §-hoz

Az Mötv. 68. § (1) bekezdése jelenleg is biztosítja a polgármester számára a „vétójogot” azokkal a képviselő-testületi döntésekkel szemben, amelyeket az önkormányzat érdekeit sértőnek tartja. Ezekben az esetekben a képviselő-testület a megismételt döntését minősített többséggel hozza. A fővárosi közgyűlés megújult összetétele biztosítja azt, hogy a fővárosi önkormányzás mindkét szintje, a kerületek és a főváros egésze is megfelelően képviselve legyenek a Budapest ügyeiben való döntéshozatal során. A polgármesterek számára biztosított vétójog, azaz a döntések ismételt tárgyalásának kezdeményezése a főváros esetében némileg eltérő funkcióval rendelkezik, hiszen a célja az, hogy minden esetben biztosítsa, hogy a fővárosi közgyűlés döntései a kerületi és a fővárosi szintet képviselő közgyűlési tagok legnagyobb egyetértésével legyenek elfogadva. Annak biztosítása, hogy a főpolgármester a többi polgármesterhez képest nemcsak egyszer, hanem tetszőleges számú alkalommal kérheti egy ügyben meghozott döntés ismételt tárgyalását éppen ennek az elvnek - egy döntés elfogadásához a kerületi és a fővárosi szint egyetértése szükséges - a minél teljesebb érvényesülését szolgálja. A főpolgármester által kezdeményezett ismételt tárgyalásra ugyanazokat a szabályokat kell megfelelően alkalmazni, mint a többi polgármester által kezdeményezhető ismételt tárgyalásra. Annak érdekében, hogy ne merülhessen fel bizonytalanság atekintetben, hogy mikor válik egy döntés végrehajthatóvá, szükséges előírni, hogy egy elfogadott döntés esetén, amennyiben az ismételt tárgyalás kezdeményezésére nyitva álló határidő eltelt - attól az üléstől számított három nap, amelyiken az adott döntést elfogadta a fővárosi közgyűlés - a döntés végrehajthatóvá válik.

A 10. §-hoz

A Mötv. értelmében a főpolgármester illetménye jelenleg is megegyezik a miniszter illetményével. Tekintettel a főváros kiemelt helyzetére, valamint a főpolgármesteri tisztség betöltésével járó fokozott munkateherre, indokolt az is, hogy a főpolgármester jogosult legyen a miniszter részére biztosított egyéb juttatásokra is.

A 11. §-hoz

A módosítás értelmében az 3000 fő feletti lakosságszámú települések társadalmi megbízatású polgármesterire az 3000 fő alatti lakosságszámú települések polgármestereihez hasonlóan az önkormányzati képviselőkre vonatkozó összeférhetetlenségi szabályokat kell alkalmazni.

A főállású polgármesterekre vonatkozó szigorú összeférhetetlenségi szabályok már nem az 1500 fő feletti, hanem a 3000 fő feletti lakosságszámú települések esetében érvényesülnek.

A 12. §-hoz

Szövegpontosító rendelkezés.

A 13. §-hoz

A rendelkezés értelmében a 10 000 fő alatti lakosságszámú településeken az alpolgármesterek illetményét a képviselő-testület szabadabban határozhatja meg. Az egyetlen korlát, hogy az alpolgármester illetménye nem haladhatja meg a polgármester illetményének 90%-át. A rendelkezés elfogadásával lehetőség nyílik arra, hogy a települések ezen a területen is takarékoskodhassanak.

A 14. §-hoz

Hatályon kívül helyező rendelkezések.

A 15. §-hoz

A jogrendszer koherenciáját biztosító rendelkezés. A Mötv. 36. § (1) bekezdés a) pont ab) alpontja lehetővé teszi, hogy önkormányzati képviselő köznevelési intézmény vezetője legyen. A rendelkezés azt a célt szolgálja, hogy a nemzeti köznevelésről szóló törvény ezen rendelkezéséhez se lehessen eltérő értelmezést fűzni.

-----STARTING---POINT---VEGE---

A 16. §-hoz

A törvény hatálybaléptetésére vonatkozó rendelkezés.

A 17. §-hoz

Sarkalatossági klauzula.