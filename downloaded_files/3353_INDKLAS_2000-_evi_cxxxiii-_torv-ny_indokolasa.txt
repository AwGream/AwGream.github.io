2000. évi CXXXIII. törvény indokolása

a Magyar Köztársaság 2001. és 2002. évi költségvetéséről

Általános indokolás

I. A kormányzat gazdaságpolitikájának fő vonásai 2001-2003. években

1. Kiinduló feltételek

A magyar gazdaság következő 2-3 évére több oldalról is olyan gazdasági stratégia körvonalazható, amely az ország gyors és kiegyensúlyozott fejlődését, fokozatos európai felzárkózását teszi lehetővé.

a) A gazdaság 2000-ben már több éve produkál tartósan gyors teljesítménybővülést, az egyensúly és az árak stabilizálódó tendenciájának megőrzése mellett.

Az 1998-1999 közötti 4-5% növekedést követően 2000-ben várhatóan 5-6%-kal bővül a bruttó hazai termék volumene (azonban ennek valóságos vásárlóértékét kb. 0,5%-ponttal csökkenti a világpiaci olajárak emelkedése miatt keletkező cserearány-romlás). A növekedés exportorientált, tartóssá válását megalapozza a beruházások magas dinamikája, az évről-évre már emelkedő foglalkoztatás. A gazdaság fejlődése lehetőséget nyújt a fogyasztási szint mértéktartó, de rendszeres növelésére is. A versenyképesség javul, az ágazati és a vállalkozói struktúra a piaci követelményekhez alkalmazkodva fejlődik.

Az államháztartás hiánya és a költségvetés adósságállománya a GDP arányában folyamatosan csökken, az idén ezek a ráták már 3,5%-ra, illetőleg 60% alá süllyednek. A reálbérek emelkedése nem magasabb a termelékenységjavulás mértékénél. Ezek a versenyképes, egyensúlyőrző, de gyors gazdasági növekedés alapvető tényezői. A folyó fizetési mérleg GDP-hez viszonyított évi 4-4,5%-os hiánya a külső eladósodás folyamatos mérséklődése mellett, nagyrészt a külföldi működőtőke és portfolió-befektetések révén finanszírozható.

Az infláció az idén már egyszámjegyűvé válik. A maginfláció és a fejlett országok árnövekedésétől való eltérés csökken, így az infláció tendenciája tartósan a további mérséklődés irányába mutat.

Ez annak ellenére is igaz, hogy az olajárak minden várakozást meghaladó szintet értek el, és az élelmiszerek kedvező világpiaci konjunktúrája is kimozdította az eddigi stagnálásból a hazai árakat. Ezért a várható éves inflációcsökkenés számottevően kisebb a tervezettnél.

b) A világgazdaság egészében, s így a fejlődésünk szempontjából meghatározó térségekben és országokban tartósan kedvezőek a konjunktúra kilátások.

2000-ben az OECD régió növekedése két évtized óta a leggyorsabbnak ígérkezik.

Az előrejelzések szerint a következő két évben az eurózónában a múlt év közepén kezdődött erőteljes növekedés folytatódik, mindenekelőtt a beruházások és a fogyasztás bővülésének köszönhetően. A foglalkoztatás nő, a munkanélküliségi ráta egyenletesen csökken. Az ipari és fogyasztói bizalmi index folyamatosan javul. Az Európai Unió, az IMF, az OECD és más prognóziskészítő intézmények az eurózónában jövőre némi lassulást, de még mindig 3% fölötti növekedést várnak. A 2002-2005 évek átlagára az OECD 2,3%-os növekedést jelzett előre. Az olajár magas, jövőbeli tendenciája bizonytalan. Az ideihez képest az infláció változatlan vagy némileg lassúbb ütemét prognosztizálják.

c) A dinamikus, de kiegyensúlyozott fejlődést, a gazdaság biztonságos és kiszámítható működését alátámasztó gazdasági stratégia követését a külföldi befektetők magasra értékelik, a nemzetközi szervezetek pedig - ezen belül az Európai Unió csatlakozásunk feltételeként - elvárják. Ezek figyelembe vétele országunk érdeke is.

2. A gazdaságpolitika fő céljai és makrogazdasági követelményei

A Kormány 1999. júniusában „Az európai felzárkózás stratégiája” címmel középtávú gazdasági koncepciót alakított ki. 2000. áprilisában a Kormány és az Európai Bizottság képviselői már második alkalommal írtak alá közös értékelést a magyar gazdaságpolitika középtávú prioritásairól.

A Kormány középtávú gazdaságpolitikájának alapvető célja, hogy Magyarország a gazdasági teljesítmények, és ezáltal a polgárok jóléte, életszínvonala tekintetében is fokozatosan közeledjék az Európai Unióhoz. A stratégia részeként a kormányzat három, kölcsönösen összefüggő célt határozott meg: a versenyképesség javítását, a gyors és kiegyensúlyozott gazdasági növekedés fenntartását és az Unióba való integráció folytatását.

E célok eléréséhez a makrogazdasági politika a következő, egymással összefüggő elvekre épül:

- A gazdaságpolitika támogatást nyújt a vállalkozások fejlődéséhez.

- A bérek növekedésének forrása a termelékenység javulása. Hosszabb távon a keresetek közeledni fognak az európai szintekhez és arányokhoz.

- Az államháztartás működésének hatékonyságát növelni, gazdasági szerepvállalását mérsékelni kell. Méretét, funkcióit egyre inkább az EU követelmények szabják meg.

- Mindezek alapján a külső adósság mértéke stabilizálódik.

Az előbbi elvekre épülő makrogazdasági politikánk fő vonásai a következők.

a) Költségvetési politika

A versenyképesség és az egyensúly javításának továbbra is alapvető feltétele az államháztartás centralizációs és újraelosztó szerepének, deficit- és adósságrátájának mérséklése. Kiemelt érdek, hogy az államháztartás e fő jelzőszámai tekintetében (az átláthatóság s a mérési módszer azonosságának megteremtése mellett) egyértelmű közeledési tendencia érvényesüljön az Európai Unión belüli követelményrendszer irányába.

b) Jövedelempolitika

A munkavállalókat a béreken keresztül kell ösztönözni a nagyobb (jobb) teljesítményekre. A bérszintek és bérarányok egyre inkább fejezzék ki a tevékenység gazdasági-társadalmi hasznosságát és nyújtsanak fedezetet a normális megélhetésre. Ettől a szürke- és feketegazdaság visszaszorulása és a legális foglalkoztatás növekedése várható.

A hosszabb távon elérhető növekedési potenciál tényleges kiaknázása körültekintést és óvatosságot igényel a jövedelempolitika terén, a GDP jövedelemtulajdonosok közötti megosztásában. A nyereséges működés fenntartása, illetve javítása egyben azt is jelenti, hogy a munkavállalói jövedelmek részaránya ne növekedjen a hozzáadott értéken belül. Másképpen megfogalmazva, a versenyképes növekedés fenntartásához és az inflációs nyomás mérsékléséhez az szükséges, hogy a reálbérek növekedése ne haladja meg a termelékenység növekedését. A gazdaság bővülése már lehetőséget ad arra, hogy e követelményt nem veszélyeztetve bizonyos bérfeszültségek fokozatosan oldódjanak úgy, hogy egyben közeledjünk az európai bérszínvonalhoz is.

A minimálbérek jelentős növekedése ellenére - a munkaadókat terhelő társadalom-biztosítási járulékteher 2001-2002-ben jelentős mérséklődése következtében - a fajlagos munkaerőköltség kedvezően alakul. Jelenlegi számításaink szerint a feldolgozóiparban ez a mutató jövőre lényegében nem változik, azaz megfelel a főbb kereskedelmi partnereinknél érvényesülő tendenciának. Ez azt jelenti, hogy a bérversenyképesség leértékelés nélkül sem romlik, a leértékelés egyértelműen javítja az így számított versenyképességi mutatót.

c) Dezinflációs politika

Az éves átlagos infláció az 1999. évi 10%-ról 2003-ig 3-5%-ra csökken. A tervezett makrofeltételek ezt gazdasági, piaci oldalról alátámasztják; az elmúlt évek tapasztalatai alapján pedig a gazdaság szereplői azt elfogadják, várják. A tartós dezinfláció egyben feltétele is a dinamikus gazdasági növekedésnek, az EU-hoz való integrálódásnak.

Minél kisebb az inflációs ráta, annál nehezebb azt tovább csökkenteni. Ezért, valamint a gazdasági növekedéssel együtt járó inflációs hatások fékezése céljából az állami cselekvésben megnyilvánuló antiinflációs politika változatlanul fontos. A dezinflációs cél elérését a következők segítik:

- A gazdasági növekedést kísérő nagyobb kínálattól és versenytől az áremelkedés fékezése várható. E kedvező folyamathoz hozzájárulhat a kis- és közepes vállalkozások térnyerésének állami eszközökkel való elősegítése.

- Csökkennek a bérterhek. A következő két évben jelentősen csökken a TB járulék, ami a vállalati bérterheket hosszabb távon - a minimálbér erőteljes emelése ellenére is - csökkenti. Az áralakulást leginkább befolyásoló közvetett adók körében emelésre nem kerül sor, kivéve a jövedéki adók egyre csökkenő ütemű valorizálását. Az állam szigorú önkorlátozást valósít meg a különféle felügyeleti és hatósági eljárási díjak megállapításánál, új adók, díjak bevezetésénél.

- A piaci árukörben a nemzetközi ártendenciákkal összhangban, az árfolyam nominális horgony szerepe mellett, egyre alacsonyabb lesz az árszintnövekedés, nem egy esetben tartós árcsökkenések kíséretében. Hasonló tendencia jellemzi a hírközlési és informatikai szolgáltatásokat, ahol a részleges (a közcélú telefonszolgáltatásokra vonatkozó) hatósági árszabályozás figyelemmel lesz a piacnyitásra és a nemzetközi áralakulás determinációira.

- Az agrár rendtartással úgy kell szabályozni a belföldi kínálatot, hogy az élelmiszer - árnövekedés ne haladja meg számottevően az átlagos inflációt. A ráfordításokat és az EU-országok árszintjét alapul véve a legtöbb élelmiszer jelenleg alulértékelt. Az alacsony kereslet és a belföldre irányuló bő kínálat - az exportlehetőségek beszűkülése miatt - eddig az átlagtól elmaradó élelmiszer-árszintemelkedést eredményezett, ami domináns tényezője volt a dezinflációnak. A további kilátások már nehezebben ítélhetők meg, mivel javuló exportkilátások mellett a belföldi élelmiszerárak az eddigieknél erőteljesebben növekedhetnek.

- A hatósági áras körben valószínűleg szükség lesz bizonyos árlimitek alkalmazására. A 2001. évi árintézkedések irányelveit a Kormány ősszel határozza meg. A hatósági áras termékek és szolgáltatások körében a ráfordítások növekedése egyre mérséklődik. Az energetikai és infrastrukturális szolgáltatások igénybevétele a fogyasztás növekedésével bővül, a fajlagos ráfordítások emelkedése tehát csökken. Az állam fokozott szerepet vállal a fejlesztésben (pl. autópálya, vasút), így kisebb az áremelési igény.

d) Monetáris politika

A monetáris politika végső célja a tartós dezinfláció. A fejlődési, illetve termelékenység-növekedési ütemben jelentkező pozitív eltérés nemzeti valutánk reálértelemben vett felértékelődését vonja maga után, amely segíti az inflációs differencia - a termelékenység relatív növekedése által indokolt szintre történő - mérséklődését. Gyors fejlődésünk, fokozódó integrálódásunk a továbbiakban is a nemzetközi befektetők célterületévé teszik az országot, mind a tartós, mind a spekulatív célú, kamatorientált tőkebefektetések területén.

A monetáris politika árfolyam-vezéreltsége az elkövetkező időszakban is jellemző marad. Az inflációs ráta tartósan évi 5% alá süllyedését követően már szükségtelenné válik a csúszó leértékelési rendszer fenntartása. Az árfolyamrendszernek - a csúszás megszüntetéséhez kapcsolódó - rugalmasabbá tétele, az ingadozási sáv kiszélesítése lehetővé teszi a külső pénzügyi piacokról érkező átmeneti hatások tompítását. A kockázati prémium várható növekedése bővíti a kamatpolitika mozgásterét, illetve mérsékli a spekulatív tőkemozgások lendületét. A rugalmasabb árfolyamrendszer keretei között mozgó monetáris politika azonban továbbra sem mond le teljesen az árfolyam horgony szerepéről. A forint árfolyamának bizonyos - gazdasági fundamentumok által meghatározott trendvonal mentén történő - menedzselése az időszak egészében jellemző marad.

A kamatpolitika autonómiája a kockázati prémium által meghatározott - az árfolyamrendszer rugalmasabbá válását követő egyszeri növekedése után feltehetőleg újra - szűkülő sávban mozog. A nominális kamatok trendjének az infláció mérséklődését követő csökkenése várható. A kockázati prémiumokban, illetve a reálfelértékelődés mértékében, illetve e tényezők egymáshoz való viszonyában bekövetkező változásoknak megfelelően a reálkamatok alakulását az elkövetkező években is nagyrészt külsődleges tényezők határozzák meg. A kamatpolitika csak korlátozottan lesz gazdaságpolitikai befolyásoló eszközként használható.

A monetáris politika eszközrendszerének európai uniós harmonizációja folytatódik. A kamatpolitika instrumentumainak már ma is jelentős azonossága mellett, megkezdődik a kötelező tartalékrendszer fokozatos EU konformmá tétele. A kötelező tartalék effektív rátája jelentős mértékben csökken, illetve a vetítési alap kiszélesedik. Az intézkedés révén csökken a bankrendszer indirekt adóterhelésének mértéke, javul a pénzügyi közvetítés más szektoraihoz képesti versenyképessége. A kamatrések várható csökkenése egyidőben gyakorolhat kedvező hatást a megtakarítási hajlandóságra, az üzleti szektor hitelfelvételeire, illetve a forint- és devizafinanszírozás arányának alakulására.

3. Prognózis a gazdaság fejlődésére

A 2001-2003 közötti időszakban a gazdasági fejlődés várhatóan töretlen marad. Számításaink szerint a gazdasági növekedés 5-6%-ra gyorsul, 2003-ban pedig a 6%-ot is meghaladhatja. A korábbi évek növekedését túlszárnyaló dinamika elsődlegesen a kedvező külső konjunktúra fennmaradásának és a vázolt kormányzati gazdaságpolitikának köszönhető.

A hazai növekedés továbbra is export- és beruházás-orientált marad, a növekedés összetevői ugyanakkor némileg módosulnak. A 2001-2002-es időszakban a világkereskedelem bővülési ütemét lényegesen meghaladó mértékben, a számítások szerint 10% körüli ütemben emelkedik az export és import volumene. Az EU csatlakozáshoz kapcsolódóan, a beruházások fellendülésének hatásaként mintegy 12-14%-os importnövekedést és némileg alacsonyabb exportvolumen valószínűsíthető, ez azonban a 6% körüli GDP növekedés mellett nem veszélyezteti a külső egyensúlyt.

A gazdasági növekedés másik fontos összetevője, a belföldi felhasználás - a belső fogyasztás és beruházás - növekedése is gyorsul. Az állóeszköz-felhalmozás volumene a korábbi éveket jóval meghaladó, 10% fölötti ütemben emelkedik majd az időszak egészében a csatlakozás hatásaként pedig 11-13% között alakulhat. A beruházás növekedése egyrészt a központi beruházási projektek (autópálya építés és egyéb infrastrukturális fejlesztések) megindulásának, a lakásépítés felgyorsulásának, valamint a vállalati szektor növekvő felhalmozásainak az eredménye.

A lakossági fogyasztás volumene fokozatosan emelkedik, 2001-ben 3,5-4% között, 2002-ben 4% körül, 2003-ban pedig már 4% felett alakul. A közösségi fogyasztás 2001-ben és 2002-ben a szigorú fiskális politika mellett reálértéken nem változik, 2003-ban ugyanakkor az intézményfejlesztési kiadások miatt 1-2%-os volumennövekedés várható.

A belföldi felhasználás gyorsuló növekedése ugyanakkor továbbra is biztonságosnak tekinthető mind a külső, mind a belső egyensúly szempontjából. A folyó fizetési mérleg egyenlege az időszak egészében 2,3-2,4 Md euró körül alakul, amely a GDP %-ában kifejezett mutatóban fokozatos csökkenést, 2003-ra 3,4-3,8% körüli értéket jelent. A csatlakozással összefüggő beruházási importtöbblet következtében - amely jórészt a termelőkapacitások kiépítését, illetve megújítását célozza és így a további évek gazdasági növekedéséhez teremt alapot - az áruforgalom hiánya 2003-ban megközelítheti az 5 Md eurót. Ezt a hatást ugyanakkor az idegenforgalmi többlet növekedése részben ellensúlyozni tudja, emellett pedig az EU transzferek bővülnek. A kiegyensúlyozott gazdasági növekedésnek és a stabil befektetői környezetnek köszönhetően a fokozatosan növekvő külföldi tőkebefektetések volumenváltozása a tovább gyorsul. Ennek köszönhetően a külföldi, nem adóssággeneráló tőkebeáramlás várhatóan minden évben nagyrészt finanszírozza majd a folyó fizetési mérleg hiányát.

II. A költségvetés-politika céljai és keretei

A makrogazdasági folyamatok, és ezzel összefüggésben a pénzügyi egyensúly 2000. évben mutatkozó kedvező tendenciái 2001-2003. években is folytatódó pozitív elmozdulásokat alapoznak meg.

A pénzügypolitikának a kormányprogram alapelveinek érvényre juttatását szolgálva kell hozzájárulnia a hosszú távú stabil és fenntartható gazdasági növekedést segítő, a versenyképesség erősítését szolgáló feltételek kialakításához, az európai integrációval kapcsolatos feladatokból adódó kötelezettségek megfelelő teljesítéséhez.

Az eddigi elemzések és mérlegelések alapján 2001-2003. években a tartós gazdasági növekedés mellett folyamatosan csökkenő inflációs ráta és arányaiban mérséklődő eladósodás feltételeinek létrehozása lehetségessé válik azzal egyidejűleg, hogy az államháztartás gazdálkodási egyensúlya évről-évre javul. A tartós gazdasági fejlődés mellett a kül- és belföldi pénzügyi egyensúly javulása, az e területeken elért eredmények megőrzése mellett az Európai Unióhoz történő csatlakozás további szükséges feltételeinek kialakítására is sor kerülhet.

Az államháztartás pénzügyi rendszerének továbbfejlesztésével összhangban a takarékos állam kiépítésének fel kell gyorsulnia. Az államháztartásban az állami feladatoknál megteremtődnek az ésszerű és fokozottabban ellenőrzött közpénzfelhasználás feltételei, egyes területeken az ellátottsági színvonal javítására is sor kerülhet.

A fiskális politikának a követelményszintű hiány mérséklésén keresztül a következőknek kell megfelelnie:

- a hiány megfelelő keretek között tartásával hozzá kell járulni az infláció csökkenéséhez;

- a nemzetközi stratégiánknak megfelelő egyensúlyi helyzet eléréséhez illeszkedő irányvonalhoz kell igazodni;

- folyamatosan mérsékelni kell az államháztartás forráslekötő hatását.

A többnyire kedvezőnek minősíthető kül- és belgazdasági feltételek a közvetkező három évre az államháztartásban az un. követelményszintű mutatók (GDP arányos hiány, jövedelemcentralizáció, újraelosztás és adósságráta) folyamatos javítása mellett a pénzügyi mozgásteret bár bővítik, az állam elsődleges bevételei a GDP-hez viszonyítva több okból is (vámbevételek csökkenése, társadalombiztosítási járulékcsökkentés) relative csökkennek. Ugyanakkor a NATO- és EU-csatlakozással kapcsolatos feladatok, a környezetvédelem, a vízgazdálkodás, a felsőoktatás, a kutatás-fejlesztés, az egészségügy és a közlekedés területén szükségessé váló beruházások és működést segítő intézkedések forrásainak biztosítása jelentősen növelik a kiadás összegét, azzal egyidejűleg, hogy számos más területen is kiemelt prioritást kell érvényesíteni. Az államháztartás konszolidált elsődleges bevételei a 2000. évi előirányzathoz viszonyítva 11,9%-kal bővülnek 2001-re, 2002-re pedig az előző évhez képest 6,2%-kal. Ezzel egyidejűleg az államháztartás konszolidált elsődleges kiadásai 14,9%-kal, majd 6,8%-kal nőnek.

Az államháztartás GDP-hez viszonyított elsődleges bevételeinél a köztehercsökkentés és a nemzetközi szerződésekben vállalt kötelezettségek teljesítése okán bekövetkező bevételi aránymérséklődés 2002-re 1999-hez viszonyítva 6,0%-pont. A jelzett bevételi arányváltozás a kiadási determinációk okán, valamint az intézményrendszer zavartalan működése érdekében biztosítandó források miatt, továbbá az EU-hoz történő felzárkózási feladatokkal összefüggésben a kiadási oldalon paralell nem követhető. A kiadások is mérséklődnek a GDP-hez képest, de a bevételi ütemnél mérsékeltebben „csak” 4%-ponttal. Ez indokolja 2001-2002. évben az elsődleges szufficit GDP-hez viszonyított 1% körüli alakulását, illetve 2001. évben az államháztartási hiány 3,4%-os és 2002-ben 3,2%-os arányát.

Mind a bevételi, mind a kiadási oldalon jelzett változások olyan strukturális jellegű módosulásokból adódnak, amelyeket a gazdaságpolitikának, a magyar gazdaság további kiegyensúlyozott fejlődése érdekében - részben az integrálódásból adódó nemzetközi kötelezettségei, részben a gazdaság belső működőképessége okán - meg kell lépnie. Az elmúlt 2-3 év eredményei, illetve a jelenlegi kedvező tendenciák alapot teremtenek arra, hogy e lépések a következő 2 év folyamán megtörténjenek.

A költségvetés-politika céljainak végrehajthatósága szempontjából fontos, hogy a pótlólagos keresletet nem teremtő, így a kiadások növekedése szempontjából közömbös hatású, a magánnyugdíj-pénztári átadással korrigált elsődleges egyenleg a GDP-hez viszonyítva 2001-ben 1,5%, a magánnyugdíj-pénztári átadással korrigált GDP arányos államháztartási hiány alacsonyabb, mint 3%.

A költségvetési politika eddig is követett célrendszerén belül 2001-2002-ben a korábbinál nagyobb hangsúlyt kap - a követelményszintű hiány mellett - a jövedelemcentralizáció csökkentése azért, hogy ily módon javuljon a másik két jövedelem-tulajdonosi csoport - de elsősorban a vállalkozói-szféra jövedelempozíciója. A korábbi időszaknál magasabb ütemben csökken a jövedelemközpontosítás GDP-hez viszonyított aránya (1999-ről 2000. évi előirányzathoz a változás 1,2%-pont volt; 2000-20001. között 2,0%-pont, majd 2001-2002. között tovább 1,7%-pont). Hasonló a tendencia az újraelosztásnál is, a változás 2000-ről 2001-re 2,1%-pont, 2001-2002. évek viszonyában pedig 1,9%-pont). A következő években a jövedelemcentralizáció 37% körüli értékre csökken, s az újraelosztás aránya is 40% alá süllyed. Ezzel egyidejűleg szűkül az eladósodási ráta; a központi költségvetés adóssága a GDP %-ában az 1999. évi 60%-ról 50% közelébe kerül 2003-ig.

A költségvetés-politika „kedvezményezett” területei a családpolitika, a Nemzeti Fejlesztési Program meghatározó területei (a Széchenyi-terv alapján), az agrár- és vidékfejlesztés, a tudásalapú társadalom emberi erőforrásainak fejlesztési céljai, az EU integrációval kapcsolatos feladatok és pénzügyi hatások, valamint az életszínvonal emelés.

a) Családpolitika

Az elkövetkező évek feladata, hogy a kialakult családtámogatási rendszer értékeit megőrizze és szükséges pénzügyi alapjait biztosítsa.

A 2001. és a 2002. költségvetési év egyik fő prioritása a gyermekes családok támogatása. Az 1999-ben megkezdett új, komplex családtámogatási rendszer több elemből tevődik össze. Az alanyi jogon járó gyermekgondozási segély, anyasági támogatás és a gyermekvédelmi támogatás évenkénti emelését az öregségi nyugdíjminimumhoz kapcsolódó törvényi kötöttség garantálja. A rászoruló családok számára a rendszeres gyermekvédelmi támogatás kiterjesztése jelenthet kiegészítő támogatást. A gyermekgondozási díj a gyermek nevelése miatt kieső kereset részleges kompenzálását szolgálja.

A családi támogatások rendszerén belül fontos, egyre erősödő elem a gyermekek után igénybe vehető személyi jövedelemadó kedvezmény. Ezáltal azok az állampolgárok, akik a társadalmi közteherviselésben nagyobb szerepet vállalnak, arányosan többet kapnak vissza a költségvetés bevételeiből.

Összességében a gyermekes családokat megillető támogatások 2001-ben kiemelkedő mértékben 18%-kal nőnek.

A családpolitika megvalósításának fontos eszköze az otthonteremtési támogatások rendszere, amely emellett a gazdaság fejlődését és a társadalmi különbségek mérséklését is szolgálja.

b) A Nemzeti Fejlesztési Program meghatározó jelentőségű területei (a Széchenyi Terv alapján)

A következő években - az eddig elért teljesítmények alapján - lehetővé válik a magyar gazdaságnak az Európai Uniót jellemző gazdasági, illetve életszínvonalbeli átlagokhoz való felzárkóztatása. E folyamat sikere érdekében szükséges, hogy az állam jelentős fejlesztési forrásokat koncentráljon azokra a területekre, amelyeken az Uniótól való lemaradás Magyarország gazdasági egészének fejlődését gátolja, valamint azokra a lehetséges kitörési pontokra, amelyek fejlesztése a gazdaság egészére átterjedve húzóhatást fejthetnek ki. Ezek elsősorban a felzárkózás infrastrukturális háttere (gyorsforgalmi úthálózat fejlesztése, lakásépítés, illetve a lakhatási körülmények, pl. csatornázottság javítása), a modern gazdaságot meghatározó szellemi tőke és szakképzettség, a mostanra kialakult - multinacionális nagyvállalatok és a hazai kis- és középvállalkozók, másrészről az egyes régiók éles elkülönülésével jellemezhető - duális gazdasági szerkezet oldása, illetve az olyan - nemzetközi összehasonlításban is kiemelkedő feltételekkel és jelentős fejlődési tartalékkal rendelkező - ágazatok, mint pl. a turizmus.

Az autópályák, illetve gyorsforgalmi utak építése elengedhetetlen ahhoz, hogy a magyar gazdaság tranzit szerepéből fakadó jelentős előnyök kihasználhatók legyenek, továbbá, hogy lehetővé váljon az elmaradt térségek felzárkóztatása, a gazdasági vérkeringésbe való bekapcsolása.

A lakásépítések növelése nemcsak a még ma is meglévő mennyiségi gondok megoldását irányozza elő, hanem olyan minőségi célokat is, mint a fiatalok esetében az első lakás megszerzési lehetőségének biztosítását és a mobilitás lakáspolitikai eszközökkel (pl. a bérlakás-szektor növelésén keresztül) történő fokozását. A közigazgatás és közszolgáltatások vonatkozásában a területi mobilitás növelése érdekében - mellyel az alrendszerek szükséges átalakítása megkönnyíthető - fontos feladat a Nemzeti Lakásprogram végrehajtása. Ennek keretében a megújított lakásépítési finanszírozás mellett sor kerül az állami támogatású bérlakásprogram felgyorsítására is.

A magyar gazdaság további fejlődését, illetve e fejlődés biztonságos voltát egyre jobban akadályozó duális szerkezet oldását elsősorban a kis- és középvállalkozások nagyvállalkozásokkal szembeni versenyhátrányának mérséklésével indokolt csökkenteni. Ehhez a vállalkozói kultúra és ismeretek fejlesztésére, a tőkéhez való hozzájutás javítására, a működés adminisztratív feltételeinek könnyítésére mód nyílik. A vállalkozások beszállítói kapcsolódási lehetőségeinek javítása szélesedik.

A turizmus fejlesztése azért kiemelkedő fontosságú mert ez - az ágazat specialitásaiból következően - egyszerre több gazdaságstratégiai cél elérését is - mindenek előtt a fizetési mérleg javítását, a munkahelyteremtést és a területfejlesztést - elősegítheti.

c) Tudásalapú társadalom emberi erőforrásainak fejlesztése

Az emberi erőforrás fejlesztése a versenyképesség javításának alapvető feltétele, a gazdasági és társadalmi kohézió elősegítésének eszköze. Az oktatáspolitika figyelembe veszi az innováció gyorsaságát a többszöri szakmaváltás, az erős tudásalapok és a folyamatos tudásfejlesztés szükségességét. A foglalkoztathatóság javítását szolgálja a közoktatásban az idegen nyelvű képzés fejlesztése, a felsőoktatásban a felvételi és a képzési rendszer átalakítása, valamint minden oktatási szinten a felhasználói igényeket középpontba állító minőségpolitika kialakítása. Ez által az oktatáspolitika befolyásolja a munkaerőpiacra való belépés időpontját, alakítja a munkaerő képzettségének jellegét és színvonalát, valamint a mobilitás képességét. Az oktatási rendszerből kikerülő szakképzett fiatalok aránya növekszik. A köz- és felsőoktatásra, valamint a szakképzésre fordított kiadások emelkednek.

A XXI. század fordulójának modern gazdasága a tudáson alapul. Csak azok a szereplők sikeresek, akik magas színvonalú innovációra, új és nagy szellemi hozzájárulást megtestesítő termékek piaci bevezetésére képesek. Ezért a kutatás és fejlesztés kulcsszerepet játszik Magyarország felzárkózásában a nemzetközi versenyképesség és az ezt ösztönző társadalmi és gazdasági feltételek kialakítása terén. A megjelölt célok teljesülésének fontos eszköze tehát az életminőség javítását, a kommunikációs és információs technológiák kutatását és fejlesztését, a környezetvédelmi és anyagtudományi kutatásokat, az agrárgazdasági és biotechnológiai kutatásokat, valamint a nemzeti örökség és a jelenkori társadalmi kihívások kutatását összefogó nemzeti kutatási és fejlesztési programok kiemelt támogatása.

d) Agrár- és vidékfejlesztés

Az agrár- és vidékfejlesztés támogatása változatlanul a Kormány kiemelt céljai közé tartozik. E célokra - az agrárgazdaság fejlesztéséről szóló törvény előírásainak megfelelően - az előző évihez képest a folyó áras GDP-növekedés ütemét jelentősen meghaladó támogatás biztosítható.

A támogatási rendszer kialakításánál folytatódik az egyszerűsítés, továbbá az EU szabályokkal való harmonizáció. Az agrártámogatások belső arányai a beruházási támogatások javára tolódnak el. 2001. évtől létrejön a Nemzeti Földalap.

A területi aránytalanságok mérséklése, az elmaradott régiók, megyék és kistérségek gazdasági-társadalmi felzárkóztatási esélyeinek javítása a 2001-2003. évek gazdaság- és költségvetés-politikájának továbbra is kiemelt feladata marad. A terület- és vidékfejlesztést közvetlenül szolgáló költségvetési előirányzatok jelentős növelésével, a térségi programok társfinanszírozási feltételeinek a fejezeteknél történő tervezésével, az EU előcsatlakozási programok támogatásainak igénybevételével tovább bővül a helyi fejlesztési igények, a térségi felzárkóztatási programok megvalósításának lehetősége, és emellett erősödik az EU-csatlakozásra való felkészülésben az érintett régiók szerepvállalása is. A területi aránytalanságok jelentős csökkenését eredményezi infrastrukturális programok megvalósítása és ennek befektetés-ösztönző hatása, továbbá az ország legkedvezőtlenebb helyzetű megyéinek kiemelt kezelése.

e) EU integrációval kapcsolatos feladatok és pénzügyi hatások

A 2001-2003 közötti időszak az EU közös költségvetéséhez történő kapcsolódás, illetve a nemzeti költségvetés kötelezettségeit tekintve két szakaszra osztható. Más feladatokat és pénzügyi hatásokat jelentenek a magyar költségvetésben az ún. felkészülés évei, és más kötelezettségek és pénzfolyamatok befolyásolják a tagság idejére szóló költségvetést.

Az EU közös költségvetése az EU 2000-2006 közötti középtávú pénzügyi előirányzataiban évente ún. előcsatlakozási segélyt hagyott jóvá. A magyar nemzeti költségvetés 2002. január 1-jéig nevesítette az említett előcsatlakozási-, továbbá a hazai költségvetési forrásokból finanszírozandó felkészülési programot. A csatlakozó országok részére az EU dokumentumok - első ízben 2002. évre vonatkozóan - már a teljes jogú tagsággal járó forrásokat is tartalmaznak.

Az EU-csatlakozással összefüggő fő feladat tehát a teljes jogú tagságra való felkészülés biztosítása, illetőleg a felkészülés befejezése, a szükséges fejlesztések államháztartási forrásainak megalapozása, továbbá az államháztartáson kívüli források koordinált társítása, bevonása. Másrészt a taggá válás esetén biztosítani kell az EU költségvetéshez való magyar hozzájárulást, és mindent meg kell tenni az elnyerhető források minél teljesebb felhasználásának, így a társfinanszírozási kötelezettségeknek a biztosítására.

A felkészülés feladatainak végrehajtására a Kormány elfogadta az Acquis (a Közösségi Joganyag) átvételét szolgáló, 1999-2001-re szóló Nemzeti Programot (ANP). Ez az EU Bizottság részére is benyújtásra került. Az ANP-ben 2001-ben jelentkeznek a legjelentősebb jogharmonizációs, intézmény- és gazdaságfejlesztési feladatok, amelyekre a 2000. évihez képest számottevően több központi forrásra van szükség.

A felvételünkig terjedő időszakban jelentős összegek állhatnak emellett rendelkezésre az előcsatlakozás keretében megszerezhető EU forrásokból. Ezek a mezőgazdaság modernizációját és a vidékfejlesztést elősegítő SAPARD, a környezetvédelem és az infrastruktúra fejlesztéséhez fűződő ISPA, valamint a kibővített PHARE program forrásai. A konstrukciók a taggá válás után elnyerhető Strukturális és Kohéziós Alap-források felhasználására való felkészülést, alkalmassá válást segítik elő, hozzájuk hazai társfinanszírozási kötelezettség tartozik. Az előcsatlakozási források 30%-a intézményfejlesztésre, 70%-a beruházásra költhető.

Magyarország taggá válása minden feltételének biztosítása a költségvetés-politikában az jelenti, hogy:

- az Acquis átvételét szolgáló Nemzeti Program végrehajtásával biztosítani kell a jogharmonizációs, intézményi felkészülést az EU tagság elnyerésére;

- a csatlakozást elősegítő közösségi eszközök költségvetési hatása kettős, növeli a költségvetési mozgásteret bizonyos ágazatokban (környezetvédelem, infrastruktúra, vidékfejlesztés, mezőgazdaság), ugyanakkor a központi költségvetés számára determinációt, mintegy három évre vonatkozó központi költségvetési forráslekötést jelent a társfinanszírozási kötelezettség. E hatásokat az államháztartás követelmény-szintű pozícióján belül kell kezelni. Maguk az EU források - az elszámolási szabályok szerint - nem érintik a pozíciót (egyenleget).

- az EU csatlakozásra való felkészülés folyamatában a szükséges új intézmények (pl. kifizető ügynökség) létrehozásával megváltozik a jelenlegi költségvetési intézményi struktúra, és az új intézmények fenntartási költségei többletkiadást jelentenek a központi költségvetés számára.

f) Az életszínvonal javítása

Az elkövetkező időszakban a közigazgatás és a közszolgáltatások minőségének javítása, hatékonyságának növelése céljából a 2001-2003. évi időszakban a közszférában a személyi juttatások jelentős reálérték-javulása következhet be.

A köztisztviselők- az előmeneteli rendszer közszolgálati életpályává történő átalakításával - számos új jogintézmény bevezetésével kiemelt juttatásokban részesülnek. Ez a személyi állomány megbecsültségét, jogviszonyának stabilitását is erősíti. A közszféra felzárkóztatási programja a következő években folytatódik további közszolgálati területeken - elsősorban a közoktatásban, a felsőoktatásban, az egészségügyben, a szociáliságazatban, a közművelődésben foglalkoztatottak - előmeneteli, illetve jövedelem pozícióinak javításával.

A Kormányprogramban meghirdetetteknek megfelelően, jelentősen növekszik a nyugdíjak reálértéke. A nyugdíjak megállapításánál az ún. svájci indexálás kerül alkalmazásra, amely az infláció növekedés és a bérek növekedésének arányában állapítja meg a nyugdíjemelés mértékét.

A következő években az Európai Unió országaiban jellemző arányokhoz történő fokozatos felzárkózást szolgálja a minimálbér 40 ezer, illetve 2002-ben 50 ezer forintra történő emelése.

g) Az államháztartás pénzügyi és intézményi rendszerének továbbfejlesztési irányai 2003-ig

Az államháztartás pénzügyi rendszerét érintően több éves, következetes továbbfejlesztésre van szükség.

Az állami feladatokat megfogalmazó jogszabályokat, valamint az állami feladatok végrehajtását szolgáló intézmények létjogosultságát, működési hatékonyságát folyamatosan felül kell vizsgálni annak érdekében, hogy a közpénzek csak a valós és meghatározható közérdekre, közfeladatra legyenek felhasználhatók.

Az államháztartás alrendszerei - beleértve a központi költségvetést, a társadalombiztosítást, az elkülönített állami pénzalapokat, valamint a helyi önkormányzatokat is - költségvetésének tervezési és döntési folyamatát kiadás-, illetve feladatorientálttá kell tenni annak érdekében, hogy erősödjön az állami feladatellátás biztonsága.

Különös figyelmet kell fordítani az államháztartás körének, alrendszereinek meghatározására, s az egyes alrendszerek feladatai általános és speciális szabályozásának kidolgozására. Az államháztartási pénzügyek szabályozási hatókörét ki kell bővíteni az állam tulajdonosi szerepvállalásának szabályozásával a piaci szférában (pl. közhasznú társaságok, ÁPV Rt. stb.), ennek keretében meg kell határozni a tulajdonosi szerepéhez társítható jogok és kötelezettségek, a tulajdonolt szervezet teljesítményének alakulásából adódó potenciális költségvetési kockázatok monitoring rendszerét.

Az intézményrendszernek nyújtható költségvetési támogatás növelésének szűk lehetőségei szükségszerűen erősítik az intézményrendszer működésével szembeni minőségi elvárásokat, és az előrelátható feszültségek oldása érdekében megkövetelik a működési költségek csökkentését. Ennek megalapozását célozza egyrészt az állami feladatok és hatáskörök szűkítése, a tervezésnél a szakmai, szervezeti, hatékonysági követelmények szabályozottságának érvényesítése, másrészt az intézmények számának érezhető csökkentése, a belső szervezeti struktúrák egyszerűsítése.

Az államháztartás pénzügyi és intézményrendszere felülvizsgálatát, korszerűsítését 2003-ig célszerű elvégezni. Az EU-csatlakozásunk kapcsán kiépítendő új egységek megvalósítására csak így lesz mód az államháztartás egyensúlyi követelményeinek megsértése nélkül.

III. Az állami feladatellátás funkcionális bemutatása, változásának jellemzői

Az egyes nagy funkcionális aggregátumok (blokkok, összetartozó főfunkciók) arányváltozásai megfelelnek a kormányprogramban meghatározott célok alapján kitűzött prioritásoknak.

a) Az államháztartási szerepvállaláson belül az állami működési funkciók (általános közszolgáltatások, védelem, rendvédelem és közbiztonság) az időszak folyamán növekednek, arányuk az összes kiadás tekintetében 13,8-14,1% között alakul (a konszolidált kiadások alapján). Az állami működési funkciók közül mind az általános közszolgáltatások, mind a védelem területén az előző évhez viszonyítva 20%-ot meghaladó előirányzat- növekedés várható.

Az általános közszolgáltatásoknál a forrásbővülést elsősorban a törvényhozó és végrehajtó szerveknél megvalósuló illetményalapok, a közalkalmazotti illetménytábla felemelése eredményezi. Emellett itt jelenik meg a kormányprogramban szereplő K+F ráfordítás GDP arányos 1,5%-os szintjének eléréséhez szükséges költségvetési többletkeret.

A védelmi előirányzat 2001-2002-es forrásbővülésének számottevő része a NATO tagságból adódó feladatok ellátását szolgálja, míg a fennmaradó összeg a hadsereg egészére kiterjedő haderőreform megvalósítására, illetve a személyi állomány illetményfejlesztésére és munkakörülményeinek javítására nyújt fedezetet.

A rendvédelemre és közbiztonságra tervezett 2001-2002. évi összegek az államháztartás konszolidált kiadásainak arányában stabilan 3,5%-os szinten alakulnak. Ez biztosítja az igazságszolgáltatás területén végrehajtandó illetményalap emelkedés pénzügyi keretét, a büntetés-végrehajtás többletkiadásait és a fogva-tartottak számának emelkedéséből adódó többletkifizetéseket. Tovább folytatódhat a szervezett bűnözés elleni küzdelem személyi és technikai hátterének biztosítása, valamint az új okmánycsalád bevezetését célzó program.

b) A jóléti funkciók közül az oktatásban az előző évhez viszonyítva 2001-re 14,5%-os, 2002-re 9,3%-os növekedés az oktatáspolitika azon céljának megvalósítását teszi lehetővé, miszerint biztosítani kell a társadalom tagjai számára a folyamatos tudásfejlesztést. Ennek érdekében 2001-2002 folyamán folytatódik a felsőoktatás reformja mind szerkezeti, mind minőségi értelemben, beleértve a hallgatói juttatások rendszerének átalakítását is. Kialakításra kerülnek közoktatási értékelési és vizsgaközpontok, illetve folytatódik a minőségbiztosítás elemeinek bevezetése. Új célként jelenik meg a felnőttképzés és a művészeti szakképzés támogatása.

Az egészségügy területén kiemelkedő előirányzat-növekedés a közegészségügyi tevékenységek körében várható, amely révén biztosítható a népegészségügy területén is az EU csatlakozás humán erőforrás feltételeinek megteremtése. Továbbá e funkció nyújt fedezetet az egészségügyi dolgozók személyi juttatásainak 20%-os emelésére, a rezidensképzésben várhatóan résztvevők megnövekvő létszáma miatt jelentkező támogatási többletre, illetve a mentés és a sürgősségi betegellátás feltételeinek javítására.

A szociális ráfordítások az időszak folyamán stabilan 32,2-33,7%-os szinten alakulnak az államháztartás összes kiadásainak arányában. A jóléti transzferek és a nyugdíjak terén továbbra is kiemelt kormányzati törekvés ebben a körben a reálérték növelése. A társadalombiztosításra és a jóléti szolgáltatásokra fordított összegek az előző évhez viszonyítva 2001-ben 10,6; 2002-ben 7,4%-kal növekednek.

A kormányprogrammal összhangban a család társadalmi szerepének erősítésére a családok helyzetének és a gyerekvállalás feltételeinek biztosítására kiemelt hangsúly helyeződik. E komplex családtámogatási rendszerben azonban fontos elem a gyermekek után igénybe vehető személyi jövedelemadó kedvezmény, amelyet a kiadások funkcionális besorolása csak részben jeleníthet meg. A családi támogatások legnagyobb tétele továbbra is a családi pótlék, amelynek jogosultsági feltételei nem változnak. A gyermekgondozási segély, az anyasági támogatás és a gyermeknevelési támogatás mindkét évben várhatóan az inflációt meghaladó mértékkel emelkedik. Mindezek mellett a jövedelempótló és jövedelemkiegészítő ellátások körében 2001-től bevezetésre kerül a fogyatékossági támogatás is.

A Széchenyi terv egyik kiemelt programjának céljait hivatott biztosítani az állami lakáskiadások - a várakozások szerinti - növekedése az elkövetkező két év során. A koncepció alapján a támogatások segítséget nyújtanak az új lakások építéséhez, vásárlásához, továbbá a kormány stratégiai céljai között szerepel a bérlakás állomány növelése, valamint a már meglévő lakások korszerűsítése, felújítása.

A szórakoztató, kulturális, és vallási tevékenységek és szolgáltatások funkción belül a sport és szabadidős tevékenységeket és szolgáltatásokra fordított kiadásoknak 40,6%-os növekedése prognosztizálható 2001-re, amely megteremti a labdarúgó stadionok és létesítmények fejlesztésére, a sportlétesítmény-kezelés intézményi rendszerének korszerűsítésére, az ifjúsági előirányzatok növelésére, valamint a téli olimpiára való felkészülésre fordított kiadások fedezetét. A 2001-es és 2002-es évek kiadási szerkezete lényegesen nem tér el egymástól.

c) A gazdasági funkciók a modern piacgazdasági állam megteremtődésével természetesen beálltak a nemzetközileg is megfelelő arányok szintjére, ugyanakkor az összes kiadás tekintetében az idei 13,8%-os részarányról 15,4%-ra emelkednek 2002-re, amelyen belül egyrészt meghatározó a közlekedési és távközlési tevékenységek körébe tartozó azon kiemelt kormányzati törekvés, miszerint az EU csatlakozás feltételrendszerének megvalósíthatósága céljából szükséges a gyorsforgalmi úthálózat fejlesztésére többletforrások biztosítása az érintett időszak egészére vonatkozóan, másrészt továbbra is prioritásként kezelt terület az agrár- és vidékfejlesztés támogatása. E téren a területi aránytalanságok mérséklése, az elmaradott régiók felzárkóztatása és az EU szabályokkal való harmonizáció tartozik a legfontosabb feladatok körébe.

d) Az államadósság finanszírozásának piaci alapokra helyezésével természetesen továbbra is jelentős hányadot képvisel a kiadások között az adósságszolgálati kamatteher. Az államadósság finanszírozásának korszerűsödése hozzájárult ahhoz, hogy kiegyensúlyozottabbá vált az adósságszolgálati kamatteher évek közötti megoszlása. Az adósságszolgálati kamatkiadások a 2000. évi GDP arányos 6,4%-os szintről 2002-re 4,5%-ra csökkennek. Előreláthatólag mindkét évben érvényesül az a tendencia, hogy a hozamok csökkenése ellensúlyozni tudja a nominális adósságállomány növekedését, ami összességében maga után vonja a kamatkiadások csökkenő ütemét.

IV. Adópolitikai célkitűzések, az adórendszer főbb változásai

Az elkövetkezendő két évben az adórendszer kiszámíthatóságára és stabilitására helyeződik a hangsúly, így csak olyan módosítások történnek, amelyek egyszerűsítést jelentenek, illetőleg biztosítják a jogharmonizációt, segítik a jogalkalmazást.

A 2001-2002. évre vonatkozó adópolitika az államháztartási centralizáció mérséklődését szolgálja, ugyanakkor az államháztartás kiadási oldalán jelentkező feladatok megvalósulását is lehetővé teszi. Az adórendszer 2001-2002. évi változtatásai az adóbevételi struktúrát lényegében nem változtatják meg.

Az adórendszer változtatásai által - az elmúlt két évben megkezdett adópolitikai lépések folytatásaként - erősödik a gyermekes családok helyzetének javítása, javulnak a kis- és középvállalkozások működési feltételei az adóterhelés csökkentésével, illetve az adminisztráció további egyszerűsítésével. Tovább folytatódik az élőmunka terhek csökkentésével a foglalkoztatottság növelése.

Kiemelt adópolitikai célok a családok támogatása és a kis- és középvállalkozások működési feltételeinek javítása. Ennek megfelelően a 2001. évi módosítások közül legnagyobb hatású változtatás a személyi jövedelemadóban a családi adókedvezmény rendszerének fejlesztése. Az átalányadózás kiterjesztésének keretén belül az egyéni vállalkozóknál emelkedik az elismert költséghányad mértéke. Ezen túlmenően megvalósul az adótábla alsó és felső sávhatárainak valorizálása. Egyszerűsödik az adóztatás, csökken az adminisztráció, javulnak az egyéni vállalkozók működési feltételei.

A társasági adóban és az osztalékadóban a jogharmonizáció érdekében a legtöbb változtatás a számvitelről szóló törvény újrakodifikálása miatt szükséges. A módosítások döntően az adóalapot növelő és csökkentő tételeket érintik, szigorodik az alultőkésítési szabály. Fontosabb változás, hogy a kis- és középvállalkozások adókedvezményt érvényesíthetnek a beruházási hitelre fizetett kamat alapján.

Az általános forgalmi adónál a javaslatok lényeges szabályozásbeli változásokat nem tartalmaznak, de a módosítások között megjelenik néhány a jogalkalmazást, jogharmonizációt segítő kiigazítás, pontosítás, például a kis- és középvállalkozásokat segíti.

A jövedéki adó szabályozásában nagyobb léptékű változtatás, nem szükséges. A szabályozás kisebb, jellemzően pontosító jellegű korrekciókat, valamint az adminisztrációs egyszerűsítéseket tartalmazza. A jogharmonizációs szempont érvényre jutása az adómértékek emelésénél jelenik meg.

Az illeték-szabályozás módosítását alapvetően az otthonteremtés illetékjogi eszközökkel is megvalósuló elősegítésének szándéka, valamint az önálló orvosi tevékenység működtetési joga megszerzésével kapcsolatos illetékszabályok rendezése indokolta.

Az adórendszerrel szemben támasztott stabilitási, állandósági követelményekkel összhangban a helyi adóknak viszonylag kis terjedelmű módosítása történik. A módosítások egyfelől a vállalkozások adókötelezettségének egyszerűsítésére, illetőleg adminisztrációs kötelezettségeik csökkentésére irányulnak, másfelől pedig a 2001-től hatályba lépő új számviteli törvény fogalmi rendszeréhez való igazodás miatt történnek.

A gépjármű-adóztatás rendszere alapvetően a legkorszerűbb környezetvédelmi követelményeket teljesítő gépjárművekre vonatkozó adókedvezményi rendszer beépítésére irányul.

A járulékrendszerben folytatódik a foglalkoztatók élőmunka terheinek csökkenése. Mérséklődik a munkáltatók társadalombiztosítási járulékfizetési kötelezettsége, ezzel párhuzamosan a tételes egészségügyi hozzájárulás növekszik. A minimálbér a jelenlegi 25 500 forintról 2001-ben 40 000 forintra, majd 2002-ben 50 000 forintra emelkedik. Megszűnik az egyéni egészségbiztosítási járulék plafonja.

Az adózás rendjének módosítása az adókötelezettségek teljesítésének egyszerűsítésére, a jogkövető adózói magatartás elősegítésére, az adóztatás hatékonyságának növelésére és a változó jogi szabályozással való harmonizáció biztosítására irányul.

V. Központi költségvetés előirányzatai

1. Bevételi előirányzatok

1.1 Gazdálkodó szervezetek befizetései

A központi költségvetés 2001-re tervezett társasági adóbevétele (pénzintézetek nélkül) 298 milliárd forint. A tervezett összeg kialakításánál a számviteli és az adótörvény módosítása (pl. az értékcsökkenés, az értékvesztés elszámolása, a kutatás, fejlesztés költségeinek kedvezményes levonása) eredményeként a költségvetés 15 milliárd forint bevételről mond le a gazdálkodó szervezetek javára.

A gazdálkodó szervezetek társasági adójának 2002-re tervezett összege 325,5 milliárd forint. A számítások arra a feltételezésre épültek, hogy 2002-re a társaságok jövedelmét érintő adózási szabályok nem változnak.

Bányajáradék címén 2001-ben 14.500 millió; 2002-ben 14.400 millió forintos befizetéssel lehet számolni.

A bányajáradék befizetés döntő része továbbra is a kőolaj és a földgáz termékek után keletkezik. A bányajáradék-bevétel alakulásában a kőolaj jelenleg magas világpiaci árának csökkenése, továbbá a földgáz és egyéb termékek (építési anyagok, szén, stb.) infláció mértékével megegyező áremelése játszik közre alapvetően.

A vám és import befizetések 2001. évi előirányzata 96 milliárd, 2002. évi előirányzata 97 milliárd forint. A vámbevételek - az EU szabályrendszeréhez való közelítés révén és a kereskedelmi kapcsolatok liberalizációját szolgáló nemzetközi szerződések szerinti vámlebontási folyamatok eredményeként - tovább csökkennek.

A csatlakozásig - a vámpolitika viszonylag szűk mozgásterében a gazdálkodóknak nyújtott átmeneti vámtételkedvezmények - várhatóan megmaradnak.

Az agrártermékek - szabadkereskedelmi partnerek felé, elsősorban az EU részére nyújtandó - kedvezményeinek bővülése ma még nem ismert.

A központi költségvetés játékadóból származó bevétele 2001-ben 33,3 milliárd, 2002-ben 34,8 milliárd forintban tervezhető. A bevételek jelentős része továbbra is a pénznyerő gépek és játékautomaták működtetéséből származik. Ezek esetében 2001-2002-ben egyaránt évi 3%-os növekedés tűnik reálisnak. Az előirányzatban a játékkaszinókra vonatkozóan kizárólag a már meghirdetésre került és a már működő kaszinókoncessziók várható bevételei szerepelnek. Az állami játékszervező által szervezett játékok adójának tervezésekor a totójáték esetében forgalomcsökkenésre, míg a sorsolásos játékoknál, illetve a bukmékeri fogadásnál az inflációt meghaladó mértékű forgalomnövekedéssel számoltunk.

Az egyéb befizetések 2001-2002. évi előirányzata egyaránt 20 milliárd forint. A 2001-2002. évre szóló tervezésnél is alapvető szempont a stabilitás és a kiszámíthatóság. Miután az adóhatósági szankciók tekintetében az adózás rendjéről szóló törvény módosítása a bírság-pótlék összegek nagyságrendjére vonatkozóan szigorításokat nem tartalmaz, így ezen jogcímen befolyó bevételek esetében jelentős többlet nem várható. A tervezett bevételből 10,2 milliárd forint a bírságokból és önellenőrzési pótlékokból, 9,8 milliárd forint a késedelmi pótlékokból kerül várhatóan befizetésre.

1.2 Fogyasztáshoz kapcsolt adók

A központi költségvetés 2001. évre tervezett általános forgalmi adó bevétele 1180 milliárd forint. Az adótörvény módosítása az áfa bevételek alakulását érdemben nem befolyásolja. Az adókulcsok továbbra is változatlanok maradnak. A szabályozás változásának, egyes termékek és szolgáltatások átsorolásának számottevő bevételi hatása nincs. A tervezés során a gazdaság élénkülésével, az infláció növekedési ütemének mérséklődésével és a lakossági fogyasztás bővülésével lehetett számolni. A GDP arányos -áfa-bevétel 8,0%-ot tesz ki.

Az általános forgalmi adó 2002-re tervezett előirányzata 1265 milliárd forint. Az adótörvény szabályozást érintő változással erre az évre nem számol, az adókulcsok továbbra is változatlanok maradnak. A gazdaság élénkülése folytatódik, az inflációs ütem tovább csökken, míg a lakossági vásárlások növekednek. A GDP arányos áfa-bevétel 7,8%.

A jövedéki és fogyasztási adóból származó tervezett bevétel 2001. évben 546,5 milliárd forint. A számítások keretfeltételeiben a tételes adók a tervezett inflációval azonos mértékben, 6%-kal kerülnek valorizálásra. Ettől eltérő mértékben az EU minimális adószintjéhez való felzárkózás miatt a cigaretta tételes adója 15%-kal, egyes szeszipari termékeké pedig átlagosan 10%-kal kerül felemelésre. 2002. évben a jövedéki és fogyasztási adóból tervezett bevétel 580,5 milliárd forint, feltételezve, hogy a tételes adók a várható infláció nál alacsonyabb mértékben, 4%-kal kerülnek valorizálásra. Ennél nagyobb adóemeléssel továbbra is az EU adóharmonizáció miatt a cigaretta és egyes szeszipari termékeknél számoltunk, ahol a tételes adók 13%-kal, illetve 10%-kal változnak.

1.3 A lakosság befizetései

A személyi jövedelemadó 2001-re tervezett államháztartási szintű, pénzforgalmi szemléletű bevétele 1030 milliárd forint. A központi költségvetést megillető adóbevétel 746 milliárd forint, míg a helyi önkormányzatoknak átengedett bevétel 284 milliárd forint. Az adózók széles körét érintő intézkedések közé tartozik, hogy emelkednek a progresszív adótábla sávhatárai, illetőleg jelentősen növekednek a gyermekes családok által érvényesíthető adókedvezmények. (Ennek összege mintegy 32 milliárd forintra tehető 2001-ben.) A személyi jövedelemadó keretében 2001-ben a bruttó hazai termék 7%-át vonja el az államháztartás.

Az államháztartás 2002-re tervezett személyi jövedelemadó bevétele 1136 milliárd forint, amelyből a központi költségvetés bevétele 805 milliárd forint, míg a fennmaradó 331 milliárd forint a helyi önkormányzatokhoz jut. Az adószabályok közül - a törvény szerint - 2002-ben csak a progresszív adótábla sávhatárai változnak.

A központi költségvetés 2001. évi illeték bevételi előirányzata 66,2 milliárd, a 2002 évi pedig 68,7 milliárd forintos összegben alapozható meg. A vagyonszerzési illetékek esetében a lakásállomány bővítése és az otthonteremtés elősegítése érdekében - a Kormány 1041/2000. (V. 31.) Korm. határozatával összhangban - 2001. január 1-jétől várhatóan új illetékmentesség lép életbe. Az arra jogosult vállalkozó által értékesítés céljából épített, építtetett, és 30 millió forintot meg nem haladó forgalmi értékű új lakás megvásárlása után nem kell majd illetéket fizetni. A relatív bevételcsökkentő szabályozás ellenére - figyelemmel arra, hogy az illetékek alapját a forgalmi érték képezi - az ingatlanok, különösen a lakások árának emelkedése és a megélénkülő ingatlanforgalom következtében az átlagos árszínvonal emelkedést meghaladó illetékbevétel növekedéssel lehet számolni. Az eljárási illetékbevételek növekedését a bevezetett új okmánycsalád szélesebb körű érvényesülése, a bírósági eljárásokban a perérték növekedése és egyes okmányok (jogosítvány) illetékének emelkedése idézi elő.

1.4 A központi költségvetési szervek és támogatási célelőirányzatok bevételei

1.4.1 A központi költségvetési szervek bevételei

A központi költségvetési szervek körének finanszírozása - összességében - többcsatornás. A működési kiadások átlagosan 28%-át az intézmények saját bevételeikből teljesítik. Ennek mintegy fele részét térítésköteles alapfeladataik ellátásával és kapacitásaik hasznosításával (pl. vállalkozási jellegű termelő, szolgáltató tevékenységek révén) realizálják. Másik fele államháztartáson belülről (társadalombiztosítási alapok, elkülönített állami pénzalapok, támogatási célelőirányzatok stb.) és az államháztartáson kívülről átvett pénzeszközökből - köztük a külföldről kapott segélyéből - származik.

A központi költségvetési szervek feladatai 2001. évi teljesítésére 433 milliárd forint bevétel szolgál. Ez 15,7%-kal magasabb a 2000. évi előirányzatnál (megelőzendő a bevételek alátervezését), illetőleg 9,8%-kal több az 1999. évi tényleges teljesítésnél. A 2002. évi bevételi előirányzat 443 milliárd forint, 2,3%-kal haladja meg a 2001. évi tervszámot.

Az előző évekhez hasonlóan elvárás most is, hogy az eddig leginkább alátervezett - bár kétségkívül nehezen prognosztizálható - bevételeket, így a támogatási célelőirányzatokból, az elkülönített állami pénzalapokból, a társadalombiztosítási alapoktól átvett pénzeszközöket, valamint a PHARE programok segélyeit kell elsődlegesen a reálisan várható összeggel - a kapcsolódó kiadásokkal együtt - megtervezni, a köz- és egyéb szolgáltatások, bérbeadások árait, illetve díjait - a hatékonysági követelmények érvényesítése mellett - az indokolt költségemelkedés szintjéig emelni.

Egyes fejezeteknél, illetve azok felügyelete alá tartozó intézményeknél a 2002. évi bevételcsökkenés alapvetően a feladatváltozással hozható összefüggésbe (pl. Phare segély megszűnése, egyes sportintézmények más gazdálkodási formába történő kiszervezése).

Az esetlegesen alultervezett bevételek túlteljesítése esetén új szabály 2001-től, hogy az intézményi költségvetések csak fejezeti hatáskörben módosíthatók, lehetőséget teremtve ezzel az indokolatlan - kiadással nem, vagy csekély mértékben járó - bevételek intézmények, vagy feladatok közötti átcsoportosítására.

1.4.2 Támogatási célelőirányzatok bevételei

A támogatási célelőirányzatok egyéb adó- és adójellegű bevételei, bírságok (járulékok, bírságok, visszatérítendő támogatások), valamint a törvény 9. számú mellékletében meghatározott turisztikai hozzájárulás, valamint vízkészletjárulék - a célelőirányzat rendeltetésének megfelelő adományok segélyek és önkéntes befizetések, a fejezeti kezelési támogatási célelőirányzat működtetésével kapcsolatos bevételek (pályázati, nevezési-, eljárási díjak, stb.) kivételével - 2001. január 1-től a központi költségvetés központi bevételeit képezik. A 2001. január 1-től az előzőekben részletezett központosított bevételek a központi költségvetés mérlegében a „egyéb központosított bevételek” soron jelennek meg, 2001-ben 63,3 milliárd forint, 2002-ben 65,6 milliárd forint összegben. A bevételek szabályozásáért, beszedéséért a szakmai felelősség továbbra is a „fejezetgazdát” terheli.

Az egyes támogatási célelőirányzatok támogatási-kiadási előirányzatai a 2000. évi saját bevételek összegének figyelembevételével kerültek kialakításra.

A „speciális” bevételek, - nevezési, pályázati díj, stb. - amelyek a célelőirányzatok kezelésével kapcsolatosak, azok a célelőirányzat kezelését végző intézmény saját bevételeként jelennek meg továbbra is.

A célelőirányzat rendeltetésének megfelelő adományok és önkéntes befizetések továbbra is a fejezeti kezelésű támogatási célelőirányzatok bevételét képezik.

1.5 A központi költségvetési szervek befizetése

A központi költségvetési szervek - a 2000. évre előirányzott 31,1 milliárd forinttal szemben - 2001. évben 32,8 milliárd forintot, 2002. évben 33,4 milliárd forintot fizetnek be a központi költségvetésbe több jogcímen. Így:

- a kincstári vagyon hasznosítása utáni részesedés jogcímén a költségvetési törvényben tételesen meghatározott bevételeit (pl. áru- és készletértékesítés, az alaptevékenységek körében végzett szolgáltatások ellenértéke; bérleti-díj bevételek; készletek értékesítéséből, vállalkozásokból származó bevételek) terhelő, az ugyancsak e törvénnyel előírt - a 2000. évivel azonos mértékű - 5%-os befizetési kötelezettségből,

- a tervezési fegyelem erősítése, így az előirányzatok jobb megalapozása céljából az alaptevékenység eredeti előirányzatot meghaladó bevételei 50%-ának befizetéséből;

- a előirányzat-maradványt - a gazdálkodást szabályozó előírások szerint, pl. feladatmaradással összefüggő, kötelezettségvállalással le nem kötött és elvonható előirányzatok tekintetében - terhelő befizetésekből;

- a vállalkozási tevékenység eredményét terhelő kötelezettségből, valamint az ingatlanértékesítések bevétele után a központi költségvetést megillető befizetésekből

- a cégbejegyzések közzétételének költségtérítéséből

tevődik össze.

1.6 A helyi önkormányzatok befizetései

A helyi önkormányzatok befizetéseiből 2001-2002. évben 5-5 milliárd forint bevétel várható a központi költségvetésben. E befizetések a helyi önkormányzatok előző évi zárszámadásával, illetve a zárszámadási törvényben az Állami Számvevőszék megállapításaival kapcsolatban rögzített - a normatív állami támogatások tervezésével, valamint a központosított, s a címzett és céltámogatások elszámolásával összefüggésben -, jogtalanul igényelt és felhasznált támogatások, valamint azok kamatainak visszafizetéséből származnak. Itt szerepel a helyi önkormányzatok és költségvetési szerveik vállalkozási tevékenységéből származó eredmény - figyelemmel az alaptevékenység ellátásához felhasznált részre - elszámolása során keletkezett befizetési kötelezettségeiből származó bevétel is.

1.7 Elkülönített állami pénzalapok befizetései

E címen csak a Munkaerőpiaci Alapnak van kötelezettsége, összességében 2001-ben 47 milliárd forint; 2002-ben pedig 56,4 milliárd forint összegben. A munkanélküli járadékból kikerülő rászorulók az aktív korúak rendszeres szociális segélyében részesülhetnek, amelyre az Alap 2001-ben 17,3 milliárd forintot, 2002-ben pedig 21,5 milliárd forintot ad. Ez a tervezett felhasználás 75%-ának felel meg. A közcélú foglalkoztatás fedezetéül 2001-ben 10,5 milliárd forint 2002-ben 14,6 milliárd forint támogatást kapnak az önkormányzatok az Alap által a központi költségvetésbe befizetett összegből. Az igazgatási többletfeladatokkal járó kiadásokat az Alap megtéríti az önkormányzatoknak, mind két évben 1,3-1,3 milliárd forint összegben.

A megváltozott munkaképességű személyek foglalkoztatásának támogatását továbbra is az Alap finanszírozza. Ehhez 2001-ben 18 milliárd forintot, 2002-ben 19 milliárd forintot ad át az Alap a központi költségvetésnek.

1.8 Állami, kincstári vagyonnal kapcsolatos befizetések

Az állam vállalkozói és kincstári vagyonának hasznosításával kapcsolatos bevételek előirányzata osztalék-jellegű befizetést, koncessziós díjakat, valamint a kincstári vagyon kezeléséből (a Kincstári Vagyoni Igazgatóságtól) származó bevételt foglalja magában. Ezek összege 2001-ben 69,5 milliárd forint, 2002-ben pedig 100,8 milliárd forint. A bevételek növekedése a távközlési koncesszióból várható díjak alakulásával függ össze.

Osztalék-befizetést csak az ÁPV Rt. teljesít a központi költségvetés felé Ennek forrását részben az Rt. kezelésében álló vállalkozói állami vagyonból hozzá befolyó osztalékok, részben pedig az értékesítési bevételek teszik ki. Az ÁPV Rt. kötelezettsége 2001. évben 36,0 milliárd forint, 2002. évben 32,0 milliárd forint. A kötelezettségek tervezett mértéke növekszik a korábbi években előírt vagyoni részesedés arányához képest, amelynek hátterében szerkezeti változás áll. A kormányzat ugyanis - az Országgyűlés jóváhagyásával - évek óta felhasználta a privatizációs bevételeket egyes költségvetési (terület- és vidékfejlesztési, környezetvédelmi és mezőgazdasági) feladatok ellátásához, amely csak részben jelent meg a költségvetési elszámolásban. Szükséges ennek teljeskörűvé tétele, ami azt jelenti, hogy a jelzett célok költségvetési támogatással lesznek megvalósíthatók. A kiadások eddigi szintjének biztosításához továbbra is a privatizációs bevételek szolgálhatnak alapul, azonban az átláthatóság érdekében mindez költségvetésen keresztül bonyolódik majd.

A koncessziós díjakból képződő befizetések 2001-ben 33,2 milliárd forint, 2002-ben 68,5 milliárd forint összegű bevételt jelentenek a központi költségvetés számára. A koncessziós befizetések két típusú koncesszióból származnak.

Az infrastruktúrához kapcsolódó koncessziós befizetések alapvetően a távközlési szolgáltatásokhoz kötődő szerződésekből származnak, 2001-ben 31,8 milliárd forintot, 2002-ben pedig 73,1 milliárd forintot tesznek ki. A 2001. évi távközlési díjbevétel várható értéke a 3,5 GHz-es frekvenciasáv pályázat eredményes lezárulásán alapul. A 2002. évi magasabb bevételek esetében a törvény az UMTS, második generációs frekvenciasáv pályázat sikeres lebonyolításával számol.

A koncesszióval összefüggő további befizetés a szerencsejátékhoz kapcsolódó szerződésekből származik, mértéke 2001-ben és 2002-ben egyaránt 1,4 milliárd forint.

A kincstári vagyon kezelése kapcsán előirányzott 300 millió forint összegű bevételek a KVI által kezelt örökségi bevételek hasznosításából, illetve - amennyiben ilyen bevételhez jutnak - az egyes minisztériumok állami vagyonhoz kapcsolódó befizetéseiből tevődnek össze.

1.9 Pénzintézetek társasági adója

A pénzintézetek által fizetendő társasági adó 2001-re tervezett összege 19,6 milliárd forint. A pénzügyi szektor vállalkozásainak adózás előtti profitja a GDP-től elmaradó ütemben fog emelkedni. A számviteli törvényben és az adótörvényben tervezett módosítások révén a pénzügyi szféra vállalkozásai 1 milliárd forinttal kevesebb társasági adót fizetnek, következésképpen a pénzügyi társaságok adóterhelése 2001-ben csökkenni fog.

A 2002. évi 24,3 milliárd forint bevétel arra a feltételezésre épült, hogy az adótörvény 2002-ben nem módosul. A 2002. évben a pénzügyi szektor vállalkozásainak adózatlan nyeresége a GDP-t meghaladó ütemben emelkedhet, amely tendenciát a pénzforgalmi adóbevétel alakulása is követheti.

1.10 A Magyar Nemzeti Bank és a központi költségvetés közötti pénzügyi kapcsolatok

A jegybank és a költségvetés közti pénzügyi elszámolások rendszere várhatóan 2002-től megváltozik, amit a magyar gazdaságnak az Európai Unióhoz történő konvergenciája tesz indokolttá . A konvergencia miatt 2002-re várhatóan lehetővé válik a forint csúszó leértékelésének megszűntetése, ami indokolttá teszi, hogy az árfolyamváltozásnak a jegybank mérlegére és költségvetési befizetéseire gyakorolt hatását az Unióban elfogadott számviteli és költségvetési elvek szerint kezeljük. A jegybankra vonatkozó számviteli elveknek és a jegybank költségvetési befizetésének jelenlegi módosítása, EU-konformmá tétele a korábbi, a 2000. évben bevezetett változásokat továbbvivő harmonizációs lépés.

A jelenleg hatályos elszámolási szabályok 2001-ben még érvényben maradnak.

A módosítások a következő területeken jelentkeznek:

- A költségvetés és a jegybank közti elszámolásokban 2002-től szétválnak a folyó és finanszírozó tételek. Az Uniós országok költségvetési hiányának számítására vonatkozó módszertani elvek alkalmazásával a költségvetés jegybanktól származó, a folyó évi deficitet csökkentő bevétele csak az ún. nettó jövedelem lehet, azaz a jegybank által kapott és fizetett kamatok különbözete, ill. más egyéb folyó jövedelmek, amelyből le kell vonni a működési költségeket és a bank által intervenciós tevékenysége során elért tőkenyereséget. Az MNB és a költségvetés közti tranzakciók közül az, amely nem minősül nettó jövedelemnek, finanszírozó tételként számolandó el, amely nem érinti az államháztartási deficitet. Ezután a Jegybanknál a nettó devizapozíció átértékelése és a devizapiaci intervenció következtében keletkezett eredmény átutalása a költségvetés javára finanszírozó tételt jelent. A folyó és a finanszírozó tételek csak az új számviteli és elszámolási szabályok bevezetésétől kezdve kerülnek megkülönböztetésre, visszamenőlegesen nem módosítják az MNB eredményét, valamint az MNB és a költségvetés közötti be- és kifizetések jogcímét és mértékét.

- A 2000. évtől bevezetett változtatások során kialakított kiegyenlítési tartalékra (amely a jegybank nettó pozícióján a forint árfolyamának a centrumtól való eltérése miatt, valamint a devizatartalékban szereplő értékpapírok piaci árfolyamváltozása miatt képződött veszteség/nyereség) a költségvetés 2002-től finanszírozó tételként nyújt térítést, amennyiben annak majdani egyenlege negatív.

- A folyó tételeknél megmarad a 2000-től bevezetett késleltetés módszere, azaz a megelőző második, harmadik és negyedik év eredményének átlaga képezi a befizetendő osztalékot, amennyiben ez nem haladja meg az eredménytartalékot. A finanszírozó tételeknél, a korábban a kiegyenlítési tartalékra vállalt költségvetési térítés kétéves késleltetése viszont megszűnik.

- A kiegyenlítési tartalék, amely létrehozása óta a jegybank mérlegében a saját tőkén kívüli források közt szereplő Banküzem egyéb forrásai között szerepelt, a saját tőke részévé válik. A kiegyenlítési tartalék negatív egyenlege az új rendszerben a költségvetés állampapírral történő feltöltése következtében is csökkenhet.

- A kiegyenlítési tartaléknak a deviza értékpapírok piaci értékváltozása és a hivatalos árfolyamnak a centrumárfolyamtól való eltérése miatt képzett része nem lesz nettózható, azaz az egyik tartalék pozitív egyenlege nem ellentételezi a másik negatív egyenlegét. A költségvetés által teljesítendő feltöltés külön-külön történik a kiegyenlítési tartalék két elemére.

A szükséges törvény- és rendeletmódosításra az MNB 2000. évi mérlegének elfogadása előtt sor kerülhet.

1.11 Egyéb bevételek

A központi költségvetés egyéb bevételek címen 2001-ben és 2002-ben egyaránt 9,7 előirányzattal számol. E bevételek több mint fele az állami kezességvállalásokhoz kapcsolódó visszatérítésekből, származik. Másik jelentős tételt tesznek ki a vegyes bevételek körébe tartozó önkormányzati kamattérítések, a felszámolásokból, szanálásokból származó bevétlek, valamint a kezességvállalási díjak.

1.12 A költségvetés adósságával kapcsolatos bevételek

A központi költségvetés 2001.évi adósságának bevételei várhatóan 102,9 milliárd forintot tesznek ki, mely 51,6 milliárd forint tőke- és 51,3 milliárd forint kamatbevételt jelent. 2002-ben az adósság utáni bevétel 70,4 milliárd forintot tesz ki, mely 26,1 milliárd forint tőke- és 44,3 milliárd forint kamatbevételből áll.

1.12.1 Tőkebevételek

Tőkebevételek alatt a Magyar Állam külföldre és belföldre nyújtott hiteleinek visszafizetését értjük. 2001-ben az állam tőkeköveteléseivel kapcsolatosan 51,6 milliárd forint az előirányzat bevétele, amelyből 44,0 milliárd forint a külföldi követelések és 7,6 milliárd forint a belföldi adósokkal szembeni követelések várható visszatérülése.

A 2002. évi tőkekövetelésekkel kapcsolatosan 26,1 milliárd forint az előirányzat bevétele, amelyből 20,0 milliárd forint a külföldi követelések és 6,1 milliárd forint a belföldi adósokkal szembeni várható visszatérülése.

Külföldi devizaköveteléseken a korábban nyújtott kormányhitelek visszatérülését értjük. A 2001. évi 44,0 milliárd forint és a 2002 évi 20,0 milliárd forint a volt rubelelszámolású országokból érkező 40,0 illetve 19,0 milliárd forint és a dollár- elszámolású országokból érkező 4,0 és 1,0 milliárd forintot kitevő befizetésekből áll. A külföldi követelések lebontásának meggyorsítására olyan konstrukciók kidolgozása folyik, melyek a költségvetés bevételeinek növekedését eredményezhetik, ugyanakkor nem terhelik meg irreálisan az adós ország költségvetésének folyó kiadásait. Elsősorban az orosz féllel folynak egyeztető tárgyalások az érvényes kormányközi megállapodás határidejének kiterjesztéséről és a levásárlási üzletekbe kerülő projektekről.

Belföldi devizaköveteléseken a nemzetközi pénzügyi intézmények - Világbank, Európai Beruházási Bank (EBB), Európai Újjáépítési és Fejlesztési Bank (EBRD) stb. - által nyújtott és belföldön felhasznált devizahitelek kedvezményezettjeinek tartozását értjük. Várhatóan 2,7 milliárd forintot térítenek vissza 2001-ben és 2,9 milliárd forintot 2002-ben a központi költségvetésnek.

A belföldi forintkövetelésekkel kapcsolatos 4,9 milliárd forint 2001-es és 3,2 milliárd 2002-es bevétel nagyrészt az állami alapjuttatás tőke-visszatérüléseiből származik.

1.12.2 Kamatbevételek

Az adóssággal kapcsolatos kamatbevételek 2001-ben 51,3 milliárd forintot tesznek ki, míg 2002-ben 44,3 milliárd forint bevétel várható. A kamatbevételek a devizahitelek, valamint a forintkövetelések, illetve -betétek után a központi költségvetésbe érkező kamatokat foglalják magukba.

2001-ben a devizahitelekre 4,9 milliárd míg 2002-ben 4,5 milliárd forint kamatot térítenek vissza, mely összegek a devizabetét utáni kamatbevételt, valamint a világbanki és EIB hitelek adósainak kamattörlesztéseit tartalmazzák.

A forintkövetelések előirányzott kamatbevétele 46,4 milliárd forint 2001-ben és 39,8 milliárd forint 2002-ben. Ennek legnagyobb részét (25,1 milliárd forintot 2001-ben és 19,4 milliárdot 2002-ben) az MNB-nél elhelyezett Kincstári Egységes Számla forintállománya után fizetett kamatok teszik ki. A kamatbevétel nagyságát alapvetően a KESZ állományváltozásának mértéke és iránya határozza meg. E bevételek fokozatos csökkenése a KESZ állománya után fizetendő kamat tervezett mérséklődésének köszönhető. A kamatbevételek másik nagy csoportját az államkötvények értékesítésével összefüggő felhalmozott kamatok jövő évi 21,2 milliárd forintos összege illetve 2002 évi 20,4 milliárd forintos összege jelenti. Ebből 19,6 és 18,9 milliárd forint a felhalmozott kamat, míg a korábbi években megvalósult hitel-, adós- és bankkonszolidáció keretében nyújtott alárendelt kölcsöntőke-kötvény kamatok nagysága kis mértékben csökkenve, 1,7 milliárd forintot tesz ki 2001-ben, majd 1,5 milliárdot 2002-ben.

2. Kiadási előirányzatok

2.1 Gazdálkodó szervezetek támogatása

Gazdálkodó szervezetek támogatása - a közszolgálati műsorszolgáltatással - 2001-ben 192,9 milliárd, 2002-ben 200,2 milliárd forint.

A támogatások továbbra is elsősorban az agrárgazdaságban, az iparban és a közlekedésben (vasútnál) jelennek meg.

A normatív termelési támogatás 2001-es 18 milliárd, illetve 2002-es 19 milliárd forintos előirányzata a megváltozott munkaképességűek foglalkoztatásának elősegítését szolgálja. Ez az összeg az előző évi előirányzathoz képest több mint 20%-os, növekedésnek felel meg. A 2001-2002. évre a minimálbér (a támogatás vetítési alapját képező egyik tényező) emelkedést feltételezve a felhasználás tervezett keretek között tartása a támogatás igénybevételét (kiáramlását) korlátozó feltételek szigorítását teszi szükségessé 2001. január 1-jétől.

Az egyedi termelési támogatás keretében kerül sor a bányászati ágazat támogatására (2001-ben 4,3, 2002-ben 2,8 milliárd forintos mértékben). Ennek célja a bányabezárások keretében folytatandó szerkezet-átalakítás finanszírozása. A központi költségvetés a bányavagyon hasznosító részvénytársaságok kötelezettségeinek - vagyonértékesítésből nem fedezhető hányadát - rendezi; valamint a bezárt integráción kívüli bányatársaságok munkavállalóinak újrakezdését hivatott biztosítani.

Fennmarad a közlekedési ágazatot érintően továbbra is a vasúti személyszállítás támogatása. A vasút (MÁV Rt., GySEV) együttes támogatása, amely a személyszállítás alapellátás bevételeihez járul hozzá 2001-ben 50,8 milliárd forinttal, 2002-ben 56,5 milliárd forinttal, amelyből a GySEV támogatására 2001-ben 0,9 milliárd forint, 2002-ben 1 milliárd forint áll rendelkezésre.

Továbbra is kap támogatást, 30 millió forinttal a mezőgazdasági önkéntes biztosító egyesületek létrehozása. Ennek keretében - külön rendeletben meghatározott mértékben és formában - alaptőke juttatásban részesülhetnek az újonnan megalakuló egyesületek.

A támogatásokon belül az előző évit jelentősen meghaladó mértékű - 2001-ben 2,2 milliárd forint, 2002-ben 2,25 milliárd forint - az Eximbank Rt. kamatkiegyenlítési konstrukciójának az előirányzata.

Egyéb vállalati támogatások között a mecseki bányászatban foglalkoztatottak kereset-kiegészítésén, baleseti járadékainak és egyéb kártérítési kötelezettségeinek átvállalásán és az elmúlt évtizedben az egyes mezőgazdasági beruházásokhoz nyújtott kamattérítésén kívül az úgynevezett már megszűnt, de még járó támogatások igénybevételének forrása szerepel mindkét évben 0,5-0,5 milliárd forintos előirányzattal.

Az agrárgazdaság folyó támogatására 2001-ben 105,3 milliárd, 2002-ben 107,5 milliárd forint áll rendelkezésre.

A piacrajutási támogatások célja változatlanul a termékek felvásárlásával, kivitelével, tárolásával és a minőségbiztosításával összefüggő költségek részbeni kompenzálása. Az agrártermelés költségeinek támogatása továbbra is tartalmazza az egyes hitelekhez nyújtott kamattámogatásokat, a földalapú és egyéb növénytermelési támogatásokat, valamint az állattenyésztés különbféle támogatásait. Az erdőgazdálkodás folyó költségeit csökkentésére - az eddigiekhez hasonlóan - is mód nyílik a központi költségvetésből.

2.2 A fogyasztói árkiegészítés

A fogyasztói árkiegészítés 2001. évi előirányzata 85 milliárd forint 2002. évben a 89 milliárd forintos előirányzat az előző évhez viszonyítva a várható infláció mértékével került valorizálásra. A számítások feltételezik, hogy a kedvezményes körben volumennövekedés nem következik be, illetve a szabályozásban lényeges változás nem történik.

2.3 Felhalmozási kiadások

2.3.1 Központi beruházások költségvetési fedezete

A központi beruházási kiadási lehetőség számításokkal megalapozott értéke a 2001. évben 122,2 milliárd forint, a 2002. évben pedig 127,2 milliárd forint. A kiadási előirányzatokon belül a központi költségvetési támogatással fedezett kiadás az adott költségvetési években 120,2 milliárd forint, illetve 125,5 milliárd forint, a saját bevétellel és PHARE-forrásból és egyéb saját bevételből fedezett kiadás 2,0 milliárd forint és 1,7 milliárd forint. Ezek a kiadási keretlehetőségek a számított inflációt meghaladó folyóáras növekményeket tartalmaznak.

A központi beruházások 2001-2002. évi nominális kiadásnövekedéssel tervezett keretlehetőségén belül a gazdaságfejlesztés prioritásait figyelembe véve kerültek megtervezésre az egyes szakterületek feladataihoz igazodó beruházások előirányzatai.

A termelő-infrastruktúra beruházásai összhangban vannak a Széchenyi-tervben megfogalmazott regionális gazdaságépítési programmal. A központi beruházások között szereplő elkerülő út és főútépítési projektek szorosan kapcsolódnak az autópálya-fejlesztési programhoz. Az országon átmenő tranzitútvonalak fejlesztése, és az ehhez igazodó - PHARE-támogatással is segített - határátkelőhely-beruházások a szomszédos országokkal kötött kétoldalú megállapodásokon alapulnak, amelyek egyúttal összhangban vannak az EU-elvárásokkal is. A közlekedési infrastruktúra fejlesztésének nem elhanyagolható szerepe van a célul kitűzött turizmusfejlesztési programban. A termelő-infrastruktúra beruházásaira tervezett 2001. évi 49 milliárd forinton és a 2002. évi 53,5 milliárd forinton belül a 2000. évi előirányzathoz képest kiemelt előirányzat jut a vasúthálózat, és a Volán autóbuszpark fejlesztésére, illetve a vízgazdálkodási beruházásokra, valamint az ár- és belvízvédelmi művek fejlesztésére.

A humánszolgáltatások területén az egészségügy beruházásaira mintegy 22%-kal több előirányzat jut 2001-ben a 2000. évi 5,7 milliárd forint előirányzathoz képest. Ezek a beruházások elsősorban a kórházak rekonstrukcióját, a műszerezettség, az orvosdiagnosztikai eszközpark korszerűsítését, rekonstrukcióját szolgálják. Az oktatás területén a központi beruházások előirányzata az inflációt valamelyest meghaladó mértékben nő. E beruházások elsősorban az oktatás rendszerének továbbfejlesztéséhez, a felszereltség és informatikai ellátottság javításához, kollégiumi és a könyvtári fejlesztésekhez járulnak hozzá. A sport területén lendületet kapva folytatódnak a központi sportlétesítmények és sportszolgáltatások intézményeinek rekonstrukciói.

A kultúra területén a folyamatban lévő millenniumi beruházások befejezésén túl jelentős mértékben megnövelt előirányzatok szolgálják a különböző folyamatban lévő kulturális beruházások és műemléki rekonstrukciók folytatását.

A rend- és honvédelem, valamint a jogszolgáltatás területén az EU-közösségi normákhoz igazodó védelmi és a közbiztonsági reformokhoz kapcsolódó eszközfejlesztési beruházásoknak van az elmúlt évihez hasonló prioritásuk.

2.3.2 Az állam lakáskiadásai

A Széchenyi terv lakásprogramjának célja, hogy minden társadalmi réteg számára elérhetővé váljon az élethelyzetének és jövedelmi színvonalának megfelelő lakhatás. Ezt segíti a következő években:

- a lakás építéséhez, vagy vásárlásához nyújtott állami kamattámogatás, ami részben áthidalhatja a családi jövedelmek és a lakásárak közötti nagy különbségeket;

- a bérlakás építési program kiszélesítése elsősorban az üzleti szektor érdekeltté tételével, de rövidtávon - mindenek előtt a szociális bérlakások létesítésében - elkerülhetetlen a közvetlen állami szerepvállalás;

- a költségelvű és a piaci alapokon működő bérlakás igénybevételi lehetőség létrehozása azoknak a társadalmi csoportoknak, amelyek megfelelő jövedelemmel rendelkeznek, de önálló lakás építésére vagy vásárlására még, vagy már nincs módjuk.

Ezekkel a lépésekkel az életciklussal szinkronban álló lakáshoz jutás szintjei mindenki számára elérhetővé válnak. A differenciált támogatásra pedig mindaddig szükség van, amíg a lakásárak és a jövedelmek közötti jelenlegi különbség nem csökken érdemben.

A korszerű lakásstruktúra kialakítása, valamint a feszültségek enyhítése érdekében a kormány átfogó lakásprogramot indít, melynek stratégiai céljai:

- az újlakás építések számának növelése,

- a bérlakás állomány növelése,

- a lakásállomány korszerűsítése, felújítása.

A lakásprogram - mennyiségi célként - évente mintegy 35-40 ezer újlakás felépülését tűzi ki. Ez a mennyiségi cél azonban további, minőségi célok elérését is szolgálja:

- A bérlakás állomány növelése - hasonlóan az újlakás építésekhez - a lakás-mobilitás javításának alapfeltétele. Elengedhetetlen ugyanis, hogy a lakásállományon belül növekedjen annak a szektornak az aránya, amely a szociálisan rászorulók lakhatási problémájának a megoldását segíti.

- A lakóépület-állomány korszerűsítése, felújítása a lakásszektor legnagyobb forrást igénylő területe, ami az előbbi programokhoz hasonlóan a lakás-mobilitás alapfeltétele. A program a lakástulajdonosok, az önkormányzatok és a kormányzat reális teherviselő képességének figyelembevételével indítandó.

A lakásprogram végrehajtása során a beruházások és egyéb intézkedések következtében várhatóan növekszik;

- a lakásépítéshez költségvetési forrásból biztosított kamattámogatást és szociálpolitikai kedvezményt igénybevevők száma,

- az igénybevett kamattámogatás és kedvezmény összege,

- a bérlakás-építéshez biztosított kamattámogatást igénybevevők száma, és a támogatás összege, továbbá növekszik

- a lakóépületek felújításához és korszerűsítéséhez kamattámogatást és egyéb támogatást igénybevevők száma, és a támogatás összege.

A lakásprogram megvalósulásával várhatóan növekszik az újonnan épített lakások száma és alapterülete, a bérlakások aránya, valamint a felújított, illetve modernizált lakások száma.

Hosszabb távú hatásként megélénkül a lakáspiaci mobilitás, amely kedvező feltételeket teremt a területi mobilitás számára is.

A feszültségek oldását szolgáló mobilitást növeli a lakásvásárlót terhelő vagyonátruházási illeték felének elengedése a fiatal házasok számára.

Ezt a célt, valamint a vállalkozói lakásépítés növelését kívánja szolgálni a legfeljebb 30 millió forint értékű újlakás vásárlását terhelő illeték elengedése 2001. január 1-jétől. Adó-visszatérítési támogatásban részesülnek 1999. január 1-jétől az újlakást építők, vásárlók.

Már megkezdődött a szociális bérlakás program is, valamint non profit bérlakások létesítéséhez költségvetési támogatásra pályázhatnak a települési önkormányzatok.

A legnagyobb horderejű változás a lakáshitelezésben történt a kamatok nagymértékű leszorításával. Általános kamattámogatással lehet hitelhez jutni az FHB partnerbankjaitól lakásvásárláshoz, építéshez, bővítéshez és korszerűsítéshez.

Újlakás építéséhez vagy vásárlásához legfeljebb 10 millió forint összegű hitelt vehet fel házaspár vagy gyermeket nevelő személy legfeljebb évi 8% - kezelési költséget is tartalmazó - kamat mellett. Ez az egy évvel ezelőtti kamatszint egyharmada.

A kamattámogatási rendszer a kereskedelmi bankokat a nem támogatott lakáshitelek kamatainak radikális és folyamatos csökkentésére készteti.

A lakásforgalom és építés eredményeiben mindez a hatálybalépést követően fokozatosan mutatkozik.

A telek iránti kereslet növekedése és a tervezői kapacitások lekötése már tavasszal érzékelhető volt. Most már az újlakások építésére kiadott engedélyek számának ugrásszerű emelkedése is megjelent. Az 1999. évben a befejezett lakásépítések száma nem érte el a 20 000-et, de 30 577 db építési engedélyt adtak ki. A 2000. év első félévében kiadott építési engedélyek száma pedig már 37,7%-kal meghaladta az előző évit is. Ez az egész évre olyan számú lakás építésének megkezdését valószínűsíti, amelyre több mint 10 éve nem volt példa.

Ezen belül a házilagos kivitelezéssel szemben megnövekszik a vállalkozók értékesítés céljára való lakásépítésének aránya.

E folyamatok eredményeként a megkezdett lakásépítések száma - várhatóan - 2001. és 2002. években is meghaladja a 40 000-et. A befejezett építések száma - az építési időt hozzáadva - mintegy két év múltán éri el a megkezdettekét. Ezzel arányosan növekszik a lakásforgalom, elősegítve az igényeknek megfelelő lakhatást és a társadalmi feszültségek csökkentését.

A XXII. Pénzügyminisztérium fejezetben 16. címen a lakástámogatás 2001. évi előirányzata 65 852 millió forint, a 2002. évi előirányzat 67 646 millió forint. A XV. Gazdasági Minisztérium fejezet 25. címén az Állami támogatású bérlakás program 2001. évi előirányzata 4000 millió forint, 2002. évi előirányzata 5000 millió forint.

A települési önkormányzatok a lakáshoz-jutás és fenntartás támogatás céljára szolgáló normatív költségvetési hozzájárulása 2001. évben 17 221 millió forint, 2002. évben 18 237 millió forint. E hozzájárulással kiegészített saját forrásukból a települési önkormányzatok saját rendeletük szabályai alapján nyújtanak támogatást az arra rászorultak részére az otthonteremtéshez vagy megtartáshoz.

A költségvetés összes lakáscélú keretébe tartozik még többek között a kötvénytörlesztés (a volt lakásalap) és kamatának terhe, a fegyveres testületek lakástámogatása, a lakossági adósságterhek enyhítésének támogatási hozzájárulása és - a már említett - az újlakás vásárláshoz nyújtott adó, valamint illetékkedvezmény együttesen 2001-ben 23 761 millió forint, 2002. évben 24 363 millió forint összege.

A központi költségvetésben lakáscélra előirányzott forrás összesen 2001. évben 110 834 millió forint, a 2002. évben 115 219 millió forint.

2.4 Garancia és hozzájárulás a társadalombiztosításhoz

A társadalombiztosítás pénzügyi alapjai működésének zavartalanságát a központi költségvetés különféle jogcímekhez kapcsolódó hozzájárulásokkal segíti. 2001-ben ez az összeg a megelőző évi előirányzatnak közel kétszerese. Ebből az összegből a Nyugdíjbiztosítási Alapot 164 657,2 millió forint illeti meg, 81 315,0 millió forint a magánnyugdíj-pénztárakba átlépők kieső járulékbefizetéseinek pótlását szolgálja, 16 036,2 millió forint a GYES-ben, GYED-ben és GYET-ben részesülők utáni térítés, további 67 306,0 millió forint az Alap költségvetési egyensúlyának fenntartásához szükséges központi költségvetésben tervezett pénzeszköz átadás. Az Egészségbiztosítási Alapnak 2001-ben 47 233,0 millió forint nagyságú forrás-kiegészítést biztosít a központi költségvetés, a megelőző évhez viszonyított növekedés közel 77,0%.

A központi költségvetés szerepvállalásának súlya 2002-ben tovább nő, mivel a két Alapnak együttesen juttatott hozzájárulás 279 358,6 millió forint, ami az előző évre tervezett összeget mintegy 31,8%-kal haladja meg. A Nyugdíjbiztosítási Alapnak biztosított központi költségvetési hozzájárulás együttes összege 217 353,6 millió forint, ebből 88 665,0 millió forint a magánnyugdíj-pénztárba átlépők miatt kieső járulékbevételek pótlását szolgálja, a GYES-ben, GYED-ben, GYET-ben részesülők utáni térítés 16 086,6 millió forint, és igen jelentősen mintegy 67,3%-kal 112 602,0 millió forintra nő a központi költségvetésben az egyensúly fenntartására tervezett pénzeszköz átadás. Az Egészségbiztosítási Alapnak biztosított hozzájárulás 2002-ben 62 005,0 millió forint, az előző évhez viszonyított növekedés itt is számottevő, mintegy 31,3%.

2.5 Családi támogatások, jövedelempótló és jövedelemkiegészítő szociális támogatások és egyéb térítések

A családi támogatások legnagyobb kiadási tétele a családi pótlék. Az ellátás jogosultsági feltételei 2001-ben, illetve 2002-ben nem módosulnak. A fogyatékos gyermekek után járó magasabb összegű családi pótlék havi összege azonban 2001-től 3 000,- Ft-tal emelkedik, így 10 500,- Ft lesz.

A családi pótlékra jogosító gyermekek száma mindkét évben várhatóan kb. 2 200 fő körül alakul.

A gyermekgondozási segély, az anyasági támogatás, illetve a gyermeknevelési támogatás összege a nyugdíjminimum növekedésének megfelelően változik.

Az anyasági ellátásban, illetve a gyermeknevelési támogatásban részesülők számának lényeges változása nem várható. A gyermekgondozási segély tekintetében 2001-ben kb. 180 ezer, 2002-ben kb. 170 ezer ellátottal lehet számolni, figyelemmel a gyermekgondozási díj igénybevételének alternatívájára is.

A gyermekgondozási díj havi mértékére vonatkozó szabályozás 2001-től annyiban módosul, hogy maximális összege elválik a minimálbértől, és azt a továbbiakban az éves költségvetési törvény határozza meg. Maximális összege 2001-ben 80 000,- Ft, 2002-ben 83 000,- Ft.

A jövedelempótló és jövedelemkiegészítő ellátások tekintetében lényeges változás a fogyatékossági támogatás 2001. július 1-jétől történő bevezetése. A támogatás mértéke a fogyatékosság fokának függvényében az öregségi nyugdíjminimum 50%, illetve 80%-a. Összességében kb. 160-180 ezer jogosulttal lehet számolni. A fogyatékossági támogatás bevezetésével párhuzamosan a vakok személyi járadékának előirányzata jelentősen csökken, mivel az ellátás igénybevételét a fogyatékossági támogatás igénylése kizárja.

A további ellátások esetében az ellátotti létszám várható változásait, valamint a nyugdíjemelés mértékét figyelembe véve kerültek meghatározásra az előirányzatok.

2.6 A központi költségvetési szervek kiadásai

2.6.1 A központi költségvetési szervek kiadásai

A központi költségvetési fejezetek - intézményi címeken tervezett és a döntően részükre központilag kezelt (támogatási célprogramok, központi beruházások és a közszolgálati műsorszolgáltatás, valamint az MTI Rt. támogatása nélküli) előirányzatokat tartalmazó - költségvetésének 2001. évi kiadási előirányzata összességében 1541,1 milliárd forint. A 2002. évi kiadási előirányzat 1621,0 milliárd forint.

A központi szervek jövő évi, a kiadásait összességében viszonylag jelentős arányban finanszírozó saját bevételeinek tervezésekor az 1999. évi zárszámadásból, az 2000. évi havi monitoring jelentésekből származó teljesítési adatok és a várható áremelkedések kerültek figyelembevételre. Ennek megfelelően az előirányzat 2001-ben mintegy 58,9 milliárd forinttal, 2002-ben közel 9,9 milliárd forinttal több, mint az azt megelőző évi előirányzat, s összegében 433,1 milliárd, illetve 443,0 milliárd forintot tesz ki.

A kiadási előirányzaton belül a központi költségvetési fejezetek 2001. évi támogatási előirányzata 1108,0 milliárd forint. A költségvetési támogatással fedezett kiadások 2002. évi előirányzata 1178,0 milliárd forint.

A növekmények főbb elemei a következők:

A forrástöbblet a központi intézményeknél foglalkoztatottak számára a 2001-2002. években 13%, illetve 11%-os egy főre jutó bruttó keresetnövekedést tesz lehetővé, amely a tervezett inflációs ütemek mellett évente jelentős reálnövekedéseket jelent.

A támogatási előirányzat többletéből 2001. évben mintegy 53,8 milliárd forint, 2002. évben 27,6 milliárd forint szolgál többletfeladatok (2001-ben pl. népszámlálás, kutatás-fejlesztés, új okmánycsalád bevezetése, ország-kép építés, ügyészségi szervezet átalakítása, rendőrségi feladatok; 2002-ben többek között képviselőválasztás, Nemzeti Színház építése, kutatás-fejlesztés) végrehajtására, amelyek tételesen az egyes fejezeteknél kerülnek bemutatásra.

A NATO csatlakozással vállalt védelmi kötelezettségek teljesítésére a Honvédelmi Minisztérium költségvetési támogatása, illetménynövekedéssel együtt 2001. évben 46,6 milliárd forinttal, 2002. évben 25,3 milliárd forinttal emelkedik.

A fejezetek többletfeladataik egy részét belső átcsoportosítás útján finanszírozzák.

Az intézményi dologi kiadások 19,2%-os, viszonylag magas arányú 2001. évi növekedését a működési bevételek nagyobb arányú intézményüzemeltetési célú felhasználása, valamint az intézményi címeken megjelenő feladatok, programok dologi kiadásként jelentkező közgazdasági tartalma indokolja.

A fejezetenkénti költségvetési törvény kidolgozására a tervezési köriratban, valamint az államháztartás pénzügyi rendszerének továbbfejlesztési irányairól és a kincstári rendszer új szervezeti rendjének kialakításáról szóló 2064/2000. (III. 29.) Korm. határozatban rögzített elvárások keretei között, és az előző évhez hasonlóan a tárcák allokációs önállóságának érvényesítése mellett került sor. Azaz a Kormány által jóváhagyott keretszámok és egyedi döntések, a saját bevételi lehetőségek figyelembe-vételével rendelkezésre álló előirányzatok felhasználásának célját a fejezetek határozták meg. A tervezés során érvényesítendő általános alapelvek a következők voltak:

- A közpénzek elosztása, felhasználása reális és végrehajtható költségvetésben megjelenő tervezést, valamint átlátható és hatékony felhasználást biztosítva történjék, melynek fontosságát és időszerűségét alátámasztják az 1999. évben elvégzett - a tárcák által ismert, koordinált, intézményi adatszolgáltatáson alapuló - intézmény felülvizsgálat tapasztalatai is.

- A fejezet felügyeletét ellátó szerveknek a megállapított fejezetszintű keretszámok jogcímek, előirányzatok szerinti elosztásakor olyan rangsorolást és korrekciókat kellett végezniük, amelynek alapján biztosítható a meglévő (illetve a felülvizsgálat után is fenntartandó) intézményrendszer működőképessége, ebben a körben az alapfeladat-ellátás, a prioritások finanszírozása, figyelemmel a törvény véglegezése során a társadalmi érdekegyeztetés és parlamenti vita keretében várhatóan megfogalmazódó valós, indokolt szempontokra, érdekekre.

- Az előirányzatok megtervezésekor el kellett kerülni olyan feszültségek keletkezését is, amelyeket az elkövetkezendő évek költségvetésének végrehajtásakor, év közben kellene megoldani, továbbá nem indukálhatók a további évek költségvetését irracionálisan determináló feladatok.

- Szükségszerű tehát egyidejűleg a korábbi törvényekből, más jogszabályokból, határozatokból adódó 2001-2002. évi determinációk fokozatos felülvizsgálata. A nem törölhető, továbbá új kötelezettségek vállalását az összességében jelentősen megemelt keretekből, illetve a meglévő előirányzatokból történő átcsoportosítással vagy saját forrásból kell megoldani.

- A működéshez kapcsolódó fejezeti kezelésű előirányzatok kiadási előirányzatait további megtakarítási lehetőségek feltárásával, újra-rangsorolásával és szükség szerint más feladatokra, illetve intézményekhez történő átcsoportosításával kellett kialakítani.

A közszféra számára a 2001-2002. évi költségvetés makro-paramétereinek meghatározásakor - összhangban az inflációs előjelzésekkel, GDP növekedéssel és egyéb tervezett folyamatokkal - a minimálbér emelésének hatása, valamint ágazatokra kiterjedő bérpolitikai intézkedésekből adódó növekedés nélkül 8,75%-os, illetve 7,75%-os általános bruttó átlagkereset-növekedés feltételei teremtődtek meg.

A minimálbér tervezett módosításának hatásával a fenti ütem kb. 11,0 és 10%-ra módosul. Az elfogadott ágazati prioritások (főleg köz- és felsőoktatás, köztisztviselői kör, egészségügyi, szociális, közművelődési-közgyűjteményi szféra) a keresetek további növekedését eredményezik. Összességében a központi és önkormányzati intézményi körben az egy főre jutó személyi juttatási előirányzat növekmény 2001-ben 16-17%, 2002. évben 14% körüli.

Az illetményrendszerek garanciális elemei (illetményalapok, táblák) az általános növekedéssel összhangban 8,75%-kal, illetve 7,75%-kal emelkednek, a külön ágazati bérpreferenciákat, illetve azok érvényesüléséhez a személyi garanciákat a megfelelő illetményrendszerek ún. szakmai szorzóval, vagy illetménytáblával - azok módosításával - biztosítják.

A központi intézményi körben a keresetek alakulásánál az általános növekedési paraméterek, illetve prioritások érvényesülnek, azonban a közszféra egészéhez viszonyítva eltérő súlypontokkal.

A központi intézményi körben az ágazatok között jelentősebb szóródást eredményez a felsőoktatás-kutatás új illetményrendszere, egyes oktatási, szociális, egészségügyi, kulturális és sportintézményeknél a bérpreferencia.

Az általános illetményjavításhoz a fedezet részben oly módon biztosított, hogy a központi költségvetésből 6,6%-os, illetve 5,6%-os személyi juttatás volumen-növekmény áll támogatásarányosan rendelkezésre. Emellett saját bevételből és a működés hatékonyságának javulásával, átcsoportosítással, ésszerű létszámgazdálkodással biztosítható a nominálbérek előirányzott, vagy azt meghaladó növekedése.

A gazdálkodási szabályok alapvetően nem változnak.

A következőkben fejezetenként, illetve államháztartási funkciónként kerülnek bemutatásra a központi költségvetési szervek működési előirányzatai, azok alakulása, fő elemeiben ismertetve az azokkal összefüggő feladatokat. (Ez utóbbiakat a fejezeti indokolások részletezik.)

Az Országgyűlés 2001. évi kiadási lehetősége meghaladja a 9,2 milliárd forintot, melyet 96%-ban támogatás fedez. Ezen javasolt előirányzat 9,7%-kal (0,8 milliárd forinttal) haladja meg a 2000. évi eredeti előirányzatot, döntően a köztisztviselői illetményalap emelkedésére, illetve a déli kőtorony felújítására szolgáló többletek miatt. A 2002. évi törvény magasabb támogatás növekménnyel számol, figyelembe véve a képviselőtestület váltásával kapcsolatban várhatóan felmerülő kiadásokat (1,8 milliárd forint).

A Köztársasági Elnökség 2001. évi kiadási és támogatási előirányzata közel 0,5 milliárd forint, 3 millió forinttal alacsonyabb a 2000. évi előirányzatnál a köztársasági elnöki ciklusváltásra biztosított előirányzat törlése és az árvízi katasztrófahelyzet miatti elvonás (128 millió forint) miatt. Ugyanakkor 125 millió forint többlet szolgál az illetményemelésre, továbbá a volt köztársasági elnököt megillető juttatások fedezetére, illetve az intézményi beruházási kiadások növelésére.

Az Alkotmánybíróság működésére mindkét évben mintegy 0,8 milliárd forint szolgál, melyet teljes egészében támogatás fedez. A növekmények kizárólag az illetményemeléssel függnek össze.

Az Országgyűlési Biztosok Hivatala 2001. évi javasolt kiadási-támogatási előirányzata közel 0,6 milliárd forint. A 2000. évhez viszonyított többlet 26,6 millió forint, és az az illetményalap emelés, illetve a dologi kiadások fedezetét szolgálja. A 2002. évi 23,8 millió forintos többlet döntően az illetményalap emelés következménye.

Az Állami Számvevőszék 2001. évi működési kiadás előirányzata 3,2 milliárd forint, amely 0,5 milliárd forinttal (19,7%) haladja meg az előző évit. A növekedés forrása teljes egészében támogatás. A többlet biztosítja a fejezet közszférához viszonyított relatív bérelmaradásának kompenzálását és az önkormányzati ellenőrzések hatékonyságának javulását, kiterjesztését. A 2002. évi kiadási és támogatási előirányzat 0,4 milliárd forinttal magasabb a 2001. évinél. A növekedés az Állami Számvevőszék épületeinek felújítását szolgálja.

A törvényhozó és végrehajtó szervek 2001. évi kiadási lehetősége meghaladja a 97 milliárd forintot, mely összeg 24 milliárd forinttal - 32,5%-kal - magasabb a 2000. évi törvényi előirányzatnál. A növekedést döntően költségvetési támogatás fedezi, a 6,8 milliárd forint összegű saját bevétel 1,1 milliárd forinttal magasabb a 2000. évi előirányzatnál. A 2001. évhez viszonyított 2002. évi növekedés lényegesen alacsonyabb, a kiadási és támogatási növekmény 9 milliárd forint. E körben általánosan növekedést eredményez az illetményalapok, illetve a közalkalmazotti illetménytábla felemelése.

A végrehajtó szervek tekintetében az úgynevezett „igazgatási” kiadások 2001-ben mintegy 16 milliárd forinttal emelkednek, legnagyobb mértékben (9,3 milliárd forinttal) a Honvédelmi Minisztériumnál. A növekedés indoka elsősorban az, hogy a haderőreform keretében a Magyar Köztársaság honvédelmének egészét érintő stratégiai felülvizsgálat eredményeként a Honvédelmi Minisztérium igazgatása és a Honvéd Vezérkar integrálódik (a létszám 360 főről 880 főre emelkedik). További nagymértékű kiadási előirányzat növekedés (1,6 milliárd forint) realizálódik a Földművelésügyi és Vidékfejlesztési Minisztérium igazgatásában is, melynek fő összetevője a Környezetvédelmi Minisztériumtól átvett feladatok és a regionális programokkal kapcsolatos létszám átcsoportosítás miatti létszámnövekedés. Az Oktatási Minisztérium igazgatási kiadásai főleg abból fakadóan emelkednek, hogy az OMFB a Gazdasági Minisztériumtól átkerült az OM igazgatásába.

A Miniszterelnökség fejezet 2001. évi előirányzatai az új, illetőleg átvett feladatok miatt jelentős mértékben meghaladják az előző évi törvényi előirányzatot. Ezek közül a legnagyobb volumenű az átvett hírközlési ágazat, melynek intézményi működési kiadása és saját bevétele 9,7 milliárd forint. Új feladatként jelentkezik az Informatikai kormánybiztos, valamint a Tisza-Szamos kormánybiztos feladatainak ellátásához szükséges szervezet működési feltételeinek biztosítása. Növekvő súllyal szerepelnek az országkép építési és a kommunikációs feladatok, ezen belül is hangsúlyos a kiadványok megjelentetésével kapcsolatos tevékenység.

A Pénzügyminisztérium fejezet 2001. évi működési kiadása 122,0 milliárd forint, amely 15 milliárd forinttal haladja meg az előző évit. A növekedés a kincstári rendszer (benne a TÁKISZ-ok)fejlesztését, az APEH oktatási központ létrehozását, a Vám- és Pénzügyőrség ANP-ben foglalt feladatainak ellátását, valamint a társadalombiztosítási ellátások egy részének folyósításához szükséges forrásokat biztosítja.

A 2002. évben a fejezet kiadási előirányzata 6,0 milliárd forinttal, a támogatás 6,7 milliárd forinttal haladja meg az előző évit. A bevételi előirányzatoknál 1,6 milliárd forintos a csökkenés, Phare segély (Acquis adaptáció) kifutása miatt. A támogatásnövekedés az államháztartási pénzügyi rendszer továbbfejlesztését, valamint az ANP-ben foglalt feladatok megvalósítását szolgálja.

A Külügyminisztérium 2001. évi működési kiadása 41,7 milliárd forint, 9,3 milliárd forinttal, 28,5%-kal több, mint a 2000. évi módosított előirányzat. A kiadás a támogatás bővülésén túl elsősorban az EU-elvárásoknak megfelelően egyes országokkal szemben bevezetendő vízumkényszer következtében keletkező többletbevétellel (1,9 milliárd forinttal) nő. A tervezett bevétel mindkét évre 6,7 milliárd forint. A tárca támogatása 34,9 milliárd forint, mely 26,6%-kal, összegében 7,4 milliárd forinttal haladja meg a 2000. évi módosított előirányzatot. Ebből 2,5 milliárd forint abból adódik, hogy a Gazdasági Minisztériumtól a külgazdasági szervezeti egységek és azzal a GFC-ből 1,5 milliárd forint a tárcához kerültek. A 4,9 milliárd forint összegű támogatási többlet fedezetet nyújt az átlagos szintű kereset növekményre, alapítványok további támogatására, az ENSZ békefenntartás többletkiadásaira, a nemzetközi tagdíj-kötelezettség növekményeire, a forint leértékelődésének kompenzációjára, az EU csatlakozással kapcsolatos jogharmonizációra, intézményfejlesztésre.

2002-ben a tárca támogatása - kizárólag az átlagos személyi előirányzat fejlesztéssel - 35,5 milliárd forintra változik.

A Külügyminisztérium devizakiadásai az árfolyamváltozások következtében meghaladhatják a tervezettet, ezért a kiadások devizarésze a központi költségvetés előirányzat-módosítási kötelezettség nélkül teljesülő kiadásai és bevételei között szerepel.

A Központi Statisztikai Hivatal működési támogatása 2001-re 19,7 milliárd forintra, mintegy 9 milliárd forinttal emelkedik. A látványos emelkedés oka, hogy 2001-ben népszámlálás végrehajtására kerül sor. 2002-ben az előirányzat mintegy 10 milliárd forintra visszaáll.

A Magyar Tudományos Akadémia fejezet 2001., illetve 2002. évi kiadási előirányzata 32,9 és 39,7 milliárd forint, támogatási előirányzata 23,4 és 29,6 milliárd forint. A támogatásnövekedés üteme az előző évhez viszonyítva 2001-ben 25,2%-os, 2002-ben 26,5%-os. Ez döntő részben a kormányprogram alapján tervezett többlet K+F keretből az MTA kutatóintézetei részére, az Akadémia által támogatott kutatási programokra, valamint a kutatói bérrendezésre juttatott 4,7, illetve 5,9 milliárd forint hatása.

Az alapkutatás - több fejezetnél tervezett - folyó támogatása a következő években 16,2 ,illetve 20,7 milliárd forint (a növekedés 16,6%, illetve 27,8%). E jelentős növekmény forrása a kormányprogram teljesítéséhez szükséges többlet K+F célú költségvetési keret. További, közvetett támogatást jelent a kutatás-fejlesztési szféra számára az adókedvezmények módosítása, melynek alapján a vállalkozások K+F tevékenységre fordított kiadásai nem csak költségként számolhatók el 100%-ban, hanem a társasági adó alapjából is teljes összeggel leírhatók. A GDP arányosan 1,5%-os K+F ráfordítás elérésére irányuló forrásnövelés keretében az állam a fentiek szerint jelentős erőfeszítéseket vállal, de a teljesítéshez nélkülözhetetlen a vállalkozások K+F tevékenységének, finanszírozásának bővülése.

A Honvédelmi Minisztérium fejezet működési költségvetési támogatása 2001-ben eléri a 228,5 milliárd forintot, amely 23,5%-kal, összegében 43,5 milliárd forinttal haladja meg a 2000. évi előirányzatokat.

A többlet nagyobb részben a hadsereg egészére kiterjedő haderőreformot segíti elő (11,9 milliárd forint), részben pedig Magyarország NATO tagságból adódó feladatok ellátását szolgálja. A nemzetközi feladatok 5 milliárd forint többletforrást igényelnek. Emellett a laktanyák rekonstrukciójára 5 milliárd forint fordítható, a NATO-nál vállalt haderő fejlesztési program (FP) megvalósítása 15,6 milliárd forint többletforrás biztosításával folytatódik. A személyi állomány illetményfejlesztésére, élet és munkakörülményeinek javítására mintegy 6 milliárd forinttal magasabb összeg biztosítható. A fejezetnél központi beruházásokra összesen 7,5 milliárd forint áll rendelkezésre.

A Honvédelmi Minisztérium 2002-ben 253,4 milliárd forint működési-támogatási előirányzattal gazdálkodhat, amely 24,9 milliárd forinttal (9%-kal) haladja meg a 2001. év előirányzatát.

A többlet biztosítja a megkezdett haderő átalakítási program második évére tervezett feladatok igényét (10,1 milliárd forint), valamint a NATO-nál vállalt haderő fejlesztési feladatok teljesítésének pénzügyi fedezetét (3,5 milliárd forint). Folytatódik a laktanyák korszerűsítése, a személyi állomány egzisztenciális, valamint élet- és munkakörülményeinek javítása (10,8 milliárd forint). A fejezet 2002-ben központi beruházásokra összesen 8 milliárd forintot használhat fel.

A fejezet a befolyó bevételeit - a törvényi szabályozást kivéve - a központi költségvetésbe köteles befizetni.

A NATO definíciónak megfelelő védelmi kiadások 2001-ben 265,3 milliárd forintot tesznek ki, amely előirányzat 51,0 milliárd forinttal - 19,24%-kal - haladja meg a 2000. évi előirányzatot. Ez a prognosztizált GDP 1,81%-nak felel meg. 2002-ben a védelmi kiadások együttes összege 293,8 milliárd forint, mely előirányzat 28,5 milliárd forinttal - 9%-kal - haladja meg a 2001. évi előirányzatot. Mindezen előirányzatok magukban foglalják a Honvédelmi Minisztérium és a BM Határőrség kiadási előirányzatait, valamint a Gazdasági Minisztérium, a Pénzügyminisztérium költségvetésében előirányzott egyéb védelmi célú - az országmozgósításra, a hadiipari kapacitások és K-600-as vezetési rendszer fenntartására szolgáló - feladatok támogatási fedezetét.

A Bíróságok fejezet 2001. évben a törvény szerint 32,7 milliárd forinttal gazdálkodhat, mely összeg közel 90%-át támogatás fedezi. A saját bevétel mintegy 4 milliárd forint. A javasolt kiadási előirányzat 6,7%-kal magasabb a 2000. évi eredeti előirányzatnál. A növekmény az illetményjavításra szolgáló előirányzaton túlmenően a helyi bírák 10%-os illetménypótlékára, a bírósági szervezet működési feltételeinek javítására szolgál. 2002. évben a többlet az illetményjavulás fedezete.

A Magyar Köztársaság Ügyészsége 14,1 milliárd forintos kiadását csaknem teljes egészében támogatás fedezi. Ez az előirányzat 21%-kal - 2,5 milliárd forinttal - magasabb a 2000. évi előirányzatnál, és az ügyészségi szervezet átalakításával kapcsolatos kiadások fedezetét, valamint az épület felújítások ütemének gyorsítását szolgálja. A 2002. évi előirányzat kissé alacsonyabb a 2001. évinél a központi beruházásra történő átcsoportosítás következtében.

Így a döntően a Bíróságok és a Magyar Köztársaság Ügyészsége fejezeteket magában foglaló igazságszolgáltatás területén közel 5 milliárd forinttal emelkedik a javasolt kiadás a 2000. évi előirányzathoz viszonyítva. A 48,2 milliárd forintnyi kiadási előirányzat 92%-át támogatás fedezi. A 2002. évi törvény, alapvetően az illetményalap emelkedésből eredő többleteket tartalmazza.

Az Igazságügyi Minisztérium kiadási lehetősége 30 milliárd forint, melyből 2,3 milliárd forintot saját bevétel, 27,7 milliárd forintot költségvetési támogatás finanszíroz. Ez az összeg közel 3 milliárd forinttal magasabb a 2000. évi előirányzatnál, és alapvetően a büntetés-végrehajtás többletkiadásait szolgálja az illetményalap emelkedése mellett. Emellett 170 millió forinttal bővül a kisebbségi célokra fordítható előirányzat volumene is.

A fejezetben megjelenő büntetés-végrehajtás igazgatására és működtetésére 22,2 milliárd forint szolgál 2001. évben, mely összeg 2,2 milliárd forinttal - 10,8%-kal - több a 2000. évi eredeti előirányzatnál. A saját bevételek változatlan szinten - 1,8 milliárd forint összegben - finanszírozzák a kiadásokat. A javasolt többletforrás tartalmazza az illetményalap emelés fedezetét, a fegyveres szervek nyugellátásának többletét, fedezetet nyújt továbbá a fogvatartottak számának emelkedéséből adódó többletkiadásokra. A 2002. évi támogatási előirányzat 21,6 milliárd forint, 1,3 milliárd forinttal magasabb a 2001. évi javasolt előirányzatnál. A felhasználási jogcímei a 2001. évivel azonosak.

A Belügyminisztérium fejezet 2001. évi működési kiadási előirányzata 234,7 milliárd forint, mely 19,6 milliárd forinttal - 9,1%-kal több, mint a 2000. évi előirányzat. A bevételek 7,7 milliárd forinttal (27,2%), a működési támogatások 11,9 milliárd forinttal (6,4%) haladják meg a 2000. évi előirányzatot. A 2002. évi működési kiadási előirányzat 246,1milliárd forint. Ezen előirányzat 11,4 milliárd forintos - 4,9%-os - növekményt tartalmaz az előző évi kiadásokhoz képest, a bevételek 1,5 milliárd forintos (4%), a működési támogatások 9,9 milliárd forintos (5%) bővülése mellett.

A többletelőirányzatokból - az általános ütemnek megfelelő illetményfejlesztés mellett - az alábbi feladatoknál az átlagos mértéket meghaladó forrásbővüléssel számol a törvény:

- a Rendőrségnél tovább folytatható a szervezett bűnözés elleni küzdelem szervezeti (Szervezett Bűnözés Elleni Koordinációs Központ), személyi és technikai hátterének megteremtése. Ennek keretében közel 1700 fős létszámfejlesztés valósulhat meg;

- folytatódik a nemzetközi követelményeknek megfelelő okmánycsalád kialakítását célzó program. Jövő év január 1-jétől tovább bővül az okmányirodai rendszer. A polgárok összesen 246 körzetközponti okmányirodában juthatnak megújult okmányaikhoz, illetve ettől az időponttól a Rendőrség helyett itt igényelhetik közlekedési okmányaikat is (új formátumú vezetői engedély, forgalmi engedély, törzskönyv). 2002-től önkormányzati normatíva finanszírozza az okmánycsalád működését;

- kiemelkedő forrásbővülésre számíthat a Határőrség. Az előirányzatokból folytatódhat a Schengen-i követelményeknek megfelelő határőrizeti rendszer kiépítése, a zöldhatár védelmének technikai eszközökkel (infra- és éjjellátó készülékek) való megerősítése; az EU elvárásokhoz igazodva megkezdődhet a többletfeladatok ellátásához szükséges létszámbővítés (2001-2002-ben összesen 2000 fő).

A fejezet tartalmazza a Közigazgatási Hivatalok által finanszírozott humánnormatívák előirányzatát is.

A Polgári Nemzetbiztonsági Szolgálatok 2001. évi működési kiadásainak előirányzata közel 22 milliárd forint, amely a 2000. évi eredeti előirányzathoz képest 15,7%-kal növekszik. Ez lényegében a támogatás emeléséből adódik, a bevételek érdemben nem változnak. A 2002. évi működési kiadások előirányzata 22,9 milliárd forint, amely a 2001. évi előirányzatokhoz viszonyítva 4,2%-kal nő. A támogatás emelkedése - a más intézményekével megegyező illetményfejlesztésen túl - lehetővé teszi a műveleti feladatok ellátásához szükséges technikai feltétel-rendszer folyamatos fejlesztését, a célországok technikai szintjéhez való felzárkózást, a szélsőséges terrorista csoportok elleni küzdelem, valamint a szervezett bűnözés elleni fellépés erősítését. A többlet-előirányzatokból folytatódhat, majd a 2002. évben befejeződhet a rádióelektronikai ellenőrző rendszer teljes rekonstrukciója, továbbá megvalósulhat a rendszer működtetéséhez szükséges 60 fős létszámfejlesztés.

A rend- és közbiztonság körébe tartozó feladatok működési kiadási előirányzata 2001-ben 174,3 milliárd forint, 2002-ben 182,2 milliárd forint, a támogatás 153,3, illetve 160,2 milliárd forint. Ez utóbbi előirányzatok 6,3, valamint 4,5%-kal haladják meg a 2000., illetve a 2001. évi összeget.

A Tűzvédelem feladatcsoportnál a 2001-2002. évi működési kiadási előirányzatok 216,6 millió forinttal (2,4%), illetve 157,8 millió forinttal (1,7%) haladják meg az előző évi előirányzatot. A támogatások a 2001. évre 23,7 millió forinttal csökkennek, 2002-re 143,7 millió forinttal emelkednek. Az előirányzatokból folytatódhat a műszaki és vegyi mentéshez szükséges technikai eszközök - a korábbi évek során megkezdett - fejlesztése.

Az Oktatási Minisztérium fejezet kiadási előirányzata 2001-ben 284,4 milliárd forint, 2002-ben 304,9 milliárd forint; a támogatás 166,7 milliárd forint, illetve 182,6 milliárd forint. A kiadási, illetve támogatási előirányzat az előző évihez viszonyítva 2001-ben 18%-kal, illetve 11%-kal (ekkor ugyanis jelentős bevételi korrekcióra kerül sor), 2002-ben pedig 7,2, illetve 9,5%-kal növekszik.

Az állami felsőoktatási intézményekben hallgatók pénzbeli juttatásának összegét az intézményi előirányzatok tartalmazzák. A nem állami felsőoktatásban hallgatói juttatások összege -a kollégiumi támogatásokkal együtt - fejezeti kezelésű előirányzatként mindkét évben 1,2 milliárd forint. A hallgatói juttatásokat mindkét évben 344 millió forint lakhatási, tankönyv-, jegyzet-, sport- és kulturális támogatás egészít ki. A normatív finanszírozással nem kezelhető és a programfinanszírozással megoldandó speciális feladatokra változatlanul 514, illetve 680 millió forint áll rendelkezésre. A felsőoktatás-politikai reformok folytatására 2001-2002-ben 1,0 milliárd forint fordítható a Felsőoktatási Fejlesztési Program keretében. Az előirányzat lehetővé teszi a felsőoktatási vezetési információs rendszer fejlesztését, az intézményi menedzsment képzését, a hallgatói juttatások rendszerének reformját, beleértve egy hallgatói hitel-rendszer előkészítését, bevezetését. A nem állami felsőoktatás képzési feltételeit a következő két évben 2001-re 5,1, illetve 2002-re 5,6 milliárd forint előirányzat biztosítja.

A fejezet támogatási előirányzata a felsőoktatási előmeneteli rendszer finanszírozására 2001-ben mintegy 3 milliárd forintot tartalmaz. Az így megvalósuló bérrendezés a felsőoktatási oktató-kutatói illetmények - a közszférán belül kiemelt mértékű, a vállalkozási szférához való felzárkózást segítő - 22%-os növekedését eredményezi.

A közoktatási programokra a következő két évben 1,1-1,2 milliárd forint, a közoktatás informatikai fejlesztésére egyaránt 4,1 milliárd forint áll rendelkezésre. A 2000-ben új feladatként jelentkező értékelési és vizsgaközpontok kialakításának, a minőségbiztosítás elemei bevezetésének folytatására 2001-2002-ben (azonos szinten) 1,8 milliárd forintot irányozott elő a tárca. A szakképzés támogatására az Ifjúsági Szakképzés Fejlesztése Program keretében évente 1,4 milliárd forint fordítható, illetve új feladatként jelentkezik a felnőttképzés és a művészeti szakképzés támogatására 115 millió forint 2001-ben és 2002-ben.

A fejezetben kutatás-fejlesztési célokra tervezett működési támogatás összege - részben az új Nemzeti Kutatás Fejlesztési Program és a Felsőoktatási Kutatási Program létrehozása révén - jelentősen, 7,9, illetve 12,8 milliárd forintra emelkedik a 2001-2002-es években. Ez kiegészül a Műszaki fejlesztési célelőirányzat két támogatási célprogramjának (a GM-től átvett Műszaki fejlesztési alapprogram célelőirányzat és az EU-FP 5 Keretprogram) összesen 8,8, illetve 12,1 milliárd forintos tervezett működési támogatásával.

A felsőoktatás működési kiadása (benne a Honvédelmi Minisztérium és a Belügyminisztérium felügyelete alatt működő felsőoktatási intézményeké, továbbá más fejezetek hasonló célú előirányzatai is) 2001-ben 236,3 milliárd forint (támogatás 129 milliárd forint), 2002-ben 245,8 milliárd forint (támogatás 134,4 milliárd forint), mely 16,8, illetve - a magas bázis-előirányzatra épülve - 4%-os növekedést jelent az előző évihez képest. A hallgatólétszám gyors emelkedése folyamattá vált. A ráfordítások és a hallgatói létszám növelésének mennyiségi típusú célkitűzései mellett a továbbiakban kiemelt figyelmet indokolt szentelni a felsőoktatás belső szerkezeti és minőségi átalakulásának. Ezt a költségvetési támogatás növelésén túl felsőoktatás-politikai reformokkal, minőségbiztosítási rendszerrel, költségracionalizálási programokkal, valamint a rendelkezésre álló források célokhoz és teljesítménynöveléshez kapcsolódó átrendezésével lehet megalapozni.

Az Egészségügyi Minisztérium támogatása - összefüggésben az egészségügyi ágazat kiemelt kezelésével - 2001-ben 11,1%-kal , mintegy 6 milliárd forinttal növekszik a bázishoz viszonyítva.

A támogatási növekményből lehetőség nyílik a tárca felügyelete alá tartozó egészségügyi intézményekben a személyi juttatások átlagosan 20%-os emelésére. Emellett a beruházásra fordítható pénzügyi keretek 22%-os növelésével a már megkezdett beruházások folytatása mellett új indítására is nyílik lehetőség.

Az 1999-ben indult rezidensképzés lehetőséget biztosít arra, hogy nemzetközi igényekhez igazodó, a hiányszakmák létszámigényeit figyelembe vevő egészségügyi felsőfokú szakképzés feltételei megteremtődjenek. A résztvevők várhatóan növekvő létszáma 2001-ben 1870.0 millió forintos többlettámogatást igényel. 2002-ben lényeges létszámnövekedés már nem valószínűsíthető.

Az egészségügyi ágazat fejlesztése szempontjából alapvető fontosságú célkitűzés a továbbra is a mentés és a sürgősségi betegellátás feltételeinek javítása. Folytatódhat az 1998-ban elkezdődött alapradiológiai - és hagyományos röntgengép-park fejlesztési program.

Az Európai Unióhoz történő csatlakozás Nemzeti Programja jelentős fejlesztéseket irányoz elő az Állami Népegészségügyi és Tisztiorvosi Szolgálat intézményeinél. Ehhez Phare támogatások igénybevételére van lehetőség, amelynek hazai társfinanszírozásához szükséges fedezetet biztosítja a 2001-2002. évi előirányzati keret.

Az egészségügy funkción belül a kórházi tevékenységek előirányzatai olyan jelentős szerkezeti változásokat tartalmaznak, hogy emiatt az évek közötti összehasonlítás nehézségekbe ütközik. Ilyen jelentős változás, hogy míg az Országos Vérellátó Szolgálat 2000-ben az EüM gyógyító megelőző ellátás országos szakintézetei között szerepelt, 2001-től a tárca költségvetésében már önálló cím alatt jelenik meg, és a közegészségügyi szolgáltatások funkciócsoportba kerül besorolásra. Változatlan szerkezetben a 2001. évi kiadások növekménye meghaladja a 15,5%-ot, amely mutatja, hogy az egészségügyi dolgozók személyi juttatásinak 20%-os növelésére az előirányzatok biztosítják a fedezetet. Jelentős eltérés mutatkozik 2000-2001 között a MH Egészségügyi intézetek támogatása között. A támogatás 2680,0 millió forintos csökkenését a pécsi és kecskeméti honvéd kórházak helyi önkormányzatok részére történő átadása indokolja. A MÁV Egészségügyi alapellátó intézmények esetében módosulást, csökkenést jelent, hogy a Területi Egészségügyi Központok KHT-vá alakultak, és előirányzatuk nem jelenik meg a prezentációban 2001-től.

Jelentős, mintegy 19%-os növekedést mutat 2001-ben a közegészségügyi tevékenységek és szolgáltatások között az ÁNTSZ kiadási előirányzata, amelynek növekedési dinamikája kifejezi, hogy az EU csatlakozás feltételeinek megteremtése prioritást élvez. A növekedés fedezetet biztosít az uniós csatlakozás humán erőforrás feltételeinek megteremtéséhez a népegészségügy területén, valamint hozzájárul az intézményfejlesztéshez.

Az egyéb egészségügy értékeléséhez ugyancsak szerkezeti változásokat szükséges figyelembe venni. A 2000. bázisév előirányzatait korrigálni indokolt az egyszeri és megszűnő jogcímekkel, mint az ügyeleti díjak megtérítése és a Világbanki program kerete, összességében 2750,0 millió forinttal, amely 2001-től már nem jelenik meg az EüM költségvetésében, mivel a program befejeződik.

2002. évben alapvető hangsúlyt kap a 2001-ben végrehajtandó, jelentős ágazati bérfejlesztés továbbvitele, az ehhez szükséges pénzügyi feltételek megteremtése. Ezért az egészségügy prioritásként történő kezelése a működési kiadások megalapozásában nyilvánul meg.

A Szociális és Családügyi Minisztérium fejezet 2001. évi működési költségvetésének támogatása a 2000. évi bázis-előirányzathoz képest 6,8%-kal, a 2002. évi működési költségvetésének támogatása pedig a 2001. évi bázis-előirányzathoz képest 6%-kal növekszik.

A fejezet kiadásai között 2001-ben új elem a szociális szakdolgozók továbbképzése, a szociális intézmények rekonstrukciója előirányzat, valamint a központi szociális intézményekben dolgozók keresetnövelésére szolgáló intézkedés megvalósításához tervezett forrás.

A továbbiakban szintén a fejezetben jelenik meg a nyugdíjasok egyszeri szociális segélye előirányzat, melyet eddig a Nyugdíjbiztosítási Alapból finanszíroztak, 2001-től azonban megállapítása a szociális és családügyi miniszter hatáskörébe kerül.

Jelentősen növekszik továbbá a családpolitikai programokra szánt előirányzat. Folytatódik a fogyatékosügyi program, valamint a szociális intézetek létszámnormatívájával fedezett szociális dolgozókra vonatkozó program finanszírozása.

2002-ben új előirányzatként jelenik meg az állami gondoskodásból kikerült fiatalok lakáshoz jutásának támogatása.

A Nemzeti Kulturális Örökség Minisztériuma fejezet működési célú kiadása 2001. évben 52,0 milliárd forint, 2002. évben 64,1 milliárd forint, bevételi előirányzata 9,5, illetve 10,2 milliárd forint. A 2001. évi működési támogatás 48,5 milliárd forint, mely a 2000. évi eredeti előirányzathoz képest 3,2 milliárd forinttal, 7%-kal, a 2002. évi pedig a 2001. évi tervezetthez képest 12,0 milliárd forinttal, mintegy 25%-kal nő, benne a Nemzeti Színház Rt. alaptőke emelése.

A kulturális szaktörvényekből adódó feladatok támogatására 2001-ben 1,3, 2002-ben 1,4 milliárd forint az előirányzat, amely a közgyűjteményi és közművelődési feladatellátás finanszírozását, ezen intézmények telematikai infrastruktúrájának fejlesztését és működtetését szolgálja.

A helyi (önkormányzati stb.) és központi közgyűjteményi, valamint közművelődési tevékenység bérpolitikai kerete 750 millió forint, majd 2,2 milliárd forint. Az előirányzatok a szakmai szorzó 2001. szeptemberétől történő 15% pontos emelésének forrásául szolgálnak.

A határon túli magyarok kulturális támogatására 2001. és 2002. években 250 - 250 millió forint, a határon túli magyar színházak támogatására 80 - 80 millió forint az előirányzat.

Az ezeréves államiságunk megünneplésével kapcsolatos további kiadásokra 2001. évben 1,0 milliárd forint nyújt fedezetet. A millenniumi filmprodukciók támogatására 750 millió forint szolgál. Az előirányzat olyan filmművészeti alkotások finanszírozásához nyújt fedezetet, amelyek tartalmukban az évfordulóhoz kapcsolódnak, elősegítik a magyar államiság ezeréves történetéről való méltó megemlékezést. A Millenniumi vallási alap támogatására 2 milliárd forint szolgál.

A Nemzeti Örökség Program 2001-ben 1,5, 2002-ben 1,9 milliárd forint összegű célelőirányzata az épített és tárgyi kulturális örökség védelmének, gyarapításának és méltó bemutatásának költségvetési forrása.

Az új Nemzeti Színház felépítéséhez - a Nemzeti Színház Rt. alaptőke emelésére - a 2001. évben 1,5 milliárd forint szolgál, melynek forrása az 1999-2000. években biztosított költségvetési támogatás. A 2002. költségvetési évben a Részvénytársaság alaptőke emeléséhez 10 milliárd forint az előirányozat.

A központi költségvetési szerveknél a kulturális tevékenységek és szolgáltatások 2001. évi működési kiadási előirányzata 37,6 milliárd forint, amely a 2000. évi előirányzattal lényegében azonos. A 2002. évi előirányzat 11 milliárd forint növekedést jelent. A 2001. évben tervezett működési támogatás mintegy 33,4 milliárd forint, a 2002. évben 44,1 milliárd forint.

Az egyházak hitéleti és közcélú tevékenységének finanszírozására az 1997-ben elfogadott törvény, továbbá az Apostoli Szentszékkel kötött megállapodás és az egyházi kormányzati külön-megállapodások előírásai az irányadók.

Az egyházi alapintézmények működésének finanszírozása a személyi jövedelemadó állampolgárok által felajánlható 1%-ára épül. 2000-ben 523 ezer adófizető 1,6 milliárd forint összegű személyi jövedelemadóról rendelkezett. Ez - az egyházfinanszírozási törvény kettős garanciája révén - a NeKöM 2001-2002. évi költségvetésében 4,2 milliárd, illetve 4,5 milliárd forint támogatási előirányzatként jelenik meg.

A hittanoktatás támogatása - a tanulócsoportok számának és az óradíjak várható emelkedése következtében - 2001-ben 2,2 milliárd, 2002-ben 2,3 milliárd forintra, az egyházi közgyűjtemények működésének és gyarapításának támogatási összege pedig 448 millió forintra, illetve 479 millió forintra nő.

A volt egyházi ingatlanok tulajdoni helyzetének rendezését - kormányzati rendkívüli kiadásként - 6,3 milliárd forint szolgálja. Az átadásra nem kerülő ingatlanok utáni, kormányzati külön-megállapodásokban meghatározott mértékkel növelt egyházi járadék az érintett hat egyház számára 2001-ben 5,5 milliárd, 2002-ben 5,6 milliárd forint lesz.

A nem-állami humánszolgáltatások normatív támogatási előirányzatának több, mint fele az egyházak oktatási, egészségügyi és szociális tevékenységét végző közszolgáltató intézményeket illeti meg (20-25 milliárd forint). Ennek része az egyházi közoktatási és szociális intézmények normatív kiegészítő támogatási összege is, ami 2001-ben 5,7 milliárd, 2002-ben 6,8 milliárd forintot tesz ki.

Az egyéb közösségi és kulturális tevékenységek támogatási körében számos fejezetnél jelennek meg előirányzatok:

A Miniszterelnökség fejezeti célelőirányzatai közül a civil szervezetek és kapcsolódó feladatok támogatására 2000-ben 494,3 millió forint jutott, ez a 2001. és a 2002. évre 483,9 millió forintra változik.

A Belügyminisztérium társadalmi önszerveződései közül a szakszervezetek változatlanul 10 millió forint támogatásban részesülnek. A Szabadságharcosokért Alapítvány 2000. évi támogatása 75 millió forint. Ez 2001-ben és 2002-ben is 100 millió forint lesz.

Az Igazságügyi Minisztériumnál a Kisebbségi koordinációs keret a 2000. évi 43,8 millió forintról 2001-re 82,9 millió forintra, 2002-re pedig 132,9 millió forintra; a Magyarországi Nemzeti és Etnikai Kisebbségekért Közalapítvány támogatása a 2000. évi 556,3 millió forintról 2001-re és 2002-re 544,6 millió forintra csökken. A Magyarországi Cigányokért Közalapítvány támogatása a 2000. évi 278,5 millió forintról a következő években 350 millió forintra nő.

A Gazdasági Minisztériumnál a MTESZ 2000. évi 98,5 millió forint támogatása változatlan marad.

A Külügyminisztérium 2000. évi 83 millió forintos Kisebbségi koordinációs kerete 2001-ben és 2002-ben egyaránt 241,3 millió forint.

A Szociális és Családügyi Minisztérium az alapítványok támogatására a 2000. évi 300 millió forintos támogatás helyett 2001-re 270 millió forintot, 2002-re pedig 405 millió forintot juttat. A társadalmi szervezetekre összesen 751,1 milliót fordított 2000-ben, ami 2001-re 793,9 millió forintra, 2002-re pedig 1 079,2 millió forintra alakul.

Az Oktatási Minisztérium a Magyar UNESCO Bizottságnak 2000-ben 27 millió forint támogatást juttatott, ezt 2001-re 32,7 millió forintra, 2002-re pedig 33,8 millió forintra emeli. A társadalmi szervezeteknek 2000-ben 60 millió forintot juttatott a Minisztérium, 2001-ben és 2002-ben pedig 40 millió forintot.

Az Egészségügyi Minisztérium az Ágazati célelőirányzatokra 2000-ben 100 millió forintot irányoz elő. 2001-ben és 2002-ben ez az összeg 30 millió forintra csökken. A Gézengúz Alapítvány 2000-ben 40 millió forintot kapott, 2001-ben ez az összeg 45 millió forintra, 2002-re pedig 20 millió forintra változik. A társadalmi szervezetek címzett támogatására 2000-ben 585 millió forint jutott, 2001-ben 610 millió forint, 2002-ben pedig 330 millió forint lesz az előirányzat.

A Nemzeti Kulturális Örökség Minisztériuma a társadalmi szervezetek támogatására 2000-ben 265 millió forintot tervezett. 2001-ben erre a célra 357 millió forint, 2002-ben pedig 297 millió forint jut. Egyéb feladatfinanszírozásra 2000-ben 135 millió forint került betervezésre, 2001-ben és 2002-ben 155 millió forint.

Az Ifjúsági és Sportminisztérium Sporttámogatási előirányzatai 2000-ben 120 millió forintot tettek ki, ami 2001-ben 140 millió forintra, 2002-ben pedig 162 millió forintra nő. Az Ifjúsági előirányzatok 2000-ben 119 millió forintot tettek ki. Éves összege 2001-ben 150 millióra 2002-re 160 millió forintra emelkedik.

A Földművelésügyi és Vidékfejlesztési Minisztérium fejezet folyó működésre fordított kiadási előirányzata 2001-ben 94,8 milliárd forint, 2002-ben 102,0 milliárd forint, amely 7,8%-kal, illetve 7,6%-kal haladja meg az előző év előirányzatát. Ezen belül a támogatás 2001-ben 49,4 milliárd forint (27,3% többlet), 2002-ben 52,2 milliárd forint. A saját bevétel - egyes a korábbi években indult és 2000-ben kifutó Phare CBC programok miatt - 2001-ben 45,4 milliárd forintot tesz ki. Ez az előirányzat 2002-ben újabb programok beindulásának hatásaként 49,7 milliárd forint.

A működési támogatás többlete fedezetül szolgál két önkormányzattól átvett szakiskola működtetéséhez, a szolgáltató intézmények tevékenységének és az EU-hoz történő csatlakozás céljából végrehajtandó intézményi feladatok és feltételei fejlesztéséhez.

A mező-, erdő-, hal- és vadgazdálkodás szakigazgatási, kutatási feladatait ellátó intézmények és feladatok tervezett kiadása 2001-ben 65,0 milliárd forint, ami 10,9%-kal több, mint 2000-ben. 2002-ben az előirányzat 68,9 milliárd forint, 5,8%-kal több, mint 2001-ben. A költségvetési támogatás növekménye 2001-ben 5,8 milliárd forint (19,2%), 2002-ben 6,5 milliárd forint (5,6%). A támogatás növekménye az EU csatlakozás követelménye miatt végrehajtandó feladatokat, valamint a földhivatalok és földmérési intézmények bővülő tevékenységének ellátását fedezi.

A Közlekedési és Vízügyi Minisztérium fejezet működési kiadási előirányzata 2001-ben 99,1 milliárd, 2002-ben 101,3 milliárd forint, ami 4,6 milliárd forinttal, illetve további 2,1 milliárd forinttal haladja meg az előző évi eredeti előirányzatot. A tényleges növekedés azonban 2001-ben ennél nagyobb mértékű, mert a gyorsforgalmi úthálózat fejlesztési program (2000. évi kiadási és támogatási előirányzata 27,2 milliárd forint) már nem szerepel a tárca költségvetésében. Ezzel a báziskorrekcióval a kiadások növekedése 31,8 milliárd forint (47,3%).

A saját bevételek előirányzata 2001-ben 87,5 milliárd, 2002-ben 88,9 milliárd forint (a növekedés 30,6 milliárd, illetve további 1,4 milliárd forint). A támogatások előirányzata - az említett báziskorrekciót figyelembe véve - 2001-ben 1,2 milliárd forinttal (11,6%-al), 2002-ben további 0,7 milliárd forinttal növekedik, összege 11,6 milliárd, illetve 12,3 milliárd forint.

A többletkiadásoknak mintegy a fele (15,3 milliárd forint) - döntően saját bevételi források felhasználásával - a közúti és egyéb közlekedési tevékenységek területén realizálódik. A növekedés fő tételei: Légiforgalmi és Repülőtéri Igazgatóság 7,3 milliárd forint (26,9%), Közlekedési Felügyeletek 2,9 milliárd forint (26,9%), Közúti szektor ISPA támogatás 3,4 milliárd forint, Esztergom-Párkány Duna híd PHARE segély 1,3 milliárd forint (ez utóbbi kettő új előirányzat).

További jelentős többletkiadás (14,8 milliárd forint, azonos összegű bevételi forrás felhasználásával) valósul meg a vasúti közlekedés területén. Új feladatként jelenik meg a „Vasúti szektor ISPA támogatás” (11,3 milliárd forint), valamint a „Budapest - Soroksár vasútvonal rehabilitáció PHARE segély” (3,5 milliárd forint). Ezen a területen ugyanakkor 2001-től megszűnik a MÁV Rt. modernizációját segítő PHARE segélyek együttesen 6,0 milliárd forintos kiadási és bevételi előirányzata.

A vízügyi ágazatban a (0,8 milliárd forintos támogatás-növekedés mellett döntően saját többletbevétellel fedezett) kiadások emelkedése 8,4 milliárd forint. A többletkiadások nagyobb része a fejezeti kezelésű előirányzatoknál (Észak-pesti szennyvíztisztító telep PHARE segély 3,8 milliárd forint, vízügyi szektor ISPA támogatás 2,8 milliárd forint, vízkárelhárítási művek fenntartása 0,2 milliárd forint), további 1,6 milliárd forint pedig az intézmények többletfeladatainál jelentkezik.

A 2001. évtől a távközlési feladatok a Miniszterelnöki Hivatalhoz tartoznak. A kiadások döntő része (azonos összegű saját bevételi fedezettel) a Hírközlési intézményeknél jelentkezik, a támogatás a Kormányzati Frekvenciagazdálkodási Hivatal kiadásainak forrásául szolgál.

A Gazdasági Minisztérium fejezet 2001. évi működési kiadási előirányzata 44,0 milliárd forint, amely 0,7 milliárd forinttal (0,6%) több az előző évi eredeti előirányzatnál. A 30,5 milliárd forintos bevétel, a fejezetek közötti feladat átadás-átvétel következtében (OM; KüM; SZCSM) 1,1 milliárd forinttal (3,6%) csökken. A működés támogatása 13,6 milliárd forint, amely 1,9 milliárd forint (16%) növekedést jelent. A támogatási többlet alapvetően a fejezet költségvetési intézményei személyi juttatásai és járulékai növeléséhez, valamint az átvett kamarai feladatok ellátására (237,9 millió forint) és kutatás-fejlesztésre (88 millió forint) nyújt fedezetet.

A fejezet 2002. évi tervezett működési kiadása 47,0 milliárd forint, , amely a 2001. évi előirányzatnál 3,0 milliárd forinttal (6,8%) több. A működés támogatási (1,8 milliárd forint) és bevételi (1,1milliárd forint) többletei a fejezet költségvetési intézményei személyi juttatása és járuléka növelésének fedezetét biztosítják.

Az egyéb gazdasági tevékenységeket és szolgáltatásokat végző intézmények 2001. évi kiadása 77,0 milliárd forint, amely 10,3 milliárd forinttal (13,3%) kisebb az előző évi eredeti előirányzathoz képest, zömében a bevételek (55,2 milliárd forint) (28%-os) csökkenése (befejezett területfejlesztési programok) miatt. A támogatás 5,3 milliárd forinttal emelkedik. Ebből 1,6 milliárd forint a területfejlesztéshez kapcsolódó CBC programok, 0,7 milliárd forint a Balatonnal kapcsolatos feladatok, 0,7 milliárd forint a vízügyi és árvízvédelmi intézmények, valamint 1,5 milliárd forint a kereskedelmi fejlesztés növekménye.

A 2002. évi tervezett kiadás 81,0 milliárd forint, amely a 2001. évi előirányzathoz képest 4,0 milliárd forintos növekedést jelent. A 2,0 milliárd forintos többlettámogatás- 2,2 milliárd forint bevételnövekedés mellett - a gazdasági és szociális feladatokat magában foglaló CBC program forrása.

Tüzelő- és üzemanyag, valamint energiaellátási feladatok intézményeinek (Műszaki Biztonsági Főfelügyelet, Magyar Energia Hivatal, Országos Atomenergia Hivatal és az energetikai programok) feladatainak 2001. évi kiadása 4,3 milliárd forint, ami az előző évi eredeti előirányzathoz képest 1,0 milliárd forint növekedést jelent. Forrását döntő mértékben az intézmények saját bevétele (3,9 milliárd forint) biztosítja. Az intézmények 2002. évi kiadási, bevételi és támogatási előirányzatai az előző évhez képest alig változtak.

A Bányászat és ipar feladatait végző intézmények (Magyar Geológiai Szolgálat, Magyar Bányászati Hivatal, Szénbányászati Szerkezetátalakítási Központ) 2001. évi kiadása 2,9 milliárd forint, amely az előző évihez képest 6,8%-os növekedést jelent. A támogatási többlet 2001. évben 123,5 millió forint, ami döntően a Magyar Geológiai Szolgálat feladatainak forrását biztosítja. A 2002. évi tervezett kiadás 3,0 milliárd forint, ami közel azonos az előző évi előirányzattal, a támogatási előirányzat is csak minimális mértékben (78,7 millió forint) növekszik.

A Környezetvédelmi Minisztérium fejezet működési kiadása a 2001. évben 21,0 milliárd forint, 6,7 milliárd forinttal alacsonyabb a 2000. évinél. A csökkenés a kifutó ISPA programnál jelentkezik (emiatt a bevételi előirányzat 2001-ben csak 9,8 milliárd forint). Ugyanakkor a fejezet az EU csatlakozással kapcsolatos többletfeladatok ellátására 2,5 milliárd forint plusz forrással rendelkezik. A működési támogatás 1,8 milliárd forinttal növekszik 2000. évhez képest. A 2002. évi támogatás azonos szinten marad. A kiadás és bevétel 4,2 milliárd forinttal alacsonyabb a 2001. évinél. A csökkenés oka a Phare segélyprogramok befejeződése.

A környezetvédelem működési előirányzata 2001. évben 20,7 milliárd forint, amely 10,4 milliárd forinttal haladja meg az előző évit. A növekedés az EU csatlakozás Környezetvédelmi Nemzeti programja jogcímen és az Észak-budapesti szennyvíz-tisztítómű folyadék fázis programon, valamint a vízügyi szektor ISPA programján jelentkezik. Ezekkel a tételekkel kapcsolatban a bevétel 9,8 milliárd forinttal emelkedik a 2000. évihez képest, a támogatás pedig 0,6 milliárd forinttal. 2002-ben a kiadásoknál és a bevételeknél mintegy 2,4 milliárd forint a csökkenés a Phare segélyek kifutása következtében.

Az Ifjúsági és Sportminisztérium 2001. évi támogatási előirányzata 17,5 milliárd forint, amely 34,3%-kal haladja meg a 2000. évi előirányzatot. A többlettámogatás a sportágazatban többek között a futball stadionok felújítását, a sportlétesítmény-kezelés intézményi rendszere átalakítását, a fogyatékosok sportjának fejlesztését foglalja magában. Az előző évekhez hasonlóan az olimpiai műhelyek, szabadidő sportok támogatása, a sportszervezetek köztartozásának rendezése, a sportágfejlesztési programok finanszírozása valósul meg.

Az ifjúsági feladatok közül prioritást élvez a kábítószer-fogyasztás megelőzése, az erre fordítható előirányzatok összesen 975 millió forintot tesznek ki. A 2000. évihez hasonlóan finanszírozásra kerülnek a Gyermek és Ifjúsági Alapprogrammal, a II. Európai Ifjúsági központtal, a Zánkai Gyermek és Ifjúsági központtal, a két- és többoldalú nemzetközi csereprogramokkal kapcsolatos feladatok.

A 2002. évi támogatási előirányzat összege 17,7 milliárd forint, ami 2001-hez képest 1,6%-os növekedést jelent. A két költségvetési év szerkezete nem tér el lényegesen egymástól.

A sport és szabadidős tevékenységeket és szolgáltatásokat ellátó szervek tervezett összkiadása 2001-ben 14,0 milliárd forint, a 2000. évi 12,1 milliárd forint tervezett kiadásnál 15,6%-kal magasabb összeg. A növekedés jelentős részét az Ifjúsági és Sportminisztérium fejezetében szereplő labdarúgó stadionok és létesítmények fejlesztésére, a sportlétesítmény-kezelés intézményi rendszerének korszerűsítésére, az ifjúsági előirányzatok növelésére, valamint a Földművelésügyi és Vidékfejlesztési Minisztérium kezelésében lévő továbbképző és sportlétesítmények kiadásainak fedezetére fordítják. A 2002-re tervezett 14,2 milliárd forintos kiadás 1,6%-os növekedést jelent 2001-hez képest. A 2001-es és 2002-es évek kiadási szerkezete nem tér el lényegesen egymástól.

2.7 Támogatási célelőirányzatok kiadásai

A fejezeti kezelésű támogatási célelőirányzatok között 2001-ben 339,8, 2002-ben 386 milliárd forint forrás kerülhet felhasználásra. 2001. január 1-jétől a fejezeti kezelésű támogatási célelőirányzatok egyes bevételei a központi költségvetés bevételét képezik.

A Kormány a 2064/2000. (III. 29.) Korm. határozatában saját bevételek központosításának differenciált felülvizsgálatáról hozott döntést, amely a támogatási célprogramoknál a feladatfinanszírozás bevezetésének első lépését jelenti. Központi bevételekké válnak az adó-, adójellegű bevételek, szakmai és szabálysértési bírságok és a korábbi kölcsönök visszatérülése.

A támogatási célelőirányzatok bevételei az adott célelőirányzat kiadását finanszírozó tételként szerepelnek a költségvetésben. A 2001. és 2002 évi szabályozás szerint, amennyiben az előirányzatot meghaladó mértékű a bevétel, úgy azzal a támogatási előirányzat növelhető, illetve bevétel elmaradás esetén azzal az előirányzat csökkentendő.

A rendeltetés céljának megfelelő befizetések, segélyek, adományok, eljárási díjak stb. továbbra is a fejezeti kezelésű előirányzatok bevételei maradnak.

A támogatási célelőirányzatok központosított bevételeinek teljesítése, a végrehajtás szabályozása továbbra is az illetékes fejezet vezetőjének felelősségi körébe tartozik, a bevételek központi kezelése nem változatja meg a hatásköröket.

A támogatási célelőirányzatok kiadási előirányzatából a Földművelésügyi és Vidékfejlesztési Minisztériumhoz 14 jogcím tartozik, 2001-ben 107,9 milliárd, 2002-ben pedig 107,7 milliárd forintos összeggel. Az ágazatban szereplő támogatási célelőirányzatok biztosítanak forrást a különböző célra orientált SAPARD, PHARE programokhoz kapcsolódó feladatok hazai finanszírozásához is. Az Agrárgazdasági beruházások támogatása célelőirányzat keretében kerül sor a mezőgazdasági alaptevékenységek, az erdőtelepítés, az erdőszerkezet-átalakítás, a fásítás, a meliorációs és öntözésfejlesztések beruházásainak támogatására. Az Erdészeti közcélú feladatok célelőirányzat keretében biztosítható a közcélú erdők felújítása, nevelése, fenntartása. A Termőföld minőségvédelme, hasznosítása előirányzat segíti a földbirtok-politika gyakorlati megvalósítását. Az Állattenyésztési, tenyésztésszervezési feladatok előirányzat elsősorban az állatazonosítási, tenyésztési nyilvántartási, törzskönyvezési és teljesítményvizsgálatok végzésének, a csúcsgenetika megvalósításának, valamint a nemzetközi és a hazai kiállításokon való részvételeknek a támogatását biztosítja. A Halgazdálkodási- és a Vadgazdálkodási tevékenységek támogatásai előirányzatokkal az ágazatok kiemelt feladatainak támogatását biztosítható. Az Agrárinformatika,- farm- és egyéb szakmai gyakorlatok támogatására rendelkezésre álló 2001. és 2002. években egyaránt 234 millió forint az agrárgazdaság irányítása és szabályozása szempontjából is nélkülözhetetlen agrárinformatika fejlesztését, a középtávú megállapodásokon alapuló farmgyakornok-képzést támogatja, valamint egyéb oktatási, szakmai munkák költségeihez nyújt fedezetet. Lényegesen bővülnek a Területfejlesztési és vidékfejlesztési célelőirányzatok kiadási lehetőségei javítva a vidék, az elmaradott régiók, megyék és kistérségek társadalmi-gazdasági felzárkózásának esélyeit. A célelőirányzatok a terület- és vidékfejlesztés hagyományos - munkahelyteremtést, infrastruktúrafejlesztést, agrár- és feldolgozóipari beruházások ösztönzését szolgáló - céljain túl lehetőséget teremtenek az EU előírásainak megfelelő új típusú fejlesztési programok valamennyi régióban való elindítására, továbbá a SAPARD programok vidékfejlesztési feladatainak finanszírozására.

A Gazdasági Minisztérium 3 célelőirányzattal rendelkezik, melyek 2001-ben 35 milliárd forinttal, 2002-ben pedig 8 milliárd forinttal több forrással gazdálkodhatnak. A Gazdaságfejlesztési célelőirányzatok 2001. évi 19,2 milliárd forintos, 2002. évi 20,3 milliárd forintos kiadási előirányzatából kerül sor a beruházások és a működő tőkebefektetések ösztönzésére, a vállalkozások versenyképességének javítására, a nemzetközi piacokon való eredményes megjelenéssel, a nemzetközileg versenyképes árualapok létrehozására alkalmas feldolgozóipari kapacitások kialakítására és a működő tőke befektetések ösztönzésére, a gazdasági szerkezet átalakításának gyorsítására, a hazai gyártású feldolgozóipari termékek nemzetközi elfogadtatását elősegítő kereskedelem-fejlesztési, valamint korszerű marketing eszközök, minőségtanúsítási rendszerek, stb. kidolgozására, a kollektív exportösztönzést, a külgazdasági egyensúly javítását elősegítő nemzeti programok, és a törvényekből kormányhatározatokból illetve a Gazdasági Minisztérium feladataiból adódó feladatok megvalósítására. A Turisztikai célelőirányzat is jelentősen növekvő támogatás mellett láthatja el a 2001-2002. évi feladatait. A 2001. évi 25 milliárd és a 2002. évi 28,2 milliárd forintos kiadási előirányzata fedezetet biztosít a nemzeti turisztikai marketing feladatok magas színvonalú ellátására, az ehhez szükséges szervezeti rendszer működtetésére (Magyar Turizmus Rt., Regionális Idegenforgalmi Bizottságok titkárságai), valamint a turisztikai termékfejlesztésére, az európai színvonalú szakoktatási rendszer kialakítására. A célelőirányzat felhasználásának főbb elemei: a nemzeti propaganda kiadványok elkészítése, hirdetések, reklámok megrendelése, a turisztikai fogadókészség fejlesztése, a programkínálat bővítése, vállalkozói beruházások ösztönzése, közbiztonság javítása stb. A Kis- és középvállalkozói célelőirányzat, melynek forrásai 2001-ben megduplázódtak, 2002-ben pedig további 20%-kal bővülnek, a mikro-, kis- és közép vállalkozások fejlesztésének középtávú kormányzati stratégiájához kapcsolódnak. Ennek keretében kerül sor: a finanszírozási lehetőségek bővítésére (beruházások támogatása, mikrohitel program, garanciarendszer bővítése, kockázati tőkealapok támogatása, egyéb hitelezési kedvezmények), technológiai centrumok, clustering hálózatok létesítésére, üzleti információs rendszer fejlesztésére (piacra jutás támogatása, beszállítói kapcsolatok erősítése, monitoring rendszer, közbeszerzési adatbank), a vállalkozói kultúra fejlesztésére (tanácsadó rendszer, inkubátorház program, minőségbiztosítás, továbbképzés), az EU csatlakozásra való felkészülésre (közösségi szabályok ismertetése, EU programokban való részvétel finanszírozása). 2001-ben a Gazdasági Minisztérium fejezet új célelőirányzatot hozott létre Regionális gazdaságépítési célelőirányzat címen. A célelőirányzat a Széchenyi Terv regionális gazdaságépítési programjait finanszírozza. Célja a gazdaságépítési programok megvalósításának elősegítése, a régiók belső gazdasági kohéziójának erősödése, a közvetlen hálózatépítő programok járuljanak hozzá a duális gazdasági szerkezet oldásához, regionális szinten támogassa az innováció vezérelte gazdaságfejlődési modellbe vezető átmenetet, valamint a régiók társadalmi-gazdasági fejlődése érdekében növekedjen az adott terület forrásfelszívó, úgynevezett abszorpciós képessége.

A Környezetvédelmi alap célfeladatok a környezetkímélő gazdasági szerkezet kialakításának ösztönzését, a környezeti ártalmak megelőzését, a bekövetkezett környezeti károk csökkentését, felszámolását, továbbá a természeti, illetőleg a védett természeti értékek, területek megőrzését, fenntartását, a hatékony környezetvédelmi megoldások ösztönzését, valamint a társadalom környezet- és természetvédelmi szemléletének fejlődését szolgálják 2001. évben 31,1; 2002. évben 32,1 milliárd forintos költségvetési támogatással.

A Közlekedési és Vízügyi Minisztériumnál támogatási célelőirányzatként jelennek meg: az Útfenntartási és fejlesztési célelőirányzat, amely 2001. évben 65,8, 2002. évben 74,3 milliárd forintos központi költségvetési támogatással biztosítja az országos közutak döntő részének fejlesztését, fenntartását, üzemeltetését. A Vízügyi célelőirányzat a vízgazdálkodási infrastruktúra - különösen a közműves vízellátás és a szennyvízelvezetés-tisztítás - fejlesztését segíti. Az előirányzat 2001. évben 5,9, 2002. évben 6,1 milliárd forintos támogatása fedezetet biztosít a vízügyi állami alapfeladatok részbeni finanszírozására, a vízkészlet feltárására, a vízrajzi tevékenység fejlesztésére, az ivóvízbázisok védelmére, valamint a közcélú vízi-létesítmények, vízközművek fejlesztésére.

A Miniszterelnöki Hivatal fejezetében szereplő Informatikai, távközlés-fejlesztési és frekvencia-gazdálkodási feladatokra a központi költségvetés koncessziós díjbevételéből 2001. évben 30, 2002. évben 47 milliárd forintos támogatás biztosítja a célelőirányzat feladatainak ellátását. A célelőirányzatok finanszírozási feladatai közül a legfontosabb az informatikai társadalomba történő átmenethez szükséges szabályozási, oktatási, társadalmi háttér kialakítása és ehhez az infrastrukturális alapok megteremtése. A hírközlésben a második és harmadik generációs mobil távközlési rendszerek működtetéséhez szükséges, valamint a NATO csatlakozásból következően elengedhetetlen frekvencia harmonizációs, illetve sávtisztítási feladatok az elsődlegesek. Fontos feladat továbbá a jogszabályok és a szabványok EU-harmonizációja is.

A Kárrendezési célelőirányzat Pénzügyminisztérium fejezetnél tervezett előirányzata 2,8 milliárd forint, amely az 1991. július 1-je előtti gépjármű balesetet szenvedett és ez által maradandóan egészségkárosult személyek részére költségtérítésre (kórházi ellátás, ismételt gyógykezelés, gyógyászati segédeszközök, stb.) és járadék fizetésére fordítható.

A Nemzeti Kulturális Alapprogram a Nemzeti Kulturális Minisztériuma fejezetben a kulturális ágazat döntően pályázati úton elosztható támogatására szolgáló előirányzat. A központi költségvetés 2001. évben 5,5, 2002. évben 6,0 milliárd forint forrást biztosít a kulturális értékek létrehozására és megőrzésére, a művészeti alkotások, rendezvények, nemzetközi kapcsolatok támogatásának finanszírozására, továbbá az alapkezelő működtetésére.

A Műszaki fejlesztési célelőirányzatok 2000-ben már az Oktatási Minisztérium fejezetben szerepelnek. 2001. évi 9,5 és a 2002. évi 11,7 milliárd forintos kiadási előirányzatából kerül finanszírozásra a versenyképességet megalapozó kutatás, műszaki fejlesztés, a K+F eredmények elterjesztése, hasznosítása, a K+F infrastruktúra fejlesztése, a nemzeti projektek, programok megvalósítása, a nemzetközi tudományos és technológiai kapcsolatok fenntartása, kialakítása.

Az ifjúsági és sportcélokat támogató célprogramok az Ifjúsági és Sportminisztérium fejezeti kezelésében kerülnek felhasználásra. A gyermekek és fiatalok programjait, szervezeteit, kezdeményezéseit és az azokat segítő szolgáltatásokat a Gyermek- és ifjúsági alapprogram keretében 2001-ben 495 millió , 2002-ben 500 millió forint összegben támogatja a költségvetés. Ugyancsak költségvetési hozzájárulással, 50-55 millió forinttal kerül támogatásra a Sporttámogatási célelőirányzatba tartozó sportegészségügyi és dopping-ellenes feladatok működési kiadásai.

Az Országos Tudományos Kutatási Alapprogramok (OTKA) célelőirányzat a kutatás-támogatás korszerű, nemzetközileg is elismert pályázati rendszerét működteti. Célja többek közt a tudományos kutatások és a kutatási infrastruktúra, széleskörű támogatása, a fiatal kutatók segítése. E forrásból tematikus, ifjúsági és posztdoktori pályázat működik, továbbá folytatódik a már megkezdett könyvtár- és műszerpályázat. Az Alapprogramok támogatásának 2001. évi előirányzata 5,1 milliárd forint, a 2002. évi 6,8 milliárd forint, mely a kutatás-fejlesztési többletforrásból 2,0 illetve 1,7 milliárd forintot tartalmaz. Az előző évi előirányzatokhoz viszonyítva 61,0%-os, illetve 33,3%-os a növekmény. Ezen belül a műszerpályázatok támogatása két év alatt 1,4 milliárd forinttal, a kutatási témapályázatoké 2,3 milliárd forinttal növekszik.

2.8 Helyi önkormányzatok forrásszabályozása

A helyi önkormányzatok szabályozása is két évre szól, ami nem azt jelenti, hogy a törvény az önkormányzatokat is két éves költségvetés elfogadására kötelezné, viszont megteremti ennek a lehetőségét.

A központi költségvetés - az árvíz miatti törléssel korrigált 2000. évi előirányzathoz képest - 2001-ben 105,2 milliárd forinttal, 2002-ben 87,2 milliárd forinttal, a szerkezeti változásokkal - a Munkaerőpiaci Alaptól, a Szociális és Családügyi minisztériumtól átvett feladatokkal - továbbkorrigált bázishoz képest 2001-ben 86,9 milliárd forinttal (12,4%-kal), 2002-ben 83,3 milliárd forinttal (10,5%-kal) nagyobb összeggel járul hozzá a helyi önkormányzatok kiadásaihoz. Így a központi költségvetési kapcsolatokból származó bevételeik (a személyi jövedelemadó átengedett része, valamint az állami támogatások és hozzájárulások) 2001-ben786 milliárd forintot, 2002-ben 873 milliárd forintot tesznek ki.

Itt kell szólni az önkormányzatokat a gázközmű privatizációja miatt még megillető 61 milliárd forintról, amelyből 2000-ben előre láthatólag, a törvény elfogadását követően 17 milliárd forint kerül folyósításra, a megállapodások alapján átadandó 4 milliárd forint előleggel együtt. A fennmaradó összegre piacképes kötvényt kapnak, amelyet évente 10 milliárd forint összegben a központi költségvetés visszavásárol.

Hasonlóan az előző évekhez, az átengedett személyi jövedelemadó - a két évvel korábbi magasabb dinamikájú bevétel változatlanul 40%-os mértékű átengedése következtében - nagy mértékben (2001-ben 17,2%-kal, 2002-ben 16,5%-kal) nő az előző évihez képest, emiatt a központi költségvetési támogatások és hozzájárulások előirányzata 2001-ben 14,5%-kal, 2002-ben 8%-kal emelkedik az előző évi előirányzathoz képest.

Az Egészségbiztosítási Alaptól átvett pénzeszköz 2001-ben 20,5 milliárd forinttal (9,1%-kal), 2002-ben 10,1 milliárd forinttal (4,1%-kal) több, mint az előző évben.

A helyi önkormányzati területen is kiemelt hangsúlyt kap mind 2001-ben, mind 2002-ben a személyi juttatások emelése. A központi költségvetési forrás, valamint az Egészségbiztosítási Alaptól átvett pénzek biztosítják az önkormányzati szférában a következők szerinti béremelések forrását.

Általánosan az átlagkeresetek 2001-ben 8,75%-kal, 2002-ben 7,75%-kal emelkednek. Ezáltal a 6, illetve 5%-os inflációt figyelembe véve közel 3-3% reálkereset-emelkedés valósulhat meg mindkét évben. Ehhez a központi költségvetés 2001-ben 27,6 milliárd forinttal, 2002-ben 24,2 milliárd forinttal, míg az Egészségbiztosítási Alap 6, illetve 4,8 milliárd forinttal járul hozzá.

A minimálbér - a 2000. évi 25.500 forint helyett - 2001-ben 40.000 forint, 2002-ben 50.000 forint lesz. E többletkiadások forrása teljes egészében állami támogatásból (2001-ben 14,4 milliárd forint, 2002-ben 18,5 milliárd forint) és Egészségbiztosítási Alaptól átvett pénzből (2001-ben 3,6 milliárd forint, 2002-ben 4,8 milliárd forint) biztosított.

A pedagógusok illetményének garantált része 2001. szeptember 1-jétől - az átlagos kondíción túl -, az illetmény megállapításnál alkalmazandó szakmai szorzó 1,19-ről 1,43-ra emelésével 20%-kal tovább nőhet. Ezzel egyidejűleg a bérpótlékok, valamint a kiemelt munkavégzésért járó kereset-kiegészítés számítási alapja hasonló arányú emelésére is lehetőség nyílik. A közoktatási ágazatban a fentiek szerint megvalósuló kiemelt keresetemelésre, valamint az oktatási törvény szerint belépő új feladatokra együttesen 2001-ben 20,4 milliárd forintot, 2002-ben 25,0 milliárd forintot biztosít a központi költségvetés. A pedagógusok kötelező heti óraszámainak mintegy 6%-os emelése mellett sem kerül sor létszámcsökkentésre, mivel a közoktatási törvény 1999. évi módosításához kapcsolódóan növekszik a minőségbiztosításra és nevelőmunkára fordítandó pedagógus óraszám. A pedagógusok szakkönyvvásárlási támogatásának mértéke a jövőben elválik az előző évi minimálbér összegétől. 2001-ben még az eddigi szabályozás érvényesül. 2002. évtől az átlagos kondíciók szerint növelhető az államháztartás más területéhez hasonlóan ez a juttatás.

A szociális ágazatban, az szakalkalmazottaknál differenciáltan kerül sor kiemelt bérfejlesztésre. Az általános emelésen túl, a felsőfokú végzettségűeknél a garantált illetmények 2001. szeptember 1-jétől történő további 20%-os emelését az 1,05-ről 1,26-ra növelt bérszorzó biztosítja. A többi szakdolgozónál az átlagos kondíció szerinti bérfejlesztés, a minimálbér növelése, valamint a 2001 január 1-jétől 1,05-ről 1,20-ra növelt szorzó együttesen teremtik meg az éves szintű 20%-os keresetemelkedést. Minderre a központi költségvetés 2001-re 2,9 milliárd forintot, 2002-re 1,5 milliárd forintot áldoz.

Az egészségügy területén az éves átlagkereset 20%-kal bővül az általános kondíció szerinti bérnövekedés, a minimálbér emelés, valamint a 2001 január 1-jétől 1,05-ről 1,20-ra növelt szorzó hatására. E bérfejlesztés forrása az Egészségbiztosítási Alap.

A közművelődési, közgyűjteményi területen a szakdolgozók szorzója is 1,05-ről 1,20-ra nő 2001 szeptember 1-jétől, az ehhez szükséges forrást a szaktárca év közben biztosítja a helyi önkormányzatok részére.

Az évközben (2001. szeptemberében) végrehajtandó béremelés garanciáját az oktatási és szociális ágazatban az az előírás erősíti, mely szerint az illetmények emeléséhez szükséges forrást a helyi önkormányzatoknak költségvetési rendeletükben céltartalékként meg kell tervezni.

Az államháztartás egészéhez hasonlóan az önkormányzati alrendszerben is csökken az átlaglétszám 2-2%-kal.

A létszámleépítés az önkormányzatok részére nem kötelező előírás, hiszen kiadásaikat maguk határozzák meg, bevételeik függvényében. Tény, hogy a központi költségvetési támogatás ennek figyelembevételével alakult ki.

A dologi kiadások központi költségvetési hozzájárulásból történő emelésére az elkövetkező két évben sincs mód. E kiadások bővülése a helyi bevételi lehetőségek eddigieknél még fokozottabb kiaknázása révén valósulhat meg.

A központi támogatások lehetővé teszik az önkormányzatok által a rászorultaknak nyújtott szociális juttatások nyugdíjminimummal azonos mértékű emelkedését. Emiatt és az ellátottak létszámának növekedése révén, valamint a közcélú foglalkoztatás kiterjesztése érdekében 2001-ben 10,7%-kal, 2002-ben 7,4%-kal nő az előirányzat. A helyi önkormányzatok szociális segélyezési feladatellátása, illetve az ahhoz kapcsolódó pénzügyi források szerkezete a korábbi évekhez képest jelentősen átalakul. A munkanélküli ellátó rendszer 2000. évi változásának első teljes éves hatása 2001-ben jelentkezik. Az előirányzatokat alapvetően meghatározza, hogy 2001. májusától gyakorlatilag megszűnik a munkanélküli jövedelempótló ellátás jogintézménye, és az érintett körre a munkanélküli ellátásból kikerültek rendszeres szociális segélyezése válik általánossá.

Az ellátó rendszer átalakulása maga után vonja a pénzügyi forrásszerkezet arányának módosítását is. A Munkaerő-piaci Alap közvetlen szerepe csökken, mert 2001-től az Alap által teljesített költségvetési befizetésből a központi költségvetés biztosítja az aktív korú munkanélküliek szociális segélyezését, a helyi szociális igazgatási többletfeladatoknak, valamint a közcélú munka megszervezésének teljes kiadását is.

A fejlesztéseket szolgáló címzett- céltámogatások 2001-ben 10 milliárd forinttal (14%-kal) bővülnek. Ebből nagyobb részt a szennyvízelvezetés, -tisztítás bővítési programja dinamikusan folytatódhat. Ugyancsak ütemessé válhat a hulladéklerakók-, ártalmatlanítók építése, hiszen a címzett és céltámogatásokon túl e célra 2 milliárd forint támogatás kerül elkülönítésre központosított előirányzatként. Ezek együttesen közelebb visznek az EU követelmények teljesítéséhez.

Az előzőek szerint számba véve a központi forrásokat, valamint az elérhető helyi bevételeket az önkormányzatok együttesen 2001-ben közel 1670 milliárd forinttal gazdálkodhatnak. Ez 150 milliárd forinttal (10%-kal) több az előző évi előirányzathoz képest. 2002-ben további 100 milliárd forinttal (6%-kal) emelkedhetnek az önkormányzati előirányzatok.

A helyi önkormányzati pénzügyi szabályozás alapvetően nem változik, ugyanis a forrásszabályozás alapját képező feladat- és hatásköri rendszerben csak a későbbiekben várhatók lépések. Így a szabályozás jellemzői a következők:

- normativitás,

- feladatarányosság,

- szolidaritás a gyenge jövedelmi háttérrel rendelkező önkormányzatok működőképességének fenntartása érdekében,

- területi kiegyenlítés, az infrastrukturális ellátottság különbségeinek mérséklése céljából (a helyi önkormányzatok jövedelemkülönbségének mérséklésére szolgáló központi források 2001-ben 14,7%-kal, 2002-ben 10,1%-kal bővülnek)

- a társulásos feladatmegoldás ösztönzése.

A helyi önkormányzatok esélyegyenlőségének javítása érdekében erőteljesen bővül a jövedelemkülönbségének mérséklését szolgáló központi forrás, 2001-ben 14,7%-kal, 2002-ben 10,1%-kal. Ennek szabályozása 2001. és 2002-ben alig változik, hiszen a mechanizmus lényeges egyszerűsítését, egyben az önkormányzatok közötti jövedelemátcsoportosítás erőteljesebbé tételét eredményező megoldás - az iparűzési adó kötelezővé tétele - a következő években sem lép be. A hatályos iparűzési adórendelettel bíró önkormányzatok számára 2001-ben is mód nyílik a költségvetési évre valorizált iparűzési adóbevétel pontosítására, a 2000-ben bevezetett elszámolási kötelezettség mellett. A kiugró jövedelemmel rendelkező önkormányzatoknál a beszámítás a 2000. évinél valamelyest progresszívabb sávokkal történik, a bevételi érdekeltség fenntartása mellett. Kedvező változás, hogy a társulás útján ellátott feladatokhoz kapcsolódó hozzájárulásokat nem kell figyelembe venni a beszámítási korlátba.

A helyi önkormányzati kincstár elterjedését 2001. és 2002-ben 500 millió forint állami támogatás kívánja ösztönözni. A helyi önkormányzatok egy része már ma is alkalmazza a kincstári finanszírozás módszerét a költségvetési szervei pénzellátása során, ami - a korábbi havi egyenletes finanszírozás helyett - a pénzellátást a kiadások teljesítéséhez igazítja. Ezt kívánja a központi szabályozás továbbfejleszteni úgy, hogy az az önkormányzat kap támogatást, amelyik egy költségvetési elszámolási számlán - alszámlák nyitásával -bonyolítja valamennyi költségvetési szerve pénzforgalmát. Az önkormányzati kincstárak elterjedésétől likviditási helyzetük javítása várható.

Az önhibájukon kívül hátrányos helyzetben lévő (működési forráshiányos) helyi önkormányzatok kiegészítő támogatásának feltételrendszere alapvetően nem változik. A településkategóriánként számított ellátottsági kiadási szint országos átlagot meghaladó elismerhető mértéke tovább csökken 10%-ponttal 110%-ra. Szigorítást jelent az előző évhez képest, hogy a támogatás nem haladhatja meg az önkormányzat költségvetési rendeletében elfogadott - hiány finanszírozását szolgáló - működési célú hitel összegét. A társulások további ösztönzését szolgálja, hogy a forráshiány számításánál elvárt 2%-os megtakarítás számításánál nem kell figyelembe venni a társulás útján ellátott feladatokhoz kapcsolódó normatív hozzájárulásokat és támogatásokat.

Összefoglalóan elmondható, hogy a fenti kondíciók, valamint a szabályozás stabilitása biztonságos gazdálkodást, számos helyen előrelépést garantál az önkormányzatok számára.

2.9 A nemzetközi pénzügyi kapcsolatokból eredő kiadások

A nemzetközi elszámolásokkal kapcsolatos kiadások 2001-ben 3,4 milliárd forintot és 2,7 milliárd forintot tesznek ki 2002-ben. E kiadások jelentős része az ország nemzetközi fejlesztési intézményekben lévő alaptőke-részesedésével kapcsolatos befizetésekből tevődik össze.

2.10 A költségvetés adósságával kapcsolatos folyó kiadások

A központi költségvetés adóssága után 2001-ben összesen 740,3 milliárd forint kiadás merül fel, s ugyanez a kiadás 2002-ben 729,9 milliárd forint. Ebből 2001-ben 725,9 milliárd forint a kamat és 14,4 milliárd forint az egyéb költség. 2002-ben a kamat 713,4 milliárd, az egyéb költség pedig 16,5 milliárd forint. Előreláthatólag mind a két évben érvényesül az a tendencia, hogy a hozamok csökkenése ellensúlyozni tudja a nominális adósságállomány növekedését, tehát a kamatkiadások összességében csökkennek.

2.10.1 Kamatkiadások

A 725,9 milliárd illetve 713,4 milliárd forint kamatkiadáson belül 552,2 és 552,4 milliárd a forintban fennálló, valamint 173,7 és 161,0 milliárd forint a devizában fennálló adósság kamatterhe.

A devizaadósság kamatterhe a devizahitelek és devizakötvények utáni kamatfizetést tartalmazza. A devizahitelek kamata 128,4 milliárd forint 2001-ben és 108,4 milliárd forint 2002-ben, melyből az MNB-vel szembeni, 1997-ben keletkezett devizaadósság és swap (fedezeti) műveletek után fizetendő kamatok a legnagyobb súlyt képviselve várhatóan 104,9 és 80,9 milliárd forintot érnek el. A közvetlenül nemzetközi pénzügyi szervezetektől felvett devizahitelek után fizetendő kamatok 2001-ben 23,5 milliárd, 2002-ben 27,5 milliárd forintot tesznek ki.

A devizakötvények várható kamata 45,3 és 52,6 milliárd forint lesz a következő két évben.

A devizaadósság utáni kamatkiadások csökkenése alapvetően az 1999-ben kialakított devizaportfolió kedvezőbb kamatozásának eredménye. A tényleges lejáratok és az előtörlesztések révén jelentősen csökkent az MNB-vel szemben fennálló magasabb kamatozású devizahitelek állománya, a megújítás pedig új, kedvezőbb kamatozású devizakötvények kibocsátásával valósult meg.

A költségvetés forintban fennálló adóssága után fizetendő kamatok összege 2001-ben várhatóan 552,2 milliárd és 552,4 milliárd forint lesz 2002-ben, magába foglalva a hitelek, államkötvények és kincstárjegyek kamatkiadásait. A kamatkiadások ezen csökkenését elsősorban az elmúlt években az inflációval együtt mérséklődő kamatszint eredményezi, ami ellensúlyozni tudja a nominálisan növekvő adósságállományt.

A költségvetés forinthiteleinek kamatai 21,8 milliárd forintot tesznek ki 2001-ben. Ezen belül a 20,5 milliárd forintra tervezett, a költségvetés által korábban az MNB-től felvett forinthitelek kamata a negyedévenkénti törlesztés révén folyamatosan csökken. Így 2002-ben a forinthitelek után már csak 14,4 milliárd forint a kamatkiadás, s az MNB hitelek súlya ezen belül 13,5 milliárdra csökken. Tovább szűkíti a kiadásokat, hogy az állomány nagy részét kitevő kedvezményes kamatozású hitelek kamata - ami az MNB által felvett devizaadósság kamataitól függ - 2001-ben tovább (0,28%-ponttal) csökkenve 7,64% lesz (a Magyar Nemzeti Bankról szóló 1991. évi LX. törvény 82. § alapján). 2002-re 7%-os kamat becsülhető.

Az egyéb hitelek kamata 2001-ben 1,3 illetve 2002-ben 0,9 milliárd forint zömében az 1999-ben átvállalt Útalap-hitelek után fizetendő kamatokat jelenti.

Az államkötvények után fizetendő kamatok 2001-ben 383,7 milliárd forintot érnek el. A következő évben ez a kiadás 377,5 milliárd forint. A piaci értékesítésű kötvények 298,6 és 2002-ben 301,8 milliárd forint kamatkiadásain belül egyre nagyobb súlyt képviselnek a hiányt finanszírozó államkötvények, állományuk évről évre emelkedik. Ennek következtében 2001-ben az utánuk kifizetendő kamatok 290,5 milliárd forintot érnek el, míg 2002-ben 291,0 milliárd forint hasonló kiadás várható. Az egyéb, nem piaci kötvények nem vesznek részt a finanszírozásban, így állományuk minimális mértékben változik, terheiket pedig elsősorban a kamatcsökkenés határozza meg. Ezen kamatkiadás 2001-ben közel 85,2 milliárd forint lesz, s 2002-re 75,8 milliárd forintra csökken. Ezen belül a kamatmentes adósság átalakítása céljából 1996. végéig kibocsátott államkötvények 2001-ben 36,0 milliárd forint, 2002-ben 31,9 milliárd, míg a hitelkonszolidációs kötvények 27,5 és 24,6 milliárd forint kiadásai jelentik a legnagyobb tételeket.

A kincstárjegyek után kifizetendő kamat várhatóan 146,6 milliárd forint lesz 2001-ben és 160,6 milliárd forint 2002-ben, mely egyrészt a diszkont kincstárjegyek évenkénti 84,5 milliárd, valamint a lakossági kincstárjegyek 62,1 és 76,1 milliárd forint kamatkiadásából tevődik össze. A 2001. évi kiadás csökkenés annak ellenére következik be, hogy a kincstárjegy állomány, azon belül is a lakosságnak értékesített kincstárjegyek állománya 2001-ben is tovább emelkedik. Az infláció csökkenésének és a kedvező makrogazdasági helyzetnek köszönhető kamatszintcsökkenés a kincstárjegyek esetén ellensúlyozza az állománynövekedés kamatkiadás emelő hatását. 2002-ben a kincstárjegy állományt is jellemző jelentős növekedési tendencia tovább folytatódik s ezt már a kamatszint mérséklődése várhatóan nem kompenzálja, ezért a kamatkiadás növekedése várható.

2.10.2 Nem kamatjellegű kiadások

A nem kamatjellegű kiadások a költségvetés egyéb költségeit, jutalék- és nyomdakiadásait tartalmazzák. Ez várhatóan 14,4 milliárd forint lesz 2001-ben és 16,5 milliárd 2002-ben Az értékpapírok, azon belül is a lakossági papírok értékesítésének marketing- és kereslet növelő költsége (1,2 illetve 1,3 milliárd forint) az értékesítés tervezett emelkedésének köszönhető. Az önálló adósságkezelő szervezet működési költségei mintegy 0,8 illetve 0,9 milliárd forintot tesznek ki mind a két évben. Az Államadósság Kezelő Központ működési költségei 2000-ben más jogcímeken (PM fejezet) szerepeltek a költségvetésben, a részvénytársasággá történő átalakulás után azonban ezek a kiadások az adósságkezelés költségei között kapnak helyet. Az egyéb címen kifizetett jutalékok a devizahitelek rendelkezésretartási jutalékát és egyéb költségeit, valamint az állampapírok kibocsátásának és forgalmazásának költségeit takarják. E költségek növekedése alapvetően a jutalékigényes lakossági papírok (kincstári takarékjegyek, kamatozó kincstárjegyek) értékesítéseinek tervezett nagymértékű növekedéséből adódik.

2.11 Egyéb kiadások

A központi költségvetés egyéb kiadásai 2001-ben 8,2 milliárd; 2002-ben 9 milliárd forintot tesznek ki. Ebből finanszírozható a felszámolásokkal és szanálásokkal kapcsolatos kiadások, a magán- és jogi személyek kártérítése, a helyi önkormányzatok állami támogatásának elszámolásából eredő fizetési kötelezettség, az 1% SZJA közcélú felhasználása, a bányajáradék-tartozás hitelezői nyilvántartásba vételének regisztrációs díja, az Eximbank és a MEHIB Rt. behajtási jutaléka, továbbá egyéb vegyes kiadás.

2.12 Tartalék előirányzatok

2.12.1 A céltartalék

A céltartalék előirányzata 2001. évben 25,7 milliárd forint, a 2002. évi 33,4 milliárd forint. Ez az összeg szolgál a központi költségvetési szerveknél, illetve a Magyar Televízió és a Magyar Rádió részvénytársaságoknál az illetményjavítás részbeni forrásaként, valamint a költséghatékonyság javítására számításba vett létszámcsökkenésekkel összefüggő végkielégítések, felmentési illetmények fedezetére; a minimálbér felemeléséből, valamint a köztisztviselők és a rendvédelmi szervek hivatásos állományú tagjai illetményjavításából adódó többletekre. E két utóbbi jogcímen a fejezetek támogatási többletben nem részesültek; évenkénti felméréssel, a tényleges többlet, illetve a kedvezményezettek ismeretében kerül az előirányzat átcsoportosításra. A céltartalékon belül 2001. és 2002. évekre 5-5 milliárd forint áll rendelkezésre a Nemzeti Földalap céljaira.

2.12.2 Az általános tartalék

A központi költségvetés általános tartalékának előirányzata 2001-re 31 milliárd forint, 2002-re 35,5 milliárd forint. Az előirányzatok mindkét évben némiképp meghaladják az államháztartási törvényben előírt minimális mértéket.

2.13 Kormányzati rendkívüli kiadások

A kormányzati rendkívüli kiadások 2001. évi előirányzata 50,8 milliárd; a 2002. évi előirányzata 51,9 milliárd forint. Ezen belül 2001-re 35,2 milliárd, 2002-re 36 milliárd forint fordítható a gyorsforgalmi úthálózat építésének támogatására. Ebből mindkét évben 27 milliárd forint szolgál az MFB Rt. tőkeemelésére, amely fedezetet nyújt a gyorsforgalmi úthálózat fejlesztési programjának részfinanszírozására. A fennmaradó 8,2; illetve 9 milliárd forint is az MFB Rt. számára kerül átadásra, azonban ez az összeg a gyorsforgalmi utak üzemeltetését, a nem díjas gyorsforgalmi utak működtetését szolgálja. A kormányzati kiadásokon belül további jelentősebb összeget a pénzbeli kárpótlások tesznek ki, de ide tartoznak az 1947-es párizsi békeszerződésből eredő kárpótlás-kifizetések, valamint az egyházi ingatlanok visszaadásából származó állami fizetési kötelezettségek is.

2.14 Állami kezesség és viszontgarancia érvényesítése

Az állam által vállalt kezesség és viszontgarancia érvényesítésére szolgáló 2001-re 46 150, 2002-re 19 475 millió forint. Ezen előirányzatok 65, illetve 0,3%-a kapcsolódik az egyedi kezességekhez.

Az éves költségvetési törvényekben meghatározott mérték terhére vállalt egyedi kezességek közül az előirányzatok kialakításának időpontjában 28 db szerepelt nyilvántartásban. A megállapított mérték felett vállalt kezességek száma 9. Az állami kezességgel biztosított kötelezettségek zömét azonban az adósok teljesíteni fogják, csak néhány tételnél kerül sor a kezesség érvényesítésére.

2001. január 1-jétől az FVM fejezetbe kerül az agrárkezességgel kapcsolatos beváltás előirányzása.

A nemzetközi hitelfelvételekre és a még el nem vállalt kezességekre nem különül el fedezet a következő két évre.

A 16 150, illetve 19 425 millió forintos költségvetési viszontgaranciák érvényesítésére előirányzott keret megállapítását figyelembe vett szempontok:

- a Magyar Export-Import Bank Rt. által vállalt garanciaügyletekből 2001-ben 4 milliárd forint beváltás várható, amelyből 3,2 milliárd forint a török viszonylatot érinti. 2002-ben az előirányzott 5 milliárd forint garanciabeváltás 80%-a ugyancsak török relációjú;

- a Magyar Exporthitel Biztosító Rt. által biztosított nem piacképes kockázatú biztosítási események kárkifizetése a központi költségvetést terheli. A tervezett kárkifizetés - a mai meglévő portfólióból és a várható új szerződésekből kiindulva - 2001-ben 3,2, 2002-ben 2,3 milliárd forint. A viszonylatok közül kiemelendő Oroszország, Tadzsikisztán, Moldova és Horvátország, valamint a délkelet-európai újjáépítésbe való esetleges bekapcsolódás.

- A Hitelgarancia Rt. a következő években egyre bővülő mértékben kívánja garanciavállalásával a kis- és középvállalkozások hitelhez jutását elősegíteni. a társaság tőkeereje ezt biztonsággal lehetővé teszi. A garanciaportfólió jelentős volumennövekedésével szükségszerűen nő a bukások száma és összege, valamint az ezekhez kapcsolódó, a központi költségvetésből lehívható viszontgarancia is, amelyek előirányzata 2001-ben 7, 2002-ben 10 milliárd forint.

- Az Agrárvállalkozási Hitelgarancia Alapítvány is növelni tervezi kezességvállalásait és ezáltal nő a költségvetésre háruló fizetési kötelezettség is, számításaink szerint 1950, illetve 2125 millió forintra.

VI. A hiány finanszírozása és a központi költségvetési adósság változása

1. A költségvetés adósságának törlesztése és fejlesztési célú hitelfelvételei

A központi költségvetés 2001-ben 909,5 milliárd forintot, 2002-ben 1011,6 milliárd forintot tervez törlesztésre a devizában és forintban fennálló adóssága után. Ugyanakkor a hosszú lejáratú fejlesztési hitelek felhasználása 2001-ben 106,7 milliárd, míg 2002-ben 96,8 milliárd forint külföldi finanszírozási forrás bevonását jelenti majd a Kormány által jóváhagyott fejlesztések, beruházások megvalósításához.

A törlesztési kiadás tartalmazza a költségvetés lejáró devizahiteleinek és devizakötvényeinek 239,7 milliárd forint 2001-es és 306,3 milliárd forint 2002-es, valamint forint hiteleinek és forint kötvényeinek 669,8 és 705,3 milliárd forint előirányzatát.

A devizahitelek után 218,5 milliárd és 306,3 milliárd, míg a devizakötvények után 21,2 és 0,1 milliárd forint tőketörlesztést kell végrehajtani a következő két évben.

Az MNB-vel szembeni devizaadósságból 2001-ben 192,5 milliárd forint értékű törlesztés valósul meg, s ez 2002-ben 271,9 milliárd forintra növekszik. A nemzetközi pénzügyi szervezetek felé fennálló közvetlen devizahitelek (Világbank, Európai Beruházási Bank, Európai Újjáépítési és Fejlesztési Bank, Kreditanstalt für Wiederaufbau), Bős-Nagymaros és a MÁV-tól átvállalt hitelek miatti adósságszolgálati kötelezettség 26,0 és 34,4 milliárd forint törlesztési kiadást jelent.

A 2001/B kötvények után 21,1 milliárd forint kifizetést kell teljesítenie a költségvetésnek 2001-ben, így 2002-ben már csak az angol és amerikai kötvények minimális 0,1 milliárdos terhe jelenik meg.

A költségvetés lejáró forinthitelei után - melynek több, mint 50%-a MNB-vel szembeni hiányt finanszírozó hitel - 75,8 milliárdot 2001-ben és 76,9 milliárd forintot 2002-ben kell teljesíteni.

Az államkötvényben fennálló adósság törlesztésére, illetve visszavásárlására 594,0 és 628,4 milliárd forint kifizetést kell végrehajtani. Ezen belül a lejáró, hiányt finanszírozó államkötvények törlesztésének értéke a következő két évben 574,7 és 602,5 milliárd forint, melyek kiegészülnek a kincstári takarékkötvény 9,1 és 16,4 milliárd forintos és a nem piaci értékesítésű államkötvények (lakással kapcsolatos, pénzintézeti alapjuttatást fedező, rubelkövetelések megvásárlását fedező) 10,3 és 9,5 milliárd forintos törlesztésével. A lejárat ilyen mértékű emelkedését egyrészt a költségvetés két-három évvel ezelőtti nagymértékű finanszírozási igénye, másrészt a hiány finanszírozásában jelentősen megnőtt államkötvények szerepe okozza.

2. A hiány finanszírozása és a költségvetési adósság kezelése

A folyó költségvetési hiány és a költségvetési tartozások esedékes visszafizetését fedező új forint és deviza kibocsátásokat az egységes adósságkezelési stratégia határozza meg. Az adósságkezelési stratégia legfontosabb feladata a költségvetés és a lejáró adósság biztonságos és hosszútávon alacsony költségek melletti finanszírozása. Ennek megvalósítása érdekében jelenleg kiemelt cél a kibocsátandó állampapírok futamidejének hosszabbítása. Ez többek között azért indokolt, mert a piaci adósság átlagos hátralévő futamideje viszonylag rövid, azaz nagy az éves megújítási szükséglet.

A 2001. és 2002. évi forint állampapír kibocsátásoknak fedezniük kell a lejáró forintadósság, valamint a központi költségvetés adott évi nettó finanszírozási igényét. A piaci adósság futamidejének, az adósság finanszírozási biztonságának növelése érdekében mindkét évben az az alapvető cél, hogy a finanszírozásban a meghatározó szerepet az államkötvények, kisebb mértékben a lakossági papírok játsszák. A kötvényeken belül a piac által már megismert állandó típusok értékesítése várható, ami a 2000-ben alkalmazott 2, 3, 5 és 10 éves futamidejű fix kamatozású államkötvények és az 5 éves változó kamatozású államkötvények értékesítését jelenti. Kiemelt cél, hogy az államkötvények adott évi összkibocsátásán belül növekedjen a hosszabb futamidejű államkötvények aránya. 2000-ről 2002-re a tervek szerint az átlagos hátralévő futamidő 1,72 évről 1,76 évre növekszik.

A közvetlen lakossági értékesítés továbbra is kiemelt fontosságú, miután a lakosság biztos és stabil keresletet jelent. Várhatóan 2001-ben és 2002-ben is fontos összetevője a költségvetés finanszírozásának a lakosság számára értékesített postai, egy és két éves futamidejű kincstári takarékjegy. Kedvező piaci feltételek esetén a diszkont kincstárjegyek kibocsátásának célja alapvetően a likviditáskezelés és a gyors, előre nem látott finanszírozási igény biztosítása.

A központi költségvetés devizában fennálló adósságának kezelése során az alapvető cél az adott évben lejáró devizaadósság megújítása. A korábbi évekhez hasonlóan a lejáratokon felül további előtörlesztésekre kerülhet sor.

Az elmúlt években az állampapírok folyamatos hozamcsökkenése volt megfigyelhető, amelynek következtében az adósságállomány nominális növekedése ellenére 2001-ben a kamatkiadások csökkenése következik be. A prognózisok alapján a központi költségvetés bruttó kamatkiadásai 2001-ben a GDP 5%-át, míg 2002-ben 4,5%-át teszik ki, mely a 2000. év végére várható 6,4%-hoz képest jelentős javulást jelent. Hasonlóan csökken a kamatkiadások súlya a központi költségvetés összes kiadásán belül is.

A forint kamatlábak tervezése a korábbi években kidolgozott és jóváhagyott elvek alapján történt, ami egyrészt a költségvetési tervezés során alkalmazott makrogazdasági prognózisok (infláció, leértékelés), másrészt a várható reálkamatlábak és prémiumok figyelembe vételével, illetve a piaci várakozásokat tükröző határidős hozamok alapján adja meg az elkövetkező évekre várható kamatalakulást.

A deviza kamatlábak jövőbeni alakulása nehezen tervezhető, a tervezés mindkét évben a tervezési időszakban fennálló magyar hozamokkal számolt. A prognózis feltételezi, hogy az EU térségben nem emelkedik érdemben a kamatláb, azaz az infláció és a reálkamatláb nem fog jelentősen megugrani az elkövetkező időszakban. Amennyiben kamatláb emelkedés következik be, az növeli a költségvetés devizakamat kiadásait.

VII. Az elkülönített állami pénzalapok

A következő években is két elkülönített állami pénzalap funkcionál.

1. Munkaerőpiaci Alap

Az alap bevételeit érintő peremfeltételek:

- A munkaadói járulék mértéke a következő évekre előző évihez képest változatlan marad, azaz 3%. E jogcímen a bevétel a terv szerint 2001-ben 104,9 milliárd forint majd 2002-re 110,6%-os növekedési ütemmel lehet számolni.

- A munkavállalói járulék mértéke változatlanul 1,5%. A munkavállalói járulék előirányzata 2001-ben 48,1 milliárd forint, 2002-ben 5,1 milliárd forinttal nőhet e bevétel

- A rehabilitációs hozzájárulás fizetésének kötelezettsége 2001-ben és 2002-ben kiterjed valamennyi jogi személyre, jogi személyiséggel rendelkező gazdasági társaságra, illetve magánszemélyre és annak jogi személyiséggel nem rendelkező társaságára. A rehabilitációs hozzájárulás mértéke 2001-ben 27787 Ft/fő/év, 2002-ben 31038 Ft/fő/év. Így a tervezett bevétel összege a számítások szerint 2001-ben 2,1 milliárd forintra, 2002-ban 2,2 milliárd forintra tehető.

- A szakképzési hozzájárulás esetében a hozzájárulásra kötelezettek választhatják meg kötelezettségük teljesítésének formáját. A tervezésnél figyelembe kellett venni a korábbi évek bevételi trendjének alakulását, valamint a hozzájárulásra kötelezettek által kifizetésre kerülő várható (2001. és 2002. évi) bértömeg alakulását. A kötelezettség mértéke ennek a bértömegnek az 1,5%-a. A hozzájárulásból 11,5 milliárd forint bevétel keletkezik, s ez 0,5 milliárd forinttal nőhet a rá következő évben

- A kölcsönök nyújtásából -bérgarancia, szakképzési és visszterhes támogatások törlesztése- visszaáramló bevétel 2001-ben 0,8 milliárd forint, illetve a következő évben 1,1 milliárd forint.

- Az egyéb bevételt soron kerül elszámolásra a foglalkoztatási alaprész decentralizált keretéből visszterhesen nyújtott kölcsönök visszafizetéséből, meghatározott esetekben a támogatások visszaköveteléséből, bírságokból keletkező bevételi tételek, amely 2001-re és 2002-re évente 0,9 milliárd forintra tehető.

A Munkaerőpiaci Alap kiadásai közül a munkanélküli ellátások előirányzata 2001-ben 48,2 milliárd forint. Munkanélküli járadékban havonta átlagosan 100 ezer fő részesül, az átlagos havi járadék összege 2001-ben 25300 Ft/fő/hó, 2002-ben pedig 27600 Ft/fő/hó. A jövedelempótló támogatás finanszírozására - figyelembe véve az ellátási rendszer tavalyi módosítását -2001-ben 6,3 milliárd forint, 2002-ben 1 milliárd forint a tervezett előirányzat, amely az összes ilyen célra kifizetett támogatás 75%-ának megtérítését jelenti az önkormányzatok részére. Az aktív foglalkoztatási eszközökre 43,3 milliárd forint kerül elkülönítésre. A társadalombiztosítás pénzügyi alapjainak a 2000. évi költségvetésről szóló törvény alapján új feladatot jelent az Alap számára a korengedményes nyugdíjak 2000. évi kifizetéséből adódó folyó hiány megtérítése, 2001-ben 2,0 milliárd forint, 2002-ben 1,0 milliárd forint értékben.

2. A Központi Nukleáris Pénzügyi Alap

Az alap bevételeit befolyásoló szempontok a következők:

- Alap bevételeinek döntő hányada (2001-ben 88,3%, 2002-ben 87%) a Paksi Atomerőmű Rt. befizetéséből ered, amelyet havonta egyenlő részletekben köteles átutalni. A Paksi Atomerőmű Rt. befizetési kötelezettségének összegét a Magyar Energia Hivatal egyetértésével állapították meg.

- Az atomenergiáról szóló 1996. évi CXVI. törvény 64. § (2) bekezdés rendelkezése értelmében - az Alap bevételeit növeli a költségvetési támogatás, amely a hosszú távú feladatok finanszírozására szolgáló állomány értékállóságát biztosítja. Ennek előirányzata 2001-ben közel 2 milliárd forint (az Alap támogatásánál a teljesülés azonban előirányzat-módosítási kötelezettség nélkül is eltérhet az előirányzattól, így 2001. januárjában a támogatás összege változhat.) E támogatásban az Alap 2002-2003-ban is részesülni fog.

- Az radioaktív hulladékok végleges, eseti elhelyezésére az engedélyesek befizetéseiből 6,5-6,5 millió forint bevétellel számol az Alap mindkét évre.

Az Központi Nukleáris Pénzügyi Alap felhalmozási célra összességében 2001-ben 7,3 milliárd forintot 2002-ben pedig 12 milliárd forintot tervezett. E beruházások a kis- és közepes aktivitású hulladék-tároló létesítésének előkészítésére, a kiégett fűtőelemek átmeneti tárolójának bővítésére, a Paksi Atomerőmű leszerelési tervéhez kapcsolódó előkészítésre szolgálnak. A működési célú támogatások az Alap kiadásának 19,8%-át, illetve 14,7%-át teszik ki.

2001-ben az elkülönített állami pénzalapok összevont GFS egyenlege 3 milliárd forint hiányt mutat, a Munkaerőpiaci Alapnál hiánya 10,7 milliárd forint, a Központi Nukleáris Pénzügyi Alap többet pedig 7,7 milliárd forint. 2002-ben az alapok összevont GFS egyenlege 0,5 milliárd forinttal javulhat az előző évhez képest.

VIII. A társadalombiztosítás pénzügyi alapjai költségvetésének keretei

1. A gazdálkodás alapelvei

A társadalombiztosítási alrendszerben - összefüggésben a GDP-re vetített államháztartási hiány további csökkentésének követelményével - cél a hiány mértékének csökkentése , de olyan módon, hogy az ne veszélyeztesse az ellátások színvonalának a gazdasági lehetőségekkel összhangban lévő javítását. A Nyugdíjbiztosítási Alap esetében a költségvetés a törvényi előírásoknak megfelelően mindkét évben továbbra is kiegyensúlyozott, az Egészségbiztosítási Alap esetében a hiány előirányzott nagysága mindkét évben jóval kisebb, mint a 2000. évi költségvetésben előirányzott érték.

Az élőmunkát terhelő elvonások mérséklése, a munkáltatói járulék mértékének további csökkentésével valósul meg. A járulékmértékek csökkentésének hatását a keresetek ,,természetes’’ növekedéséből, továbbá a minimálbér-emelés miatti keresettömeg-növekményből adódó járulék-bevételi többletek ellensúlyozzák. Ez tükröződik abban, hogy a két alapnál együttesen tervezett munkáltatói járulékbevételek 2001-ben a 2000. évi előirányzatot hozzávetőleg 4,9%-kal haladják meg.

A javuló ellátási színvonal fedezetének megteremtése, valamint a Nyugdíjbiztosítási Alap költségvetésének kiegyensúlyozása a központi költségvetés fokozottabb szerepvállalásával történik, ami a két Alapnak nyújtott központi költségvetési hozzájárulás számottevő növekedésében nyilvánul meg. Az alapoknak átadott pénzeszköz nagyobb része a Nyugdíjbiztosítási Alap költségvetésének bevételeit gyarapítja, kisebb de jelentős támogatásban részesül az Egészségbiztosítási Alap is.

Az alapkezelők működési kiadásain belül a személyi juttatások előirányzatainak meghatározásakor a központi költségvetési intézményekre érvényes keresetemelési lehetőségek kerültek figyelembe vételre. Ennek értelmében 2001-ben 8,75, 2002-ben 7,75% lehet az átlagkeresetek növekedése, amelyhez tartozó keresettömegek tervezésénél mindkét évben 2,0%-os létszámcsökkentéssel kell számolni. A felhalmozási és dologi jellegű kiadások esetében a szükséges fejlesztésekre lehetőség nyílik.

1.1 Nyugdíjbiztosítási Alap

A Nyugdíjbiztosítási Alap mindkét évben egyensúlyban lévő költségvetése meghatározó nagyságrendű előirányzatainak kialakításakor a tervezés figyelembe vette a bázist képező 2000. évi előirányzatok várható teljesítését, ami alapvetően az előirányzottnál több járulékbevételt, és a fogyasztói árak, valamint a nettó átlagkeresetek tervezettet meghaladó növekedése miatt az előirányzottnál nagyobb nyugdíjkiadásokat valószínűsít, továbbá a nyugdíjbiztosítási járulék mértékének csökkentését.

A nyugdíjbiztosítási ellátások fedezetét képező bevételek mintegy 62-66%-át a munkáltatói járulékbevételek teszik ki, ezek 2001. évi előirányzata az előző évi előirányzatot mintegy 1,3%-kal haladja meg. A 2002. évi előirányzat szintén minimális növekedést mutat, amit a járulékmértékek csökkentése magyaráz. Az ebbe a körbe tartozó bevételek tervezése a járulékmérték csökkentési hatásokon kívül azzal számolt, hogy a járulékköteles jövedelmek alakulását leginkább meghatározó nemzetgazdasági szintű bruttó keresettömeg előző évhez viszonyított növekedése 2001-ben 11,6, a következő évben 10,6%. Ezek a növekedések tartalmazzák a minimálbér-emelés, valamint a központi béremelések (egészségügy, oktatás stb.) miatti keresettöbblet utáni járulékbevételeket is. Az ellátási forrást képező összes bevételen belül mintegy 16-17%-os részt képviselnek a biztosítotti járulékbevételek. Ezen belül a nyolc %-os mértékű befizetések előirányzatának tervezése a keresettömeg növekedésén kívül a járulékfizetési kötelezettség alá tartozó jövedelmek felső összeghatárának emelésével is számolt. A magánnyugdíj-pénztári tagok által fizetett 2% mértékű nyugdíjjárulék előirányzatának meghatározása az ide tartozók létszámának 2000-hez viszonyított csekély mértékű növekedésével is kalkulált.

Az egyéb járulékok és hozzájárulások címen tervezett bevételek több tételt tartalmaznak. Ide tartozik a sorkatonai szolgálatot teljesítők után fizetendő nyugdíjbiztosítási és nyugdíjjárulék. Az előirányzat összegének meghatározása figyelembe vette az érintettek létszámának változását, valamint - mivel a térítés alapja a tárgyhónapot megelőző hónap első napján érvényes minimálbér - , az ennek emeléséből adódó hatást. A fegyveres testületek kedvezményes nyugellátásainak kiadásaihoz való hozzájárulás címén mindkét évben jelentős összeget térítenek az érintett fejezetek. Az egyéb bevételek részeként önálló jogcímcsoportként kerülnek bemutatásra a megállapodás alapján fizetők járulékbevételei és a közteherjegyek után befolyt járulékbevételek, melyek nagyságukat tekintve egyik évben sem képviselnek jelentősebb összeget. A késedelmi pótlék és bírság előirányzata mindkét évben mérsékelten nő. Ez összefügg a járulékfizetési fegyelem területén az utóbbi 1-2 évben már elért kedvező változások további folytatódásával.

A Nyugdíjbiztosítási Alap költségvetésének kiegyensúlyozását szolgálják a központi költségvetési hozzájárulások, ezek relatív részesedése növekvő, 2001-ben 15,1, a következő évben 18,6%-át teszik ki a nyugdíjbiztosítási ellátások fedezetéül szolgáló bevételeknek.

A nyugdíjbiztosítási tevékenységgel kapcsolatos egyéb bevételek a kifizetések visszatérítését és az egyéb esetleges bevételeket is tartalmazzák.

A nyugdíjbiztosítási ellátások kiadásainak előirányzata 2001-ben 9,6%-kal nő, a 2002. évi előirányzat növekedés 7,4%. A nyugellátási kiadások alakulását elsősorban a nyugdíjemelés mértéke, másodsorban a nyugdíjfolyamatokhoz kapcsolódó automatizmusok, a létszám és az ellátásszám változása, az állománycserélődés és az összetétel-változás határozza meg. A költségvetés a törvényi előírásoknak megfelelően vegyes indexálással meghatározott nyugdíjemeléssel számol oly módon, hogy a kérdéses évekre tervezett nettó átlagkereset-növekedés és fogyasztói árindex súlyozatlan átlagát veszi figyelembe. Ennek megfelelően a 2001-re tervezett átlagos nyugdíjemelés legalább 7,3, míg 2002-ben legalább 6,7%. A bázist képező 2000. évi kiadások prognózisa a 2000. évi második emelés vélelmezett kiadásnövelő hatását is tartalmazza.

A létszám és az ellátásszám változásának kiadást befolyásoló hatása lényegesen kisebb, mint a nyugdíj emeléséből adódó hatás. A 2001-2002. évben a nyugdíjas-létszám a 2000. évi 2 millió 398 ezer főről mintegy 12 ezer fővel fog csökkeni, az összes ellátás 2000. évi átlagos 2 millió 948 ezres száma a kérdések években gyakorlatilag nem fog változni. A cserélődés és a nyugdíjas állomány összetételének változása önmagában mindkét évben növeli a nyugdíjkiadásokat.

A nyugdíjbiztosítási ágazat működési költségvetése a központi költségvetési szervekkel azonos tervezési irányelvek alapján kimunkált előirányzatokat tartalmazza.

A költségvetés kiadási előirányzata 2001-ben 19 197,0, illetve 2002-ben 19 819,0 millió forint, a bevétel 2001-ben 1 044,0, a rákövetkező évben 1 138,0 millió forint.

Az előirányzatok meghatározásakor az adott költségvetési évre tervezett feladatellátási és szervezeti változások hatása figyelembevételre kerül. A területi igazgatási szervek önálló gazdálkodási jogköre 2001. január 1-től megszűnik, ezzel összefüggésben a költségvetés szerkezeti rendje is változik.

2001. január 1-jétől az ágazat feladatai bővülnek a nyugdíjmegállapításhoz szükséges adatok feldolgozásával, nyilvántartásával, valamint az ehhez kapcsolódó adatszolgáltatással, amely feladat az APEH-től kerül átvételre.

A költségvetés az előírt létszámcsökkentésekhez kapcsolódó kiadási többletekre (végkielégítésre), a kötelező legkisebb munkabér (minimálbér) felemeléséből adódó többletkiadásokra a fedezetet elkülönítve tartalmazza.

A nyugdíjmegállapítás és folyósítás területén a jogszabálykövetést biztosító informatikai fejlesztésekre, a nyugdíjnyilvántartás korszerűsítési program befejezéséhez, valamint a Fővárosi és Pest megyei Nyugdíjbiztosítási Igazgatóság elhelyezését biztosító irodaház rekonstrukciójának 2001. évi megkezdéséhez a szükséges források a költségvetésben rendelkezésre állnak.

Az Európai Unióhoz történő csatlakozás előkészítő munkálataihoz a költségvetés biztosítja a fedezetet.

1.2 Egészségbiztosítási Alap

Az Egészségbiztosítási Alap 2001. és 2002. évi költségvetésben tervezett hiány nagysága mindkét évben kisebb a 2000. évre tervezett hiánynál. Az egyenleg alakulására nézve meghatározó jelentőséggel bíró előirányzatok tervezésekor

- a 2000. évi várható teljesítések esetében - hasonlóan a Nyugdíjbiztosítási Alaphoz - járulék-bevételi többlettel ,

- a munkáltatói egészségbiztosítási járulék mérték csökkenésével,

- a fix összegű egészségügyi hozzájárulás havi összegének kismértékű emelkedésével,

- a %-os egészségügyi hozzájárulás változatlan mértékével

lehet számolni.

Az alapkezelő működési költségvetésében a költségvetési szférára nézve kötelező jellegű előírások érvényesülnek.

Az Egészségbiztosítási Alap bevételi főösszege 2001-ben 14,3%-kal nő a megelőző évi előirányzathoz képest, a 2002. évi növekedés 7,3%. A makrogazdasági összefüggések, valamint egyéb, a járulékbevételek alakulását lényegesen befolyásoló tényezők (járulékfizetési hajlandóság, a kintlévőségek állományának változása) hatásainak figyelembevételével lett meghatározva a munkáltatói és a biztosítotti egészségbiztosítási járulékbevétel. Utóbbi előirányzat mindkét évben tartalmazza a járulékköteles jövedelmek felső határának eltörléséből valószínűsíthető többletbevételeket is. A bevételek másik meghatározó tétele az egészségügyi hozzájárulás ebből a tételes egészségügyi hozzájárulás esetében a 2001. évi növekedés 10,4%, a rákövetkező évben ennél mérsékeltebb, 6,7%-os növekedés jelentkezik. Az előirányzat kialakítása számolt a foglalkoztatotti létszám - makrogazdasági prognózis szerinti növekedésének -, valamint a havonta fizetendő összeg emelésének a hatásaival. Az egyéb járulékok és hozzájárulások meghatározó tétele a munkáltatói táppénz hozzájárulás, ennek 2001. évi növekedése 15%, a következő évre tervezett növekedés 8,3%.

A központi költségvetési hozzájárulások alcímen belül mindkét évben a legnagyobb összeget a központi költségvetésből történő pénzeszközátadás jelenti, ennek 2001-re tervezett összege mintegy 77%-kal meghaladja a 2000. évi előirányzatot, a 2002. évi előirányzat esetében a növekedés hozzávetőleg 31%.

Az Egészségbiztosítási Alap 2001-re tervezett kiadási főösszege az előző évhez képest 9,3%-os növekedést mutat, 2002-ben a növekedés 8,1%.

A korhatár alatti III. csoportos rokkantsági és baleseti rokkantsági nyugellátások mindkét évi előirányzata számol egyrészt a nyugdíjak emelésével, valamint a várható létszámnövekedés és cserélődés csekély mértékű hatásával is. A 2001. évi előirányzat bázisának tekintendő 2000. évi várható kiadás már tartalmazza az év végén végrehajtandó nyugdíjemelés fedezetét is. A terhességi gyermekágyi segélyre fordítható kiadások növekedését több tényező magyarázza, egyrészt a családpolitikai intézkedésekkel összefüggésben az élveszületések számának mérsékelt növekedése prognosztizálható, ami a segélyben részesülők számának növekedésével jár együtt, másrészt az ellátás alapjául szolgáló átlagkeresetek is nőnek.

Szintén a pénzbeli ellátások közé tartoznak a táppénzkiadások, ezen kiadások előirányzatának kialakítása a táppénzes arányszám változatlanságával, és a bruttó átlagkeresetek makrogazdasági prognózisban szereplő növekedésével számolt.

Az egészségbiztosítás legnagyobb súlyú kiadási előirányzatát képviselő gyógyító-megelőző ellátások céljaira rendelkezésre álló összeg előző évi előirányzathoz viszonyított növekedése 2001-ben 11,3%, a következő évben 7,6%. Mivel ezek az értékek rendre meghaladják a költségvetés makrogazdasági feltételrendszerében szereplő fogyasztói árnövekedést, az előirányzat esetében jelentős reálérték növekedés lesz. Az előirányzat mindkét évben tartalmazza a minimálbéremelés fedezetét, illetve a 2%-os létszámcsökkentés figyelembevételével 2001. évben az átlagosan 20,0%-os mértékű bérfejlesztéshez szükséges, 2002-ben a 7,75%-os béremeléshez szükséges többletforrást. A szakmapolitika főbb prioritásai között szereplő járóbeteg szakellátás előirányzata 2002-ben átlagon felüli növekedést mutat, ennek évnek további prioritást élvező területei a védőnői hálózat fejlesztése és a szakápolás.

A gyógyszerek fogyasztói árának támogatására fordítható összeg az előző évi eredeti előirányzathoz viszonyítva közel 9,0%-kal növekszik, 2002-ben a növekedés valamivel meghaladja a 4,0%-ot. Az elmúlt években az egészségügyi kiadásokon belül a gyógyszer-támogatási kiadások aránya - azok dinamikus növekedése miatt - folyamatosan emelkedett. Jelenlegi aránya a nemzetközi összehasonlítások szerint is igen magas, ezért mindenképpen cél a kiadások növekedésének a fékezése, illetve az egyes egészségügyi kiadások közötti optimális arányok kialakítása.

A 2001. évi előirányzat azzal számolt, hogy a 2000-ben lezajlott ártárgyalások kiadásmérséklő hatásai várhatóan 2001-ben jelentkeznek, ezt erősíti a megfelelő költségkontroll mechanizmusok alkalmazása.

A gyógyászati segédeszközök támogatására szolgáló előirányzat növekedése mindkét évben megközelítőleg ellensúlyozza az infláció árnövelő hatásait. Az előirányzat kialakítása egyrészt az ilyen eszközök iránti szükséglet mérsékeltebb növekedésével, másrészt az ellenőrzések hatékonyságának javulásával, a fix összegű támogatási rendszer kiterjesztésével számolt.

Az egészségbiztosítási ágazat a központi költségvetési szervekkel azonos tervezési irányelveket alkalmazva határozta meg működési költségvetését. A költségvetésen belül a kiadások összege 2001-ben 17 617,0, a következő évben 18 407,0 millió forint. A saját bevétel 2001-ben 300,0, az ezt követő évben 350,0 millió forint.

A költségvetés összegeinek kialakításánál figyelembevételre kerültek a feladatellátás változásából adódó tényezők. A 2064/2000. (III. 9.) Korm. határozat végrehajtásával 2001. január 1-jétől a családtámogatási feladatok döntő hányada az ágazat feladatköréből kikerül.

A költségvetési előirányzat elkülönítetten tartalmazza az előírt létszám-csökkentésekhez kapcsolódó kiadási többleteket (végkielégítés), a kötelező legkisebb munkabér (minimálbér) felemeléséből adódó többletkiadásokat.

Az ágazat intézményi beruházási és felújítási kiadásainak meghatározásánál valamint folyamatban lévő informatikai rendszerek működtetéséhez, karbantartásához a legszükségesebb igények kerültek figyelembe vételre.

Az Európai Unióhoz történő csatlakozás előkészítő munkálataihoz (a Phare segély hazai hozzájárulási kiadásaira is) a költségvetésben a fedezet rendelkezésre áll.

Részletes indokolás

Első rész

A Magyar Köztársaság 2001. és 2002. évi központi költségvetése

Első fejezet

A központi költségvetés kiadásainak és bevételeinek főösszege, a hiány mértéke és finanszírozásának módja

Az 1-3. §-hoz

A törvény és az 1. számú melléklet a főösszegeket, a hiányt, a kiadások és a bevételek fejezetek, címek, alcímek, előirányzat-csoportok és kiemelt előirányzatok szerinti bontását, és a központi költségvetés deviza és forint adósságállományának törlesztésével kapcsolatos rendelkezéseket tartalmazza.

A 4. §-hoz

Az Országgyűlés ebben a paragrafusban felhatalmazza a pénzügyminisztert, hogy a törvényben jóváhagyott hiányt finanszírozza, az államadósságot és a követeléseket kezelje. A megadott felhatalmazás tág értelemben ad államadósság kezelési műveletekre felhatalmazást. A költségvetési év előtt és az év folyamán nem lehet merev, részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagy részben az állampapír-piac aktuális helyzete is befolyásolni tudja. Az adott évi részletes műveletekről ezen felhatalmazás alapján majd a költségvetési év lezárása után számol be a pénzügyminiszter.

A Magyar Nemzeti Bankról szóló törvény az éves költségvetési törvény feladatául írja elő a Magyar Nemzeti Bank által 1991. előtt nyújtott kedvezményes kamatozású hitelek kamatának meghatározását.

Második fejezet

A központi költségvetés egyes előirányzatainak megállapításával, teljesítésével, illetőleg felhasználásával kapcsolatos rendelkezések

A központi költségvetés céltartalék-előirányzatai

Az 5. §-hoz

E paragrafus szabályozza annak az összegnek a tervezetét és felhasználását, amely céltartalékként a létszámcsökkenésekkel összefüggő, továbbá a köztisztviselők és a rendvédelmi szervek hivatásos állományú tagjai illetményhelyzetének javításából, valamint a kötelező legkisebb munkabér (minimálbér) felemeléséből adódó kifizetések teljes vagy részbeni fedezetére szolgál. A céltartalék csak a központi költségvetési szerveknél használható fel, de egyes feltételek bekövetkeztével még meghatározott központi költségvetési szervek sem vehetik igénybe.

A Magyar Rádió Rt. és a Magyar Televízió Rt. rentabilitásának biztosítása további költségcsökkentést igényel. Ennek egyik eszköze a létszámcsökkentés, melyet azonban saját forrásai terhére egyik intézmény sem képes megoldani. A költségvetési támogatás a biztonságos működést hivatott elősegíteni, azonban indokolt azt a pénzügyminiszter által meghatározandó feltételekhez kötni.

Céltartalék szolgál továbbá a Nemzeti Földalap támogatására.

Az állam vagyonával és a felhalmozásokkal kapcsolatos rendelkezések

A 6. §-hoz

Az ÁPV Rt. a hozzárendelt állami vagyonból származó bevételeket a 11. számú mellékletben részletezett kiadásokra fordíthatja. A korábbi években jóváhagyotthoz képest a 2001-2002. évekre javasolt melléklet egyszerűsödött. Megszűnnek azok a kiadási tételek, amelyek állami feladatokat finanszíroztak anélkül, hogy a központi költségvetésben megjelentek volna. A törvény továbbra is biztosítani kívánja a terület- és vidékfejlesztés, a környezeti károk elhárítása valamint egyes agrár kiadások privatizációs bevételekből történő támogatását, azonban nem az ÁPV Rt. közvetlen átutalásával. Így az említett költségvetési feladatokra fordított állami forrás, illetve felhasználásának hatékonysága sokkal átláthatóbbá válik. Az ÁPV Rt. részére előírt befizetési kötelezettség mértékének meghatározásánál tekintettel kell lenni a vagyonkezelésből és az értékesítésből származó bevételek csökkenő mértékére is, így a 2002. évi osztalék összege már csökken, amely tendencia várhatóan a további évekre is jellemző lesz.

Az ÁPV Rt. kiadási előirányzatai a vagyonkezelési tevékenység jelentőségének további növekedését jelzik. Ezt nemcsak a privatizációs törvény alapján történő ráfordítások és a privatizációs tartalék feltöltésének igénye szolgálják, hanem annak lehetősége is, hogy a hatékonyabb vagyongazdálkodás érdekében az ÁPV Rt. befektetéseket eszközöljön. E befektetéseket részben profit (pl. egyes értékesítésre szánt vagyonelemek esetében további tulajdonrész megszerzése a kedvezőbb privatizációs lehetőség érdekében), részben stratégiai szempontok motiválják.

A privatizációs tartalék kifizetései esetében a törvény csak a lehetséges felhasználási kört szabja meg, mivel e kiadások felmerülése és mértéke esetleges, így rendkívül nehéz lenne előirányzatként történő kezelésük.

A nem az ÁPV Rt. rendelkezési körébe tartozó társaságokból származó tulajdonosi bevételek szintén a központi költségvetést illetik meg.

A 7. §-hoz

A törvény lehetőséget ad arra, hogy az önkormányzatok szociálpolitikai, iparfejlesztési tevékenységének elősegítése érdekében a volt szovjet laktanyákhoz, illetve a nem értékesíthető ingatlanokhoz az önkormányzatok térítésmentesen jussanak hozzá.

A pápai műemlékingatlan az államháztartási törvény rendelkezésének megfelelően a kincstári vagyon részét képezi, ezért rendelkezik a törvény a KVI-nek történő átadásról.

A 8. §-hoz

A központi költségvetési szerv vagyonkezelésében lévő ingatlan értékesítésének visszahagyott ellenértéke - a teljesítendő köztartozás és a költségek kiegyenlítését követően - építési-beruházásra, ingatlanvásárlásra, felújításra és rekonstrukcióra használható fel. A törvény főszabályként azt állapítja meg, hogy a központi költségvetési szerv vagyonkezelésében lévő ingatlan értékesítéséből származó ellenértéknek a központi költségvetési szervet megillető bevételhányada nem lehet a köztartozásokkal és az értékesítés költségével csökkentett ellenérték 50%-nál alacsonyabb. Ez a szabály nem vonatkozik a Honvédelmi Minisztériumra, amely az a vagyonkezelésében lévő felesleges ingatlanokat az ÁPV Rt. részére köteles átadni. Magasabb jóváhagyott hányad esetén kijelölhető más kedvezményezett költségvetési szerv is, konkrétan meghatározva a felhasználás jogcímét. A főszabály alól kivételt jelent, továbbá az Ifjúsági és Sportminisztérium felügyelete alá tartozó szervek, valamint az általa alapított közhasznú társaságok vagyonkezelésében lévő kincstári vagyon értékesítéséből származó bevétel, amely teljes egészében sportcélú létesítmény- fejlesztésre, rekonstrukcióra, ingatlanvásárlásra használható fel.

A kisösszegű követelések értékhatárát célszerű magasabb mértékben meghatározni, ez felel meg a gazdasági élet reális követelményeinek.

A 9. §-hoz

A kincstári vagyon értékesítéséből származó bevétel alapvetően a központi költségvetés bevétele. Néhány speciális esetben azonban lehetővé kell tenni más célú felhasználását is. 1800 millió forint értékben a költségvetés számol a KVI ilyen bevételeivel, ez támogatást vált ki. A tartósan állami tulajdonban maradó műemlékek állagmegóvása, helyreállítása mind sürgetőbb feladat, de a költségvetés nem tud elegendő forrást biztosítani, így lehetővé kell tenni, hogy legalább a vagyon értékesítéséből származó bevétel egy része ezt a célt szolgálja. A kormányzati elhelyezési feladatok esetében előfordul, hogy a rendelkezésre álló épület nem felel meg a rendeltetésnek. Értékesítése forrást teremthet új ingatlan megvásárlásához, alkalmassá tételéhez. Ebben az esetben a közvetlen hozzárendelés hasznosabb lehet új előirányzat biztosításánál. Lehetőséget ad a törvényhely továbbá arra, hogy a Miniszterelnökség Központi Üdülési és Oktatási Főigazgatósága kezelésében lévő üdülők értékesítése esetén a befolyó bevételt a maradó létesítmények felhalmozási célú kiadásaira fordítsák.

A törvény a kincstári vagyonkezelés fontos eleme, az ingatlangazdálkodás hatékonyságának javítását célozza. Mielőtt egy, a kincstári vagyoni körbe tartozó, de valamely központi költségvetési szerv kezelésében lévő ingatlan értékesítése megkezdődne, azt fel kell ajánlani a KVI számára, amely más állami feladat ellátása érdekében megszerezheti azt. Így a költségvetési körön kívüli adásvétel helyett hatékonyabb módon oldódhat meg az állami feladatokhoz szükséges ingatlanok biztosítása.

A központi költségvetési szervekkel kapcsolatos rendelkezések

A 10. §-hoz

A központi költségvetési szervek vállalkozási tevékenységéből származó eredményükből a társasági adónak megfelelő mértékkel (18%) csökkentett részt használhatják fel, az alaptevékenység ellátásához felhasznált eredményt befizetési kötelezettség pedig nem terheli.

A 11. §-hoz

Az ebben a paragrafusban felsorolt bevételek eredeti előirányzatot meghaladó többletének 50%-a elszámolható saját bevételként, 50%-a pedig a központi költségvetés központosított bevételét illeti. E paragrafusban sorolja fel a törvény az e szabály alóli kivételeket (teljes összegében felhasználható többletbevételek), és ugyancsak itt kerül rögzítésre a vonatkozó előirányzat változtatásának, illetőleg módosításának határideje.

A 12. §-hoz

Ez a rendelkezés központi elvonást ír elő a központi költségvetési szervek részére az e paragrafusban meghatározott bevételeik körében. Ezzel eleget tesz az államháztartásról szóló törvény azon rendelkezésének, amely szerint egyes bevételek meghatározott hányadát kincstári vagyon használata utáni részesedés terheli. Ez alól csak néhány országos jelentőségű intézmény képez kivételt. A kötelezettség ezúttal sem vonatkozik az alapvető funkciók (oktatás, kollégiumi ellátás, egészségügy stb.) ellátásáért fizetett térítésekre, illeték-jellegű és felhalmozási célú bevételekre. A törvény rendelkezik továbbá az elszámolás módjáról és határidejéről.

A 13. §-hoz

E paragrafusban kerül rögzítésre, hogy melyek azok a bevételfajták a Honvédelmi Minisztérium fejezetet illetően, amelyek - kivételként - nem képezik a költségvetés központosított bevételét.

A 14. §-hoz

Meghatározza a törvény a felsőfokú oktatásban résztvevő hallgatók után járó normatív támogatásokat, valamint a Széchenyi Professzori Ösztöndíj összegét, valamint Békésy György Posztdoktori Ösztöndíj.

A felsőoktatási illetményrendszer átalakítása kapcsán - annak szerkezetéhez igazodva, változó mértékekkel - az éves költségvetési törvényekben szükséges meghatározni a garantált egyetemi tanári illetmény összegét.

A felsőoktatásról szóló 1993. évi LXXX. törvény 10/A. §-a tárgyévi módosításának egyik eleme az új Széchenyi István Ösztöndíj. Ennek összegét e törvény előírásának megfelelően az éves költségvetési törvény tartalmazza.

A 15. §-hoz

E paragrafus a felsőoktatási intézmények közoktatási feladatainak, valamint gyakorló iskoláinak a normatív támogatásáról rendelkezik oly módon, hogy a közoktatási feladatoknál a megfelelő önkormányzati normatívával, a gyakorló iskoláknál a normatív hozzájárulás kétszeresével történik a támogatás meghatározása.

A fogvatartottakat foglalkozató büntetésvégrehajtási gazdálkodó szervezet támogatása

A 16. §-hoz

A fogvatartottak foglalkoztatását - törvényi előírás szerint - biztosítani kell. A foglalkoztatást túlnyomórészt az e célra létrehozott büntetés-végrehajtási gazdálkodó szervezetek valósítják meg. A különleges munkaerő foglalkoztatása során a polgári élettől lényegesen eltérő, sajátos (biztonsági, őrzési, betanítási, anyag-felhasználási, javítási, karbantartási stb.) többletköltségek merülnek fel, melyek az alaptevékenység összköltségének jelentős hányadát teszik ki. Ezek a gazdálkodás eredményéből nem fedezhetők, s ebből következően a gazdálkodó szervezetek fokozott támogatását igénylik.

Fejezeti kezelésű támogatási célelőirányzatok

A 17. §-hoz

Az államháztartási reform keretében felülvizsgálatra kerültek a fejezeti kezelésű támogatási célelőirányzatok bevételei. Központi bevételekké válnak az adó-, adójellegű bevételek, szakmai és szabálysértési bírságok és a korábbi kölcsönök visszatérülése.

A támogatási célelőirányzatok bevételei az adott célelőirányzat kiadását finanszírozó tételként szerepeltek a költségvetésben. Amennyiben az előirányzatot meghaladó mértékű a bevétel, úgy azzal a támogatási előirányzat növelhető, illetve bevétel elmaradás esetén azzal az előirányzat csökkentendő.

A rendeltetés céljának megfelelő befizetések, segélyek, adományok, eljárási díjak, stb. továbbra is a fejezeti kezelésű előirányzatok bevételei maradnak.

A támogatási célelőirányzatok központosított bevételeinek teljesítése, a végrehajtás szabályozása továbbra is az illetékes fejezet vezetőjének felelősségi körébe tartozik, a bevételek központi kezelése nem változatja meg a hatásköröket.

Harmadik fejezet

A központi költségvetés és az államháztartás többi alrendszerének kapcsolata

A helyi önkormányzatok és a központi költségvetés kapcsolatrendszere

A helyi önkormányzatok központi költségvetési kapcsolatokból származó forrásai

A 18-19. §-hoz

A törvény ezen szakaszai szabályozzák - a kapcsolódó mellékletekkel együtt - a helyi önkormányzatokat megillető normatív hozzájárulásokat és támogatásokat, ezen belül tagolva a normatív állami hozzájárulásokat, a felhasználási kötöttséggel járó állami támogatásokat, továbbá a kiegészítő támogatásokat.

A törvény 18. §-a és a 3. számú melléklete részletesen tartalmazza a normatív állami hozzájárulások és a normatív részesedésű átengedett személyi jövedelemadó jogcímeit és fajlagos összegeit. Az itt szereplő előirányzatok a következő főbb feladat csoportokhoz kapcsolódnak:

- település-üzemeltetési feladatok,

- esélykiegyenlítést szolgáló feladatok,

- a különböző szociális és gyermekvédelmi alap- és szakellátások, a szociális intézményi ellátások, valamint a lakáshoz jutással és lakásfenntartással kapcsolatos helyi önkormányzati feladatok,

- az önkormányzati közoktatási feladatok, megkülönböztetve az általános és szakmai jellegű képzést, a művészetoktatást, a kollégiumi ellátást, a fogyatékosok speciális oktatását, valamint külön is kiemelve néhány speciális feladatot (így egyebek mellett a nemzeti, etnikai kisebbségi oktatást, az iskolai étkeztetést, a napközis ellátást),

- a helyi, illetve megyei/fővárosi közművelődési és közgyűjteményi feladatok.

A feladatmutatóhoz kötődő normatív hozzájárulásokat részletesen, önkormányzatonként és jogcímenként a helyi önkormányzatok adatszolgáltatásában szereplő feladatmutatók és mutatószámok alapján a pénzügyminiszter és a belügyminiszter együttes rendeletben teszi közzé a költségvetési törvény hatálybalépését követően az Áht. rendelkezéseivel összhangban. Ez szükséges a helyi önkormányzatoknak a költségvetésük megtervezésével kapcsolatos feladataik végrehajtásához, és költségvetésükről külön törvényben szereplő információ- szolgáltatási kötelezettségük határidőben történő teljesítéséhez.

Az önkormányzatok központilag szervezett adatszolgáltatása a törvény tárgyalásának időszakában fejeződik be. A helyi önkormányzatokat megillető normatív hozzájárulások így a törvényalkotás folyamatában véglegeződnek.

A törvény 19. §-a felhasználási kötöttséggel járó állami támogatásokat állapít meg.

A törvény 5. számú melléklete tételesen tartalmazza a helyi önkormányzatok által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok színházi támogatásának jogcímeit és összegeit a 7. számú melléklet részletezi. A támogatás túlnyomó része a színházépület működtetéséhez kapcsolódik, további támogatás illeti meg az önkormányzatokat a művészeti kiadásokhoz való hozzájárulásként, és pályázati rendszerben részesülhetnek támogatásban az egyéb színházi intézmények és feladatok. A színházi támogatás rendszer az előző évhez képest nem változik.

E szakasz alapján - a helyi önkormányzatok címzett és céltámogatási rendszeréről szóló 1992. évi LXXXIX. törvény szabályai szerint - beruházási támogatás illeti meg a helyi önkormányzatokat.

Normatív kötött felhasználású kiegészítő támogatást állapít meg a törvény a 8. számú mellékletben egyes közoktatási feladatok ellátásához, egyes jövedelempótló támogatások kiegészítéséhez, a helyi önkormányzati hivatásos tűzoltóságok támogatásához, valamint a lakossági települési folyékony hulladék ártalmatlanításának támogatásához.

A 8. számú mellékletnek mind összegszerűségben, mind tagoltságban legjelentősebb része a közoktatási feladatok támogatása. Így itt kap helyet a pedagógus szakvizsga és továbbképzés támogatása, a pedagógusok szakkönyv-vásárlásának és a tanulók tankönyvvásárlásának támogatása.

Kiegészítő normatív támogatást tartalmaz a törvény körzeti, térségi feladatok jogcím megnevezéssel a közoktatási feladatot elősegítő fővárosi és megyei közalapítványok szakmai tevékenysége és a pedagógiai szakszolgálatok, valamint új jogcímen az Arany János Tehetséggondozó Program támogatására.

A társadalmi-gazdasági infrastrukturális szempontból elmaradott és foglalkoztatási nehézségekkel küzdő térségek településeinek infrastrukturális felzárkóztatását, fejlesztését felhasználási kötöttséggel járó, úgynevezett területi kiegyenlítést szolgáló fejlesztési célú állami támogatás segíti. Az előirányzat felhasználásáról a megyei területfejlesztési tanácsok döntenek.

A céljellegű decentralizált támogatás a megyei fejlesztési programokban kiemelt önkormányzati felhalmozási célokra és vis maior esetek felszámolására fordítható területi megkötöttség nélkül, ugyancsak a területfejlesztési tanácsok döntési körében.

E szakasz tartalmaz szabályozást arra, hogy a területfejlesztési tanácsok vis maior tartalékból - meghatározott feltételek mellett - igényelhetnek további összeget természeti és más katasztrófából eredő károk enyhítésére. Az igények teljesítéséről az itt szereplő felhatalmazás alapján a belügyminiszter a pénzügyminiszterrel egyeztetve dönt.

A törvény alapján a helyi önkormányzatoknak a normatív hozzájárulásokról és támogatásokról való lemondása következtében felszabaduló összeggel - kivéve, ha az előirányzat csökkenés nem helyi önkormányzat részére történt feladatátadással függ össze - az önhibájukon kívül hátrányos helyzetben lévő (működési forráshiányos) önkormányzatok, a vis maior tartalék, a tartósan fizetésképtelen helyzetbe került helyi önkormányzatok, valamint a működésképtelen önkormányzatok egyéb támogatása előirányzatát lehet növelni. Ezáltal a helyi önkormányzatokat megillető támogatások továbbra is helyi önkormányzati körben, a legindokoltabb területeken kerülhetnek felhasználásra.

A 20. §-hoz

Ezen szakasz, valamint a 6. számú mellékletben foglalt szabályok alapján - az Ötv. 87. §-ának (1) bekezdésével összhangban - az önhibájukon kívül hátrányos helyzetben lévő (működési forráshiányos) önkormányzatok, valamint külön törvény alapján a tartósan fizetésképtelen helyi önkormányzatok, illetve mindazon önkormányzatok, amelyek működőképessége az előbbi támogatások mellett sem biztosítható kiegészítő támogatásra jogosultak.

A 21. §-hoz

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség számítása szempontjából mely jogcímek, illetve előirányzatok együttes összege vehető figyelembe a 3. számú, 4. és a 8. számú mellékletekből. Rendelkezést tartalmaz e szakasz a helyi önkormányzatok által fizetendő fenti, valamint a 4. és 6. számú mellékletben meghatározott kamatok esetében ezeknek a központi költségvetésben, a Pénzügyminisztérium fejezetben való elszámolására.

A 22. §-hoz

A helyi önkormányzatról szóló 1990. évi LXV. törvény alapján a költségvetési törvény e szakasza rendelkezik az önkormányzatok költségvetése és a központi költségvetés között megosztásra kerülő személyi jövedelemadó bevételről.

A törvény a személyi jövedelemadóból a helyi önkormányzatok részére - a korábbi évvel azonos arányú - 40% átengedést tartalmaz. A feladatarányosabb elosztás érdekében a személyi jövedelemadó közvetlenül, illetve normatívan is megilleti az önkormányzatokat.

A személyi jövedelemadó fennmaradó része (7,08%, illetve 6,69%) az önkormányzatok bevételeiben meglévő aránytalanság mérséklését szolgálja. A korábbi években bevezetett mechanizmus lényegében változatlan marad. A jövedelemkülönbség mérséklése során fokozódik az iparűzési adóerőképesség figyelembevétele, s ezáltal nagyobb összeg csoportosítható át a „gazdag” településektől a „szegényekhez”. Az erre vonatkozó részletes szabályok e törvény 4. számú mellékletében jelennek meg.

A helyi önkormányzatokat megillető személyi jövedelemadó helyi önkormányzatonként és jogcímenként részletezve a pénzügyminiszter és a belügyminiszter együttes rendeletében kerül közzétételre, a normatív állami hozzájárulásokkal egyidejűleg.

A személyi jövedelemadó megosztásával kapcsolatos szabályok, ezen belül az előző évhez képest mutatkozó változások összességükben a helyi önkormányzatoknál a feladat- és a forráseloszlás összhangját segítik elő. A személyi jövedelemadó megosztása más forrásokkal, különösen a normatív állami hozzájárulások és támogatások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályozórendszer a speciális részösszetevők mellett együttesen, kölcsönhatásban alakítható, illetve értékelhető.

Az önkormányzatok által beszedett illetékek és más bevételek szabályozása

A 23. §-hoz

Az önkormányzatok által beszedett illetékek szabályozásában a központi költségvetés és a helyi önkormányzatok közötti 50-50%-os megosztás, az eljárási illetékek 90-10%-os megosztása, illetve a megyei jogú városok és a megyei önkormányzatok tekintetében a megosztás rendje nem változik. Részletes szabályozást tartalmaz e szakasz a megyei önkormányzatok által fenntartott illetékhivatalok működtetésével kapcsolatos kiadások viselésére, a megyei jogú városokat, illetve a megyei önkormányzatokat megillető illetékbevételből az átutalást megelőzően a kiadások fedezetének visszatartására és annak a megyei önkormányzatnál illetékbevételként történő elszámolására.

A törvény rendezi az eljárást arra az esetre, ha a bevételből részesedő megyei jogú város tárgyév február 1-jéig nem állapodik meg a megyei önkormányzattal a beszedett illetékekkel kapcsolatban felmerült költségek viseléséről. Ilyenkor a megyei önkormányzat a felmerült költségek fedezése céljára a bevételi részesedésnek megfelelő hányadot a megyei jogú várost megillető bevételből visszatarthatja.

A 24-25. §-hoz

A gépjárműadó átengedésének 50%-os mértéke a 2000. évhez képest nem változik. A a gépjárműadóból és ugyanezen adóhoz kapcsolódóan a bírságból, pótlékból és végrehajtási költségből befolyó bevételek - a korábbi évhez hasonlóan - a települési önkormányzat bevételét képezik, melyekre a „megosztási” szabályok nem terjednek ki.

Az egyéb megosztott bevételekből a helyi önkormányzatok részesedése - a települési önkormányzatok által termőföld bérbeadásából beszedett adó 100%-a, volt tanácsi vállalatok jogutódainak állami vagyon felett tulajdonosi jogosítvánnyal rendelkező szervezet által történő értékesítéséből származó bevételből az alapítói jogot gyakorló önkormányzat 50%-os részesedése, valamint a környezetvédelmi bírságból való részesedés %-os mértéke - a 2000. évhez képest nem módosult.

A fővárosi önkormányzatok bevételei

A 26. §-hoz

A törvény a fővárosi önkormányzatot megillető bevételeknek a fővárosi és a kerületi önkormányzatok közötti megosztására és átutalására a helyi önkormányzatokról szóló 1990. évi LXV. törvény rendelkezéseit javasolja alkalmazni, azzal a kiegészítéssel, hogy a helyi adókból származó bevételek legalább 60%-a, míg az egyéb megosztott bevételek legalább 70%-a a kerületi önkormányzatokat illeti meg.

A helyi önkormányzatok céltartalék tervezési kötelezettsége

A 27. §-hoz

A törvény megteremti - a helyi önkormányzatok céltartalék képzési kötelezettségével - a garanciát ahhoz, hogy a közoktatási intézményekben foglalkoztatott pedagógusok és a szociális ágazatban dolgozó felsőfokú végzettségű szakalkalmazottak szeptember 1-jei illetményemeléséhez a szükséges forrás rendelkezésre álljon.

A helyi önkormányzatok pénzellátásának kiegészítő szabályai

A 28. §-hoz

A helyi önkormányzatok pénzellátásának kiegészítő szabályai egyrészt azt célozzák, hogy a kiegészítő családi pótléknál, rendszeres szociális segélynél, az időskorúak járadékánál, az önkormányzat által szervezett közcélú foglalkoztatás támogatásánál, a lakáscélú adósságkezelési támogatásnál, valamint a Munkaerőpiaci Alap terhére folyósított munkanélküliek jövedelempótló támogatásánál, továbbá a Szociális és Családügyi Minisztérium fejezetből biztosított gyermektartási díjnál a megelőlegezést ne az önkormányzatok teljesítsék egyéb forrásaik terhére, hanem ennek finanszírozási hátrányait a rendszer feloldja. Ezért a törvény a tárgyévben az önkormányzatot első alkalommal megillető havi összeg legfeljebb kétszeresének az igénylését teszi lehetővé a helyi önkormányzatok számára, éven belüli elszámolási kötelezettséggel.

E szakasz határozza meg azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

A) A helyi önkormányzatok költségvetési befizetési kötelezettsége

A 29. §-hoz

A törvény a helyi önkormányzatok költségvetési szerve vállalkozási tevékenységből származó eredményéből 18% befizetési kötelezettséget tartalmaz. Ennek mértéke és részletszabályai a korábbi évhez képest nem változnak.

B) A társadalombiztosítás és a központi költségvetés kapcsolata

A Kincstári Egységes Számlához kapcsolt megelőlegezési számláról igénybevett összeg rendezése

A 30. §-hoz

A társadalombiztosítás pénzügyi alapjaival kapcsolatos állami garanciavállalás keretében a központi költségvetés a Nyugdíjbiztosítási Alap és az Egészségbiztosítási Alap bevételeinek és kiadásainak időbeli eltéréséből fakadó átmeneti pénzügyi hiány esetén biztosítja a Kincstári Egységes Számla igénybevételét.

A hitel igénybevétele pénzellátási terv alapján történhet. A pénzellátási tervet az Alapok kezelőinek előre kell elkészíteni, amely tartalmazza a hitel legnagyobb összegét és éves növekményét.

Az Alapok a felvett hitelt a befolyó bevételeikből soron kívül törlesztik.

A 31. §-hoz

A Kincstár a Nyugdíjbiztosítási Alap által folyósított, de nem az Alapból finanszírozott ellátások finanszírozását, valamint az Egészségbiztosítási Alapnál a gyermekgondozási díj kiadásainak megtérítését azok esedékességekor ugyancsak az Alapok kezelői által elkészített finanszírozási terv alapján biztosítja.

A Nyugdíjbiztosítási Alap részére az átutalás a kötelező magánnyugdíjpénztári tagdíjbefizetésekkel megegyező összegben, legfeljebb az előirányzat időarányos mértékéig történik, míg az államháztartásról szóló 1992. évi XXXVIII. törvény 86. § (10) bekezdése alapján, ha a Nyugdíjbiztosítási Alap tervezett éves bevétele kisebb a teljesítendő kiadások összegénél, akkor a különbséget az állam előirányzatként átadja.

A Kincstár az Egészségbiztosítási Alap részére az egészségügyi feladatokkal és a terhesség-megszakítással kapcsolatos hozzájárulás, valamint a közgyógyellátás és az Alap támogatása, továbbá a Nyugdíjbiztosítási Alap részére a folyósított ellátások utáni térítés előirányzatokból a finanszírozási terv alapján az előirányzat időarányos mértékéig finanszírozást teljesít. A társadalombiztosítás pénzügyi alapjai 1999. évi költségvetésének végrehajtásáról szóló törvényben elrendelt megtérítés végrehajtására a zárszámadás keretében kerül sor.

C) A központi költségvetés és az elkülönített állami pénzalapok kapcsolata

A 32. §-hoz

Ha az elkülönített állami pénzalapoknál finanszírozási problémák lépnének fel a bevételek és a kiadások eltérő ütemű teljesülése miatt, akkor a Kincstárnak lehetősége van, a pénzügyminiszter egyedi engedélyezése alapján, az éven belül legfeljebb három hónap időtartamra kamatmentes hitelt nyújtani.

Negyedik fejezet

A Központi Költségvetés és az államháztartáson kívüli szervezetek kapcsolata

Az egyházak és társadalmi önszerveződések támogatása

A 33. §-hoz

E paragrafus rögzíti, hogy a szociális és egészségügyi, valamint az oktatási és nevelési közfeladatokat ellátó egyházak, társadalmi szervek, alapítványok, közalapítványok, országos kisebbségi önkormányzatok, közhasznú társaságok és a humánszolgáltatásokat fő tevékenységként végző egyéni vállalkozók az általuk ellátott közfeladatokhoz a központi költségvetésből normatív támogatásban részesülnek. A normatívák mértéke - azonos jogcímeken és feltételek mellett - megegyezik a helyi önkormányzatoknál alkalmazott normatívákéval.

E paragrafus szerint a közoktatási, illetve a szociális közfeladatokat ellátó egyházak a normatív támogatáson túl kiegészítő támogatásra is jogosultak. Ezek mértékét a törvény rögzíti. Mind a normatív, mind a kiegészítő támogatás folyósításának és elszámolásának rendje is szabályozásra kerül, az intézmények havi finanszírozásra való áttérésének megfelelően.

A törvény megteremti a bentlakásos intézmények finanszírozási rendszerének egységességét, továbbá meghatározza a tartalékalap képzési kötelezettség alól mentesülő intézmények körét. A tartalékalap képzés alól azon intézmények mentesülnek, melyek olyan mértékű költségvetési támogatásban részesülnek, mely a folyamatos működéshez szükséges pénzügyi forrásokat biztosítja.

A közoktatás területén a nem állami intézmények állami hozzájárulásának finanszírozási rendje igazodik az önkormányzati intézmények finanszírozási rendjéhez, továbbá a kincstári finanszírozási rendszerhez.

A 34. §-hoz

Az adófizető állampolgárok az általuk megfizetett személyi jövedelemadó 1%-áról - az 1996. évi CXXVI. törvény 4/A. §-a (1) bekezdése szerint - valamelyik egyház vagy az Országgyűlés által meghatározott kiemelt cél javára rendelkezhetnek. A törvény 2001-2002. évekre a sürgősségi betegellátás feltételeinek javítását jelöli meg kiemelt célként.

A 35. §-hoz

A pártok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik. A 2002-ben esedékes választások következtében megváltozik a pártok támogatásának egymáshoz viszonyított aránya (a főösszeg változatlansága mellett). Rendelkezni szükséges arról, kinek mi a feladata az előirányzatok módosításával kapcsolatban.

A társadalmi szervezetek - ideértve a kisebbségi társadalmi szervezetek is - működési költségeik saját forrásból nem fedezhető hányadához kaphatnak támogatást az Országgyűlés döntése szerint. Tevékenységük támogatása szakmai megfontolásokat igényel, ezért a lehetséges források is szakmai kompetenciában vannak. Az (5) bekezdés valójában azt rögzíti, hogy a rászorultsági alapon nyújtott működési támogatás nem zárja ki a hasznossági alapon megítélt tevékenység-támogatás igénybe vételét.

Ötödik fejezet

Kezességvállalás, kezesi helytállás és viszontgarancia

A 36. §-hoz

A törvény az államháztartásról szóló 1992. évi XXXVIII. törvényben foglaltak alapján meghatározza a Kormány által vállalható új kezességek mértékét, amely az igényekre tekintettel mindkét évben a kiadási főösszeg 2,2%-a. Rendelkezik további az e mérték felett vállalható - a kőolaj és kőolajtermék biztonsági készletezéséhez kapcsolódó - kezességről és a mérték túllépésének eljárásrendjéről.

A 37. §-hoz

Rendelkezik a nemzetközi pénzügyi szervezetektől és egyéb pénzintézetektől felvételre kerülő hitelekhez kapcsolódó - kereten kívül vállalható - kezességvállalások feltételeiről a Magyar Fejlesztési Bank Rt. által felvett hitelekre nyújtható állami kezességvállalás összegéről és az agrárhitelekre vállalt kezességről.

A 38. §-hoz

A volt tanácsi kötvények beváltásából keletkezett központi költségvetéssel szembeni fizetési kötelezettség rendezését szabályozza.

A 39. §-hoz

Meghatározza az Eximbank Rt. forrásszerzésének és vállalható garanciaügyleteinek, valamint a Mehib Rt. által vállalt nem piacképes kockázatok elleni biztosítások állományának összegét.

A 2001-2002. évi kereteket - az 1999-2000. évi kihasználtság csökkenése ellenére - javasoljuk változatlan forintösszegben jóváhagyni, illetve a forrásoldali garanciakeretet kismértékben emelni a várhatóan ismét növekvő orosz (FÁK) exportra és a délkelet-európai újjáépítésbe történő bekapcsolódásra tekintettel.

A 40. §-hoz

Meghatározza a Hitelgarancia Rt. által vállalható készfizető kezesség feltételeit, összegét és a központi költségvetés viszontgaranciájának mértékét. A kis- és középvállalkozások hitelezésében tapasztalható növekedési tendenciák alapján a Hitelgarancia Rt. kezességvállalási keretének jelentős emelését javasolja e szakasz.

A 41. §-hoz

Meghatározza az Agrárvállalkozási Hitelgarancia Alapítvány által vállalható készfizető kezesség feltételeit, összegét és a központi költségvetés viszontgaranciájának mértékét. A központi költségvetés terhére vállalható kezesség összegének kismértékű emelését javasolja e szakasz, figyelemmel az agrárhitelezés mérsékelt növekedésére.

A 42. §-hoz

A diákhitel programhoz való kezességvállalásról való rendelkezés.

A 43. §-hoz

A kezességvállalási díj felszámítását, mértékét és esetleges elengedését szabályozza.

A 44. §-hoz

Az éven belüli hitelek konszolidálásaként javasoljuk, hogy a már többször prolongált és beváltásra kerülő kezességeket a mezőgazdasági termelőknek ne kelljen a költségvetés részére visszafizetni. E kötelezettség elengedés a pénzügyileg ellehetetlenült termelők részére mintegy közvetlen támogatást jelentene.

A 45. §-hoz

Az agrárgazdasági kezességek beváltása forrásának változtatását határozza el, annak érdekében, hogy az FVM-ben az agrárgazdaság költségvetési kapcsolatainak komplexebb kezelése valósulhasson meg.

Hatodik fejezet

A központi költségvetés végrehajtásával kapcsolatos rendelkezések

Az Országgyűlés kizárólagos hatásköre

A 46. §-hoz

Az Országgyűlés annak biztosítására, hogy egyes kiemelten fontos feladatok a döntésnek megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől -, fenntartja az előirányzatok megváltoztatásának jogát a pártok, a nemzeti és etnikai kisebbségi szervezetek és országos kisebbségi önkormányzatok működési támogatása, valamint az egyházak támogatása tekintetében.

Rögzíti továbbá a törvény, hogy az I-VIII. fejezetek kiadási és bevételi előirányzatának főösszegei, valamint a médiatörvény szerinti díjátalány csak az Országgyűlés hatáskörében csökkenthető az Áht. 46. §-ában rögzített veszélyhelyzet kivételével.

A központi költségvetés előirányzat-módosítási kötelezettség nélkül teljesülő kiadásai és bevételei

A 47. §-hoz

A törvény ezen paragrafusa nevesíti azon előirányzatok széles körét, amelyeknél a teljesülés előirányzat-módosítási kötelezettség nélkül is eltérhet az előirányzattól, mivel azok alakulására az előirányzat felett rendelkezni jogosultnak közvetlen ráhatása nincs.

A Kormány, a pénzügyminiszter és a fejezet felügyeletét ellátó szervek vezetőinek különleges jogosítványai

A 48. §-hoz

Ez a paragrafus nevesíti azon előirányzatok körét, amelyeket a Kormány jogosult átcsoportosítani, illetve amelyek felosztásáról a Kormány dönthet.

A 49. §-hoz

Ez a paragrafus a pénzügyminisztert és a fejezetek felügyeletét ellátó szervet hatalmazza fel meghatározott előirányzatok átcsoportosítására.

Az 50. §-hoz

A költségvetés szerkezeti rendjének megfelelően jóváhagyásra kerülő egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

Hetedik fejezet

A központi költségvetéssel kapcsolatos vegyes és átmeneti rendelkezések

Az 51. §-hoz

Az (1) bekezdés a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosításra kerülő 24. §-ának (2) bekezdése szerint a foglalkoztatott a nyugdíjbiztosítási járulékot a járulékalapul szolgáló jövedelme, legfeljebb azonban a tárgyévre tervezett egy naptári napra jutó bruttó átlagkereset kétszeresének naptári évre számított összege után fizeti meg. E törvény szerint a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabály e törvényi előírást teljesíti.

A (2) bekezdés meghatározza, hogy a társadalombiztosítási nyugellátásról szóló 1997. évi LXXXI. törvény 62. §-a szerinti nyugdíjemelés számításánál 2001-ben és 2002-ben milyen nettó átlagkereset-és fogyasztói árnövekedést kell figyelembe venni.

A (3) bekezdéssel lehetővé válik, hogy 2001-ben és 2002-ben a januári nyugdíjemelés mértéke 3%-ponttal meghaladja a 62. § (4) bekezdés szerinti mértéket.

Az 52. §-hoz

Az üdülési csekkek értékeinek a felső határait határozza meg.

Az 53. §-hoz

A köztisztviselők jogállásáról szóló - módosított - 1992. évi XXIII. törvény 43. §-a (1) bekezdése szerint a köztisztviselői illetményalap mértékét a mindenkori költségvetési törvény határozza meg.

Az 54. §-hoz

A bírák jogállásáról és javadalmazásáról szóló 1997. évi LXVII. törvény 103. §-ának (2) bekezdése szerint a legalacsonyabb bírói alapilletmény - 1. fizetési fokozat mértékét - a mindenkori költségvetési törvény határozza meg.

Az 55. §-hoz

Az ügyészségi szolgálati viszonyról és az ügyészségi adatkezelésről szóló 1994. évi LXXX. törvény 46/D. §-ának (2) bekezdése szerint a legalacsonyabb ügyészi alapilletmény mértékét a mindenkori költségvetési törvény határozza meg.

Az 56. §-hoz

A törvény a közoktatásról szóló 1993. évi LXXIX. törvényben meghatározott kiemelt munkavégzésért járó keresetkiegészítés fedezetének számítási alapját határozza meg.

Az 57. §-hoz

A törvény a vonatkozó jogszabályi előírásoknak megfelelően meghatározza a kárpótlási életjáradékok emelésének mértékét és időpontját.

Az 58. §-hoz

A televíziókészülék üzembentartási díjának havi mértékét állapítja meg. Mivel 1999-óta nem volt díjemelés, szükséges az infláció figyelembevétele. Havi mértéke 2001-ben 690 forint, 2002-ben 740 forint lesz.

Az 59. §-hoz

A közbeszerzési törvényben előírt értékhatárokat, valamint a kiszabható bírságok mértékét állapítja meg a törvényhely. A közbeszerzések értékhatára a tervezett infláció mértékével nő.

A 60. §-hoz

A Paksi Atomerőműnek a Központi Nukleáris Pénzügyi Alapba történő fizetési kötelezettségét állapítja meg a törvény.

A 61. §-hoz

A rendelkezés fenntartja az ország gazdaságilag legelmaradottabb helyzetben lévő (Nógrád, Szabolcs-Szatmár-Bereg, Borsod-Abauj-Zemplén, Somogy és Békés) megyéinek fejlesztése érdekében 2000-ben kialakított, a tárcák és az érintett megyei területfejlesztési tanácsok együttműködésén alapuló finanszírozási konstrukciót.

A 62. §-hoz

Az (1)-(2) bekezdés szerint a társadalombiztosítás pénzügyi alapjai által felvett világbanki kölcsön állami előtörlesztéssel érintett része forintalapú hitelre változik. A Nyugdíjbiztosítási Alap és az Egészségbiztosítási Alap a törlesztési határidők megtartása mellett fizeti vissza a törlesztő összeg időarányos részét és a kamatot.

Az agrárreorganizációs program kamatterheinek fedezetéül eddig a privatizációs bevétel szolgált, amelynek szerepét 2001-től a központi költségvetés veszi át. Az előirányzatok beépültek az FVM fejezet költségvetési támogatásai közé.

Második rész

Az elkülönített állami pénzalapok költségvetésével kapcsolatos rendelkezések

A 63. §-hoz

Az elkülönített állami pénzalapokról szóló jelen rendelkezések az államháztartásról szóló törvény szabályozását egészítik ki egyrészt azzal, hogy az Országgyűlés által jóváhagyott egyenlegtől való eltérést tiltja, megnevezi a Munkaerőpiaci Alap előirányzat-módosítás nélkül túlléphető előirányzatait, továbbá előírja a Munkaerőpiaci Alap központi költségvetésbe irányuló befizetéseinek összegét.

Harmadik rész

A társadalombiztosítás pénzügyi alapjai 2001. ési és 2002. évi költségvetése

Első fejezet

A társadalombiztosítás pénzügyi alapjai kiadásainak és bevételeinek főösszege, a hiány mértéke és finanszírozásának módja

A 64. §-hoz

A törvény 22. számú melléklete a társadalombiztosítási alrendszer főösszegeit, egyenlegét, főbb kiadásait és bevételeit tartalmazza.

Második fejezet

A Nyugdíjbiztosítási Alap költségvetése

A 65. §-hoz

A törvény és a 20. számú melléklete a Nyugdíjbiztosítási Alap főösszegeit, egyenlegét, a kiadások és bevételek címek, alcímek, jogcímcsoportok, kiemelt előirányzatok szerinti bontását tartalmazza.

Harmadik fejezet

Az Egészségbiztosítási Alap költségvetése

A 66. §-hoz

A törvény és a 21. számú melléklet az Egészségbiztosítási Alap főösszegeit, egyenlegét, a kiadások és bevételek címek, alcímek, jogcímcsoportok, kiemelt előirányzatok szerinti bontását tartalmazza.

Negyedik fejezet

A társadalombiztosítás pénzügyi alapjai költségvetésének végrehajtásával, az egyes előirányzatok megállapításával, teljesítésével, illetőleg felhasználásával kapcsolatos rendelkezések

Előirányzat-módosítási kötelezettség nélkül teljesülő kiadások és bevételek

A 67. §-hoz

A Nyugdíjbiztosítási Alap és az Egészségbiztosítási Alap vonatkozásában a törvényhely nevesíti azon előirányzatok körét, amelyeknél a teljesülés előirányzat módosítási kötelezettség nélkül is eltérhet az előirányzattól. E szerint a bevételeknél az ellátások fedezetéül szolgáló bevételek (a sorkatonai szolgálatot teljesítők utáni egészségbiztosítási járulék és a fegyveres testületek kedvezményes nyugellátásainak kiadásaihoz történő hozzájárulás kivételével), illetve a vagyongazdálkodással kapcsolatos bevételek előirányzat-módosítási kötelezettség nélkül túlteljesülhetnek, míg a kiadások közül túlléphetők a nyugellátások, a pénzbeli ellátások, a gyógyfürdő-szolgáltatás, az anyatej-ellátás, a gyógyító-megelőző ellátás előirányzaton belül a felmentés, végkielégítés előirányzata, az utazásiköltség-térítés, a nemzetközi egyezményekből eredő és külföldön történő ellátások kiadásai, az egyéb kiadások, az illetménygazdálkodás elkülönített előirányzata és a vagyongazdálkodás kiadásai.

A Kormány, a pénzügyminiszter, az egészségügyi miniszter, a szociális és családügyi miniszter és a központi hivatali szervek vezetőinek különleges jogosítványai

A 68. §-hoz

Az (1) bekezdés az Országos Egészségbiztosítási Pénztár (a továbbiakban: OEP) és az Országos Nyugdíjbiztosítási Főigazgatóság (a továbbiakban: ONYF) által jelenleg közösen használt Fiumei úti épület üzemeltetési költségeinek a használati arány szerinti, a Kormány döntésének megfelelő előirányzat átcsoportosításra vonatkozó felhatalmazást tartalmaz arra az esetre, ha a jelenlegi elhelyezés feltételei év közben megváltoznak.

A (2) bekezdés felhatalmazást ad az egészségügyi miniszter részére, hogy a pénzügyminiszter egyetértésével a gyógyító-megelőző ellátás előirányzaton belül a jogcímek között - a felmentéssel, végkielégítéssel járó kiadások előirányzat kivételével - év közben átcsoportosításokat hajtson végre, vagy azok együttes kezeléséről döntsön.

A (3) bekezdésben szereplő törvény értelmében a pénzügyminiszter felhatalmazást kap, hogy a Nyugdíjbiztosítási Alapnál és az Egészségbiztosítási Alapnál a világbanki kölcsönnel összefüggő tőketörlesztés és kamatkiadás előirányzatot meghaladó többlete esetén a megfelelő előirányzatokat a saját bevételi többlet terhére megemelje, illetve az ezen felüli teljesítés meghaladhatja az előirányzatot.

A (4) bekezdés lehetővé teszi, hogy a pénzügyminiszter az illetménygazdálkodás elkülönített előirányzata, illetve a központi hivatali szerv és az igazgatási szervek személyi juttatások és munkaadókat terhelő járulékok előirányzatai között évközben átcsoportosítást hajtson végre.

Az (5) bekezdésben a szociális és családügyi miniszter kap felhatalmazást a méltányossági nyugellátás megállapításának engedélyezésére.

A (6) bekezdésben felhatalmazást kap az OEP főigazgatója, hogy a törvényben meghatározott keretek között különös méltánylást érdemlő körülmények esetén méltányossági ellátás folyósítását, illetve egyszeri szociális segély kifizetését engedélyezze.

A társadalombiztosítás pénzügyi alapjai költségvetése egyes előirányzatainak felhasználásával kapcsolatos rendelkezések

A 69. §-hoz

A törvény kimondja, hogy az OEP-nek a gyógyító-megelőző ellátás, a gyógyszertámogatás és a gyógyászati segédeszköz támogatás kiadási előirányzatok tekintetében előirányzat felhasználási tervet kell benyújtani a Magyar Államkincstárhoz. Indokolt esetben az előirányzat felhasználási terv módosítható.

A paragrafus rendelkezik továbbá az előirányzat-felhasználás időarányoshoz viszonyított túllépésének évközi engedélyezési szabályairól.

A 70. §-hoz

A paragrafus (1) bekezdése meghatározza a gyógyító-megelőző ellátás előirányzat tartalmát.

A (2) bekezdés felhatalmazza az OEP-et, hogy a 13. havi illetmény kifizetése érdekében az Egészségbiztosítási Alapból finanszírozott egészségügyi intézmények részére tárgyév január hónapban előleget folyósítson. Az előleget az OEP öt havi egyenlő részletben vonja le a finanszírozás összegéből tárgyév február hónaptól kezdődően.

A (3) bekezdés meghatározza, hogy a gyógyító-megelőző ellátás előirányzaton belül a felmentés, végkielégítés előirányzat a költségvetési rend szerint gazdálkodó egészségügyi intézményeknél a tárgyévben megvalósuló létszámcsökkenésekkel összefüggő egyszeri személyi kifizetések részbeni, illetőleg teljes fedezetére szolgál.

A 71. §-hoz

A törvény értelmében az Egészségbiztosítási Alap gyógyszertámogatás, gyógyászati segédeszköz támogatás és gyógyfürdő szolgáltatás előirányzatai tartalmazzák a racionális rendelésre ösztönző forrást is.

A 72. §-hoz

Az Egészségbiztosítási Alap gyógyászati segédeszköz támogatás előirányzat tartalmazza az OEP által a járóbeteg szakellátás részére beszerzett gyógyászati segédeszköz kiadásait is.

A 73. §-hoz

Az irányított betegellátásban érintett biztosítotti kör 2001-től jelentősen kibővülhet, összességében elérheti az 500 ezer főt. Általános szabályként az egyes szervezők által ellátott lakosságszámnak meg kell haladnia a 40 ezer főt. A megelőző évben résztvevő szervezők esetében a 40 ezer fős létszámot 2001. december 31-ig kell elérni.

A szervezők az érintett lakosság számának megfelelően két éven át az egészségmegőrző és egészségfejlesztő programok kiadásaira, s egy éven keresztül a szervezési feladatok ellátására meghatározott bevételhez juthatnak. Ezen a jogcímeken kapott pénzösszegek felhasználásának és ellenőrzésének részletes szabályait a Kormány rendeletben állapítja meg.

A 74. §-hoz

Az (1) bekezdés meghatározza a Nyugdíjbiztosítási Alapot terhelő, a társadalombiztosítási nyugellátásról szóló 1997. évi LXXXI. törvény 66. §-a szerinti, méltányossági nyugellátások címen felhasználható összeget.

A (2) bekezdés meghatározza azokat a keretösszegeket, amelyeken belül a kötelező egészségbiztosításról szóló 1997. évi LXXXIII. törvény 26. §-a és 50. §-a alapján az OEP főigazgatója különös méltánylást érdemlő körülmények esetén méltányossági ellátást és egyszeri szociális segélyt engedélyezhet. Meghatározott keretösszegekig engedélyezhető a táppénz, a terhességi-gyermekágyi segély, a gyermekgondozási díj, az egyszeri szociális segély, a gyógyító-megelőző ellátás, a gyógyszertámogatás és a gyógyászati-segédeszköz támogatás előirányzatok terhére méltányossági kifizetés.

A 75. §-hoz

A paragrafus a társadalombiztosítás pénzügyi alapjai vagyongazdálkodási tevékenységével kapcsolatos bevételek és kiadások felhasználására és elszámolására vonatkozó rendelkezéseket tartalmaz.

A 76. §-hoz

A törvény meghatározza az egyes elkülönített feladatok előirányzatait, kiemelten a Fiumei úti ingatlan rekonstrukciójára fordítható összeget, valamint meghatározza a Nyugdíjbiztosítási Alap és az Egészségbiztosítási Alap költségvetésében az illetménygazdálkodás elkülönített előirányzatának tartalmát.

A 77. §-hoz

A járulék és hozzájárulás bevételek beszedése hatékonyságának ösztönzése a 2001. és 2002. évben is fontos cél, ezért az erre vonatkozó 2000. évi ösztönző szabályok a 2001-2002. években is fennmaradnak. A járulékbeszedés teljesítésének mértéke - a korábbi évek szabályozásától eltérően - az Egészségbiztosítási Alap és a Nyugdíjbiztosítási Alap vonatkozásában külön-külön kerül számításra, illetve a pénzeszközátadás csak a pénzügyminiszter által előírt feltételek teljesülése esetén hajtható végre.

Negyedik rész

A költségvetés előirányzatainak megalapozását szolgáló rendelkezések és törvénymódosítások

Az adózás rendjéről szóló 1990. évi XCI. törvény módosítása

A 78. §-hoz

A jelenlegi munkáltatói bérelszámolási bizonylatok nem tartalmazzák kötelezően a figyelembe vett családi adókedvezmény összegét, holott ez a munkavállaló szempontjából fontos információt jelent.

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

A 79. §-hoz

Nem kell munkaadói járulékot fizetni a személyi jövedelemadó köteles természetbeni juttatások közül a reprezentáció címén nyújtott juttatás után.

A Magyar Nemzeti Bankról szóló 1991. évi LX. törvény módosítása

A 80. §-hoz

A pénzforgalomról és a bankhitelről szóló 39/1984. (XI. 5.) MT rendelet alapján az ÁKK hitelintézetnél köteles pénzforgalmi számlát vezetni. A törvény - az államháztartási törvény módosításával összhangban - az ÁKK funkciójára tekintettel az MNB-nél történő számlavezetésre ad felhatalmazást.

Az MNB tv. 82. §-a (2) bekezdésének kiegészítése a költségvetési törvény két évre történő kiegészítés miatt szükséges. Az eredeti rendelkezés szerint az adott évi kamatlábat a két évvel korábbbi jegybanki mérleg-adatok alapján kell megállapítani, így a második évi kamatszámításhoz csak prognózis adatok állhatnak rendelkezésre.

A közalkalmazottak jogállásáról szóló 1992. évi XXXIII. törvény módosítása

A 81. §-hoz

A paragrafus az éves átlagkereset emelkedéseknek megfelelően rögzíti a közalkalmazottak pótlékalapjának éves mértékeit, valamint a illetménytábla módosulását.

A felsőoktatási intézményben oktató, illetve kutató, valamint akadémiai kutatóintézetben, illetve központi költségvetési szervnél foglalkoztatott kutató közalkalmazottak esetében a közalkalmazotti munkakörök - az e területekre kiterjedő új illetményrendszer sajátos elveinek megfelelően - az oktatói, illetve a kutatói munkakörök alapján tagozódnak. Ez érdemi eltérés a közalkalmazottakra vonatkozó illetményrendszer szerkezetétől, feltételrendszerétől. Ezért a törvény módosítás megjelöli azokat a törvényhelyeket, amelyek a Kjt-ben e körben nem alkalmazhatók. Az új tagozódást, az egyetemi tanári munkakörnek a költségvetési törvényben meghatározott garantált illetményére épülő százalékos arányszámokat a törvény (Kjt.) 4. számú melléklete tartalmazza. A Széchenyi Professzori Ösztöndíjban is részesülő közalkalmazottak - az ösztöndíj magas összege miatt - az új illetményrendszerbe csak az ösztöndíj megszűnését követő hónapban kerülnek be. A besorolási feltételeket a szakminiszter állapítja meg. Ugyanezen törvényhelyen kellett rendelkezni az alapszabadság mértékéről is.

A pedagógusok 1996.-1997. évi kötelező óraszámemelésével arányosan az azt követő ötödik év végéig kell megemelni a pedagógusok illetményét. A törvény lehetővé teszi, hogy az öt év elteltével se veszítsék el az érintettek az erre számított többletjuttatást.

A törvény emellett

- megteremti a törvényi garanciális feltételeket a pedagógusok 2001. szeptember 1-jétől esedékes 20%-os mértékű illetményemeléséhez,

- lehetővé teszi, hogy a gyermek- és ifjúságvédelemmel, valamint a szabadidő-szervezéssel foglalkozók juttatásai a pedagógus-munkakörben foglalkoztatottakhoz hasonlóan alakuljanak, valamint

- meghatározza a szociális ágazatban azon felsőfokú végzettséghez kötött munkaköröket, amelyekben foglalkoztatottak illetményét 2001. szeptember 1-jétől 1.26-os szakmai szorzó alkalmazásával kell megállapítani,

- megteremti a szociális ágazatban dolgozó nem felsőfokú végzettségű szakalkalmazottak számára a garanciális feltételeket a 2001. január 1-jétől éves átlagos 20%-os keresetemeléshez,

- meghatározza a közművelődési és közgyűjteményi intézményekben azokat a munkaköröket, melyeknél az ott foglalkoztatottakat illetményét 1.20-os szakmai szorzó alkalmazásával kell megállapítani.

Az államháztartásról szóló 1992. évi XXXVIII. törvény módosítása

A 82. §-hoz

Az (1) bekezdéshez

Az államháztartás alrendszereiből és az Európai Unióból származó források által finanszírozott vagy támogatott szervezetek, magánszemélyek számadási kötelezettségének kötelező érvényű előírását, illetve a finanszírozó ellenőrzési kötelezettségét tartalmazza a módosítás, az eddigi lehetőség helyett.

A módosítás tartalmazza továbbá az államháztartás alrendszereiből finanszírozott vagy támogatott szervezetek, magánszemélyek számadási kötelezettségének kötelező érvényű előírását, illetve a finanszírozó ellenőrzési kötelezettségét, az eddigi lehetőség helyett.

A (2) bekezdéshez

Szövegpontosítás.

A (3)-(4) bekezdéshez

A törvény szerint a költségvetési törvény végrehajtásának pénzügyi feladataiban a Kincstár mellett az Államadósság Kezelő Központ Rt. (ÁKK) - mint a kincstári rendszer továbbfejlesztése során létrejövő elkülönült szervezet - is közreműködik.

A Kincstár feladatai közül az Államadósság Kezelő Központ Rt. létrehozásával értelemszerűen el kell hagyni azon feladatokat, amelyeket a jövőben - az adósságkezelés körében - az ÁKK lát el.

Az államháztartás biztonsága megköveteli, hogy a kincstári egységes számláról inkasszó alapján ne történjen kifizetés.

A (5) bekezdéshez

Szövegpontosítás.

A (6)-(7) bekezdéshez

Az Államadósság Kezelő Központ Rt. feladatai szorosan kapcsolódnak a központi költségvetés működéséhez, így indokolt alapításáról az Áht-ban rendelkezni. A törvény meghatározza az ÁKK társasági formáját, létrehozásának és működésének lényeges kereteit.

A törvény kiegészítése az újonnan létrejövő Államadósság Kezelő Központ Rt. gazdálkodásáról rendelkezik. Meghatározza az ÁKK üzemszerű működéséhez szükséges bevételek és kiadások körét. Az ÁKK fő bevétele a nemzetközi gyakorlatnak megfelelően a költségvetés bruttó adósságállományával arányos.

Az államadósság-kezelés során felmerülő költségeket (kamat, jutalék, marketing és egyéb kiadások) az eddigiekhez hasonlóan a központi költségvetés államadósságra vonatkozó fejezete terhére kell elszámolni, tekintve, hogy ezek nem az ÁKK működéséhez kapcsolódnak.

A (8) bekezdéshez

Az Európai Unióból származó források segítségével megvalósuló programok költségvetési tervezésének módját rögzíti.

A (10)-(11) bekezdéshez

Szövegpontosítást tartalmaz.

A (12) bekezdéshez

A 64. § (1) bekezdésének kiegészítése az Állami Számvevőszéknek az ellenőrzési hatáskörével függ össze. A könyvvizsgálók ellenőrzési kötelezettségéhez jogérvényesítést nem lehet hozzákapcsolni.

A (13) bekezdéshez

Szövegpontosítás.

A (14) bekezdéshez

Az Áht. 86/B. § (4) bekezdését módosítja olyan módon, hogy a társadalombiztosítás pénzügyi alapjainak címrendje a központi költségvetés címrendjéhez igazodik.

A (15) bekezdéshez

Az Áht. 86/F. § pontosítását tartalmazza a társadalombiztosítási költségvetési szervekre vonatkozó rendelkezések egységesítése, átrendezése érdekében. Az egészségpolitika átfogó érvényesítése és az egészségügyi ellátó rendszer átalakítása az indoka annak, hogy az egészségbiztosítás központi hivatali szervének irányítása és a felügyeleti jogok gyakorlása az egészségügyi miniszter feladat- és hatáskörébe került.

A (16)-(17) bekezdéshez

Az Áht. 86/I. §-ának módosítását tartalmazza a járuléktartozás fejében átvett vagyon, illetve vagyontárgy körének egyértelműbbé tétele érdekében. A törvény meghatározza továbbá a járuléktartozás fejében átvett vagyonnal kapcsolatos teendőket a KVI, az APEH és az Alapok kezelői vonatkozásában.

A (18) bekezdéshez

A módosítás fejezeti hatáskörbe utalja a központi költségvetési szervek által elért többletbevételek - eddig intézményi hatáskörű - előirányzat-módosítási jogát.

A (19) bekezdéshez

Az alapítványok a hatályos törvényi szabályozás értelmében korlátozás nélkül részesülhetnek támogatásban, ha az adott fejezet költségvetésében nevesítetten szerepelnek. A módosítás lehetőséget ad arra, hogy az alapítványok támogatása összevontan jelenjen meg a költségvetésben, módot adva arra, hogy az előirányzat felhasználása jobban igazodjék az alapítványok feladatellátáshoz, illetve azok változásaihoz.

A (20) bekezdéshez

A gazdálkodás fegyelme érdekében a helyi önkormányzat és a helyi kisebbségi önkormányzat költségvetési szerve csak a képviselőtestület által meghatározott banknál nyitott bankszámlán kezelheti a pénzét.

A (21) bekezdéshez

Az Áht. 102. § (12) bekezdése d) pontját módosítja. A módosítást az indokolja, hogy 2001. január 1-től az Egészségbiztosítási Alap feladatköréből döntő részben kikerül a központi költségvetésből finanszírozott családtámogatások megállapítása, folyósítása.

A (22) bekezdéshez

A költségvetési szervek az állami adóhatóság felé teljesítendő kötelezettségüket minden hónap 20-áig teljesítik.

A (23) bekezdéshez

A pénzügyminiszter az adósságkezelési feladatait a jövőben nem a Kincstár, hanem a megalapított önálló Államadósság Kezelő Központ Rt. útján látja el. Az ÁKK és a Kincstár feladatai ennek megfelelően szétválnak.

A (24) bekezdéshez

A módosítás alapján az önkormányzatok költségvetési és zárszámadási rendelettervezete mellékleteként megjelenő kimutatások belső tagoltságát, részletezettségét a helyi körülmények ismeretében az önkormányzatoknak indokolt meghatározniuk.

A (25) bekezdéshez

Az Áht. 121. §-ának kiegészítése lehetővé teszi a Kormányzati Ellenőrzési Iroda ellenőrének, hogy az ellenőrzött szerveknél minősített iratokba betekinthessen, az adatvédelmi előírások betartásával.

A (26) bekezdéshez

Az Európai Unióból származó források segítségével megvalósuló programok Európai Uniós szabályoknak megfelelő pénzügyi ellenőrzését biztosítja.

A helyi önkormányzatok címzett és céltámogatási rendszeréről szóló 1992. évi LXXXIX. törvény módosítása

A 83. §-hoz

Az (1)-(2)bekezdéshez

A törvény alapján a támogatható feladatok - tekintettel a hulladékgazdálkodásról szóló törvényben foglaltakra - kibővülnek a hulladékégető művek létesítésével.

Az egészségügyi feladat esetében a megnevezés pontosításra szorul, tekintettel arra, hogy a címzett támogatásokkal egészségügyi fekvőbeteg ellátási célt szolgáló beruházások kerülnek támogatásra.

A magas determináció elkerülése érdekében, valamint a programfinanszírozás követelményének megfelelően céltámogatás csak az 1 milliárd forint beruházási összköltséget meg nem haladó beruházások esetében igényelhető. 1 milliárd forint felett a társfinanszírozható címzett támogatás szolgál a beruházások támogatására a csaknem kizárólag alanyi jogú céltámogatási rendszerrel szemben. A térségi szilárd hulladéklerakó telep helyett a jövőben az EU normáknak megfelelően térségi szilárd hulladékkezelő rendszerhez igényelhető támogatás. Az állami társfinanszírozási kötelezettségből adódóan az állami támogatás során előnyben kell részesíteni azon beruházásokat, melyek EU támogatásban részesültek.

A törvény alapján lehetővé válik, hogy az önkormányzat igénybejelentését - tekintettel a szűkös költségvetési forrásokra, valamint a szakmailag és pénzügyileg indokoltabb beruházások megvalósítására - nem csak a támogatás összegére nézve lehet módosítani, hanem más kérdésekben is.

A (3)-(4) bekezdéshez

A Környezetvédelmi és Területfejlesztési Minisztérium szervezeti változásai miatt a miniszter megnevezése is módosítást igényel.

A céljellegű decentralizált támogatások esetében felhalmozási támogatás kizárólag az önkormányzatok tulajdonába kerülő tárgyi eszközök felhalmozási kiadásaira használható fel, más jellegű testületek, társadalmi szervezetek támogatása - tekintettel az amúgy is szűkös forrásokra - kizárt.

Felhalmozási támogatás a címzett és céltámogatással folyamatban lévő beruházásokra is nyújtható.

Amennyiben katasztrófa veszély, vagy már bekövetkezett katasztrófa miatt az arra felhatalmazott állami szerv vezetője a katasztrófahelyzetet hirdet ki, az érintett megyei területfejlesztési tanácsok a vis maior keretüket kötelesek a katasztrófahelyzet enyhítésére fordítani. Ha a megyei területfejlesztési tanács a döntései során katasztrófahelyzet esetén e követelményének nem tesz eleget, az egyéb célra történő döntések támogatásának folyósítását a belügyminiszter felfüggesztheti.

Az (5) bekezdéshez

A folyamatban lévő beruházások többlet költségeire nem kizárólag törvényi, hanem jogszabályi változásból is be lehet nyújtani támogatási igényt. Feladatváltozást ugyanis ugyanis szakminisztériumi rendelet is meghatározhat, mint az az egészségügyi ágazat esetében is előfordul.

Tekintettel a rendelkezésre álló szűkös feldolgozási időre a feladat változásból eredő kérelmet a kérelmező január 15-ig nyújthatja be.

A (6) bekezdéshez

A magas determináció elkerülése érdekében, valamint a társfinanszírozás követelményének megfelelően céltámogatás csak az 1 milliárd forint beruházási összköltséget meg nem haladó beruházások esetében igényelhető.

Az egészségügyi reform miatt nem célszerű az önkormányzatok támogatása a fogászat területén, mivel e területen a privatizáció már részben megvalósult, illetve meg fog valósulni.

A (7) bekezdéshez

A beruházások megfelelő pénzügyi előkészítése érdekében, valamint az elhúzódásuk megakadályozására, és az indokolatlanul keletkező maradványok kiküszöbölése miatt szükséges, hogy az önkormányzatok az EU támogatáson, valamint az ún. egyéb központi támogatásokon kívül meghatározott mértékű - 15%-os - saját forrással rendelkezzenek. A területfejlesztés külön kormányrendeletben meghatározott kedvezményezett térségeiben, vagy a társadalmi-gazdasági és infrastrukturális szempontból elmaradott, illetve az országos átlagot jelentősen meghaladó munkanélküliséggel sújtott preferált területeken a saját forrás minimális mértékének meghatározásánál a kedvezményes 10%-os kulcs elegendő.

A (8) bekezdéshez

A jövőben az önkormányzatok közös beruházása esetén elegendő a 10%-os mértékű többlettámogatás, az 1000 fő alatti állandó lakosú települések 20%-os többlettámogatása elmarad.

A (9)-(11) bekezdéshez

Tekintettel arra, hogy az életveszélyes általános iskolai tantermek kiváltására szolgáló támogatás már több éve igényelhető, és az igények évről-évre csökkennek, a jövőben indokolt az elhagyása. A jövőben a pincerendszerek és természetes partfalak veszély elhárítási munkálatait is a céltámogatásból indokolt fedezni. E beruházások a megyei területfejlesztési tanácsok rendelkezésére álló pénzügyi keretből finanszírozhatóak. Az új induló céltámogatások miatt jelentkező determináció miatt szükséges az indítás évét követő évben a céltámogatás összegének korlátozása. Ezzel elkerülhető, hogy a következő évek költségvetését az induló céltámogatások indokolatlanul terheljék. A címzett támogatással folyamatban lévő beruházásokat is indokolt támogatni, ha e nagy volumenű beruházásokat az önkormányzat a beruházás tervezett befejezését követő egy, illetve két éven belül befejezni nem tudja. E beruházások támogatásának pénzügyi fedezete a korábban kizárólag az ún. „második kör”-re fordítható pénzösszeg. A magas determináció elkerülése érdekében, ha a címzett és céltámogatási igények kielégítése során a következő év terhelése a tárgyév címzett és céltámogatási előirányzatának 90%-át meghaladja, úgy kiegészítő jegyzék közzétételére oly módon kerülhet sor, hogy a következő év terhelése nem haladhatja meg a tárgyévi előirányzat 100%-át.

A (12)-(14) bekezdéshez

Az államháztartás működési rendjéről szóló 217/1998. (XII. 30.) Korm. rendelettel összhangban kerül a törvénymódosításba az a rendelkezés, hogy címzett és céltámogatás csak a településrendezési tervekkel összhangban lévő önkormányzati feladat hatékony ellátásához szükséges beruházáshoz igényelhető.

A helyi önkormányzat működtetési feladatainak teljesítése szempontjából a Cct. és az Ötv. hitelfedezetre vonatkozó rendelkezéseinek az összhangba hozatala további garanciát jelent.

Szükséges annak megakadályozása, hogy az önkormányzatok a saját források előteremtése érdekében függő helyzetbe kerüljenek az úthasználati-, ingatlan bérbeadási-, eszközhasználati-, szolgáltatási stb. szerződések révén a kivitelezőkkel. Az Állami Számvevőszék vizsgálatai alapján a kivitelezőkkel - különféle jogcímeken - történt szerződéskötés révén az önkormányzatok aránytalanul magas bevételre tettek szert, melyet a kivitelezők a vállalkozói díjban érvényesítettek.

A (15)-(24) bekezdéshez

A jogi szabályozás összhangja miatt szükséges a központi támogatásban első ízben részesült beruházásokat is - az EU támogatásban részesülő önkormányzatok beruházásaihoz hasonlóan - a beruházás megkezdésére, illetve befejezésére előírt egy éves határidő hatálya alól kivenni.

A fejlesztések ellenőrzése, valamint tervszerű megvalósítása érdekében szükséges az önkormányzatoknál műszaki ellenőr foglalkoztatása. A műszaki ellenőrt az önkormányzat a lebonyolítási díj terhére kell, hogy biztosítsa, melyre a rá eső támogatás igénybe vehető.

Az egyes beruházások esetében az önkormányzatoknak a központi költségvetési források indokolatlan lekötése miatt, valamint a címzett és céltámogatások rendszerének hatékony működése érdekében minél hamarabb, - de tekintettel az év végén befejezett beruházásokra - a befejezést követő hat hónapon belül el kell számolnia.

A további térségi összefogást, a kihasználatlan szennyvíztisztító telepek gazdaságosabb üzemeltetését, a szennyvízcsatorna hálózat építésének jobb pénzügyi és szakmai megalapozását, a közpénzek hatékony felhasználását eredményezi az a módosítás, mely szerint a 60%-os bekötési arány meglétét nem előzetesen az önkormányzat igazolja nyilatkozatával, hanem a bekötési arány meglétét utólag is igazolni kell az üzembe helyezést engedélyező hatóságnak. Ha a meghatározott bekötési arányt az önkormányzat nem valósítja meg, akkor a jogtalanul felhasznált támogatást haladéktalanul vissza kell fizetnie.

A korábbi jogi szabályozás a támogatás jogtalan felhasználása esetén közvetlenül csak a lemondás kötelezettségét írta elő. E szabályt szigorítani kellett. Amennyiben a lemondás megtörténik, de ezzel egyidejűleg a visszafizetésre nem került sor, az önkormányzatnak az államháztartásról szóló 1992. évi XXXVIII. törvény (Áht.) szerinti kamatot kell fizetnie a központi költségvetés javára.

Tekintettel arra, hogy az önkormányzatok kamatfizetési kötelezettségének mértékét nem az éves költségvetési törvény, hanem az Áht. tartalmazza, a törvényben előforduló utalás ennek megfelelően módosításra szorul.

A (25)-(27) bekezdéshez

Tekintettel arra, hogy az önkormányzatok gyakran hitel fedezeteként kívánták felajánlani a központi támogatással megvalósított létesítményt, a beruházások tényleges céljának biztonságos megvalósulása érdekében tíz éves elidegenítési tilalom mellett terhelési tilalmat is rögzíteni kellett.

Az önkormányzatoknál tapasztalható egyes visszásságok kiküszöbölése miatt, a beruházások valódi céljának megvalósulása érdekében szükséges nem csak a beruházás megvalósítása alatt, illetve az azt követő tíz évben, hanem a támogatás igénylését megelőző tíz évben is az önkormányzat kötelező feladata ellátását szolgáló vagyon értékesítésének megtiltása, egyes szakmailag indokolt értékesítések kivételével. Ugyanezen okok miatt a beruházást kizárólag teher-, per- és igénymentes ingatlanon lehet megvalósítani.

A gyakorlati tapasztalatok alapján a gazdasági társaság, illetve a közhasznú társaság alapítói körét célszerű kiegészíteni az önkormányzat és a kizárólagosan a tulajdonában lévő gazdasági társaság által alapított vagyonkezelő szervezetekkel.

A Cct. mellékletében, valamint az e §-ban meghatározott szennyvízközmű beruházások a szennyvízelvezetés és tisztítás megoldásának szakmai összehangolását, együttes kezelését szolgálják. A szennyvíztisztító telepnek, valamint a szennyvízcsatorna hálózatnak az együttes kiépítése műszakilag és pénzügyileg hatékonyabban működő rendszerek létrejöttét eredményezi. A szennyvíztisztító telep, és a szennyvízcsatorna beruházások együttes megvalósítása révén kiküszöbölhető lenne az ún. „műszakilag az elmúlt évek során beruházások” keletkezése. A hulladékgazdálkodási törvénnyel történő összehangolás miatt - figyelmembe véve a címzett támogatás szűkös pénzügyi lehetőségeit, valamint tekintettel az EU prioritásokra - a regionális hulladék égető művek támogatása indokolt a címzett támogatások között.

A (28) bekezdéshez

A Cct. új melléklettel egészül ki, amely a 2002-2004. években támogatható célokat tartalmazza.

A társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény módosítása

A 84. §-hoz

A társadalombiztosítás pénzügyi alapjainak költségvetéséről, illetve a költségvetés végrehajtásáról a korábbiakban az Országgyűlés külön törvényt alkotott. Az (1) bekezdés arról rendelkezik, hogy a 2001. évtől kezdődően a társadalombiztosítás pénzügyi alapjainak költségvetéséről és annak végrehajtásáról a Magyar Köztársaság költségvetéséről, illetve a költségvetés végrehajtásáról alkotott törvényben kerül sor.

A Nyugdíjbiztosítási Alap által folyósított (de nem az Alapot terhelő) ellátások esetében is sor kerül a tartozásállomány fejében vagyonelemek átvételére. A (2) bekezdésben szereplő módosítás ezen vagyonelemek sorsáról, kezeléséről rendelkezik.

A (3) bekezdésben szereplő rendelkezés a törvény azon szakaszát módosítja, mely az Egészségbiztosítási Alapból folyósított kiadások felsorolását tartalmazza. A felsorolás követi az Egészségbiztosítási Alap költségvetésének címrendjében történt változásokat.

A (4) bekezdés a törvény azon szakaszát egészíti ki, mely az Egészségbiztosítási Alapból folyósított kiadások fedezetére szolgáló bevételek felsorolását tartalmazza. A felsorolás - követve az E. Alap költségvetésének címrendjét - kiegészül a nemzetközi egyezményekből eredő ellátások megtérítése kiadási tétellel.

Az (5) bekezdésben szereplő rendelkezés a „társadalombiztosítás pénzügyi alapjai költségvetéséről szóló törvényben” kifejezést váltja fel a „Magyar Köztársaság költségvetéséről szóló törvényben” kifejezésre.

A (6) bekezdésben foglalt pontosítás az Alapok költségvetésének címrendjében történt szerkezeti változást követi.

A szociális igazgatásról és szociális ellátásokról szóló 1993. évi III. törvény módosítása

A 85. §-hoz

A bentlakásos egyházi és nem állami szociális intézmény fenntartója a 2000. évi költségvetési törvény előírásainak megfelelően tartalékalap képzésre kötelezett. A tartalékalap képzés részletes szabályai a szociális törvényben kerülnek meghatározásra. A költségvetési törvényben a továbbiakban a tartalékalap képzés alól mentesülő intézmények által előző évben igénybe vett állami támogatás mértéke kerül szabályozásra.

A normatív állami hozzájárulás visszatartására vonatkozó szabályozásnál differenciáltan kerül megfogalmazásra a visszatartott állami hozzájárulás mértéke, attól függően, hogy milyen fajsúlyú mulasztás esetén kerül sor ezen intézkedésre. Mérsékeltebb összegű (8 százalékos), vagy 10 százalékos normatíva visszatartás szükséges a jogszerű működés helyreállításához. Annak érdekében, hogy az intézmények működőképessége fennmaradjon több, egyidejűleg fellépő szabálytalanság esetén sem lehet magasabb a visszatartott összeg, mint az igénybevett állami hozzájárulás 15 százaléka.

A tartalékalap képzési kötelezettségnek a 2000. június 30-át megelőzően már működő intézményeknek három év alatt kell eleget tenniük. A tartalékalap képzés hosszú távú ütemezését a működőképesség fenntartása, az ellátottak jogbiztonságának növelése indokolja.

A bányászatról szóló 1993. évi XLVIII. törvény módosítása

A 86. §-hoz

Az ásványi nyersanyagok bányászata jelentős részben a felszín alatt húzódó rétegből történik. Ezeket a talajrétegeket különböző minőségű termőföld borítja, amelyben intenzív mezőgazdasági termelés folyik. A hatályos törvényből azonban hiányzik az utalás arra, hogy a bányászati tevékenységet mindenkor a mezőgazdaságilag hasznon földterületek megóvásával kell folytatni. Ezt pótolja a módosítás.

A geotermikus energiavagyon nyilvántartásáról jogszabály korábban nem rendelkezett. Az Állami Számvevőszék a kizárólagos állami tulajdon nyilvántartásának helyzetéről szóló jelentésében ezt az állapotot kifogásolta. Ennek a felvetésnek tesz eleget a módosítás.

A szakképzésről szóló 1993. évi LXXVI. törvény módosítása

A 87. §-hoz

A tanuló pénzbeli juttatásának havi mértékének legkisebb összegét a törvény a minimálbér 10%-áról 7%-ra csökkenti, és így - figyelemmel a Kormány által javasolt minimálbér 2001. évi mértékére - a pénzbeli juttatás legkisebb összege a közszférában tervezett béremelkedés mértékével növekszik. 2002. évben ez a mérték hat százalék.

A közoktatásról szóló 1993. évi LXXIX. törvény módosítása

A 88. §-hoz

A törvény

- a pedagógusok szakirodalom vásárlásához a hozzájárulás mértékét a költségvetési peremfeltételekhez igazítja, figyelembe véve, hogy a legkisebb munkabér (minimálbér) összegében kifejezett juttatás nem ténylegesen elvégzett munkához kapcsolódik,

- a felzárkóztató oktatáshoz kapcsolódó normatív hozzájárulás igénybevételéhez pontosítja az igényjogosultságot meghatározó szakmai követelményeket,

- a korai fejlesztés és gondozás feladatainak végrehajtásában közreműködők közé beilleszti a gyermekotthonokat is,

- a 2001-2002. évekre felfüggeszti a közoktatási célú állami hozzájárulások és egyéb támogatások minimális mértékét meghatározó szabályozást. Így lehetővé válik, hogy a helyi önkormányzati finanszírozás általános logikájának megfelelően a költségvetési támogatások növelésére a közoktatási ágazatban is az általános költségvetési feltételek és a felvállalt többletfeladatok alapján kerüljön sor, és ne egy előre rögzített, a költségvetés helyzetét ellehetetlenítő pályán,

- 2003. augusztus 31-éig módot nyújt arra, hogy az önkormányzatok az egyébként meghatározott mértékűnél kisebb időkeretet biztosítsanak az intézményeik részére és egyes üres állások betöltését elhalasszák,

- a gyermek- és ifjúságvédelemmel, valamint a szabadidő-szervezéssel foglalkozók juttatásait a pedagógus-munkakörben foglalkoztatottakéhoz igazítja.

A felsőoktatásról szóló 1993. évi LXXX. törvény módosítása

A 89. §-hoz

A Feot. 83. §-ának (8) bekezdése felhatalmazást ad a felvételi eljárás általános szabályainak és a felsőoktatási intézmények ezirányú feladatainak kormányrendeletben történő szabályozására. A jogértelmezés szerint ebből csak az egységes szabályozás követelménye következik, de a felvételi vizsga tartásának kérdésében a felsőoktatási intézmény jogosult dönteni. Ezért a törvénymódosítás - főszabályként - egyértelművé teszi a felvételi vizsga kötelező jellegét. Az ettől való eltérésre - figyelembe véve a különböző képzési formákat - kormányrendelet ad lehetőséget.

A Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény módosítása

A 90. §-hoz

A törvény pontosítja MEHIB Rt. belföldi hitelbiztosítási tevékenységére vonatkozó korlátozást.

A törvény szerint az Eximbank a költségvetés terhére vállalható garanciaügyletek beváltásából eredő követeléseket, a MEHIB Rt. pedig a jogelődöktől átvett és a rá vonatkozó kormányrendeletben előírt feltételekkel biztosított követelések alapján keletkező kárkintlévőségeket a központi költségvetés javára az államháztartási törvény 108/A. paragrafusának figyelembevételével köteles behajtani.

Változik az egyes miniszterek jelölési joga az Eximbank és a MEHIB Rt. igazgatóságába és felügyelő bizottságába.

A Bérgarancia Alapról szóló 1994. évi LXVI. törvény módosítása

A 91. §-hoz

A törvény a Munkaerőpiaci Alap Bérgarancia Alaprészéhez forduló jogosult számára adható visszatérítendő támogatás felső határát a minimálbér ötszöröséről fölemeli - összhangban az Európai Unió ajánlásával - a tárgyévet megelőző második év nemzetgazdasági havi bruttó átlagkeresetének négyszeresére.

Az ügyészségi szolgálati viszonyról és az ügyészségi adatkezelésről szóló 1994. évi LXXX. törvény módosítása

A 92. §-hoz

A módosítás azt rögzíti, hogy az alapilletmény, illetve az alapilletmény jellegű pótlékok összege nem lehet kevesebb a minimálbér összegénél.

Az állam tulajdonában lévő vállalkozói vagyon értékesítéséről szóló 1995. évi XXXIX. törvény módosítása

A 93. §-hoz

Az (1)-(2) bekezdéshez

A kiegészítések egyértelműsítik azt, hogy az egyes vagyonelemek értékesítése és vagyonkezelése során mely jogszabályok az irányadóak. Az Áht. szerinti vagyon esetében a kincstári vagyonra érvényes előírások szerint kell eljárni akkor is, ha a kezelésével és az értékesítésével az ÁPV Rt.-t bízzák meg. A privatizációs törvényt kell alkalmazni viszont a vállalkozói vagyon teljes körénél, még akkor is, ha nem az ÁPV Rt. a tulajdonosi joggyakorló.

A (3) bekezdéshez

Nem volt eddig egyértelmű rendelkezés arra hogy, ki gyakorolja a tulajdonosi jogokat ha valamely társaság jogszabályváltozás következtében kikerül a tartós állami tulajdoni körből. A privatizációs törvény logikájából az következik, hogy ez az értékesítésre szánt vagyon az ÁPV Rt.-hez tartozzon.

A (4)-(6) bekezdéshez

A privatizációs törvény 23. §-ának módosítása az ÁPV Rt. kezességvállalási, szavatossági lehetőségeivel függ össze. A törvény feloldja azt a szűkítést, hogy az ÁPV Rt. csak a privatizáció kapcsán vállalhat a hozzárendelt vagyonába tartozó társaságokra kezességet, szavatosságot. Az ÁPV Rt. vagyonkezelésében maradó társaságok esetében is éppolyan fontos az arra érdemes társaságok működőképességének ilyen úton történő fenntartása.

A pénzügyminiszter egyetértési jogát szabályozó bekezdés pontosítás, mivel az eddigi szabályozás szerint az összes szerződés részét képező jog- és kellékszavatosság esetén is meg kell szerezni a pénzügyminiszter hozzájárulását. Ez a gyakorlatban azt jelentené, hogy a pénzügyminiszternek az ÁPV Rt. minden egyes - pénzügyi kötelezettségvállalást nem jelentő - szerződését is jóvá kellene hagynia. Erre tekintettel indokolt a pénzügyminiszter tényleges érdekeltségi körének megfelelő szabályozás.

A (7) bekezdéshez

A 24. § módosítását a törvény 22. §-ának hatályon kívül helyezése indokolja, amely az ÁPV Rt. saját vagyonával való gazdálkodását szabályozta. Tekintettel arra, hogy az ÁPV Rt.-nek a gazdasági társaságokról szóló törvény előírásai szerint kell gazdálkodnia, szükségtelen a Gt.-ben foglalt rendelkezések megismétlése. Kikerül a 24. §-ból az a rendelkezés, amely külön felhatalmazta a tulajdonost, hogy elvonjon az ÁPV Rt. saját vagyonának értékesítési bevételéből. Ezt az ÁPV Rt. saját működéséből származó nyereségéből a Gt. szerint a tulajdonos Magyar Állam egyébként is megteheti.

A (8)-(9) bekezdéshez

A privatizációs értékesítés általános elveit meghatározó 27. § módosítása aktualizálást jelent, mivel a jelenlegi szabályozás nem harmonizál a befektetési alapokról szóló 1991. évi LXIII. törvénnyel, illetve az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló 1996. évi CXI. törvénnyel.

A (10)-(12) bekezdéshez

A privatizációs törvény 28. §-ának módosítása több szempontból is indokolt. A b) és c) pontok pontosítást jelentenek, a j) pont pedig jelenleg indokolatlan megkötést tartalmaz, amelyet célszerű megszüntetni. Az m) ponttal történő kiegészítés a HM által [a 2183/1999. (VII. 23.) Korm. határozat szerint] átadott illetve átadandó ingóságok értékesítésével függ össze. Azon haditechnikai eszközök értékesítésére ugyanis, amelyek a 48/1991. (III. 27.) Korm. rendelet hatálya alá tartoznak speciális rendelkezések vonatkoznak, így ezeket ki kell venni az általános versenyeztetési kötelezettség alól, és elegendő a zártkörben történő értékesítés. A nem az említett haditechnikai eszközök körébe tartozó ingóságok esetében az 1 millió forint egyedi átvételi értékhatár alatt is versenyeztetéssel történő értékesítés rendkívül nehézkes lenne, így célszerű ezt a kört is mentesíteni a versenyeztetési kötelezettség alól.

A (13)-(15) bekezdéshez

Az e bekezdésekben szereplő módosításokat a privatizációs törvény alkalmazása során a gyakorlatban tapasztalt nehézségek indokolták. A vagyonértékesítés előtti munkavállalói érdekvédelemmel kapcsolatos rendelkezés (31. §) módosítása változatlanul hagyja a munkavállalók számára érdemi garanciát jelentő kitételeket (az értékesítésre történő pályázati kiírás illetve meghirdetés előtti tájékoztatási kötelezettség), viszont a „konkrét döntés előtt” 30 nappal történő tájékoztatás a gyakorlatban érvényesíthetetlen és a munkavállalók számára nem jelent többletet az említett, megmaradó kötelezettségekhez képest.

A törvény a 34. §-ban foglalt kötelezettség gyakorlati érvényesíthetősége érdekében megnöveli a határidőt.

A kisebbségi részesedések értékesítésével foglalkozó 36. § módosítása szintén az értékesítés hatékonyabbá tételére irányul.

A (16) bekezdéshez

Az ingatlan-nyilvántartásról szóló 1997. évi CXLI. törvény 16. § a) pontja az ingatlan-nyilvántartásba bejegyezhető jogok körében az állami tulajdonban álló ingatlanok esetében a „vagyonkezelő” fogalmát használja, mellyel a privatizációs törvény jelenlegi 73. §-a nem harmonizál.

A (17) bekezdéshez

A privatizációs törvény tartós állami tulajdonú társaságokról szóló mellékletének módosítását részben újonnan létrejött vagy 2001. évben létrejövő társaságok besorolása, illetve a már nem létező besorolásának megszűntetése indokolja. A Regionális Fejlesztési Holding Rt. a privatizációs törvény legutóbbi módosítását követően jött létre. Tartós állami tulajdonba történő besorolását az általa ellátott feladatok jellege indokolja. A társaság az állam gazdaságpolitikájának kiemelt területein tölt be fontos szerepet, ezért javasolt a Gazdasági Minisztérium és a Miniszterelnöki Hivatal együttes joggyakorlása alá helyezni.

Az Államadósság Kezelő Központ, amely 2001. évben fog részvénytársasággá alakulni, a költségvetés végrehajtásában nélkülözhetetlen, hiszen a költségvetés finanszírozását, pénzellátását és adósságának kezelését végzi. Ennek keretében az Állam nevében és kockázatára tevékenykedik, így indokolt tartós állami tulajdonba sorolása. Mivel a vonatkozó jogszabályok szerint a finanszírozás és adósságkezelés a pénzügyminiszter felelőssége, így a tulajdonosi joggyakorló is csak a PM lehet.

Az újonnan létrejött Nemzeti Színház Rt. tartós állami tulajdonba történő besorolása is indokolt, a tulajdonosi jog gyakorlója a társaság által ellátott feladatnak megfelelően a NKÖM.

Az Építéstudományi Intézet Kft. megszűnt azáltal, hogy beleolvadt a - szintén a gazdasági miniszter kezelésében lévő - Építésügyi Minőségellenőrző Intézet Rt.-be.

Már meglévő cégek tekintetében is következtek be változások. A Méréstechnikai Információs Kutató és Innovációs Rt. (gazdasági miniszter) tevékenysége lényegében kiürült, a tartós állami tulajdonban tartását korábban igénylő nemzetbiztonsági szolgálat nem tartja alkalmasnak az általa igényelt speciális termékek gyártására, indokolt ezen státuszának megszüntetése.

További változásokat jelent az egyes, eddig is tartós állami tulajdonú társaságok felett rendelkező szerv megváltoztatása. A korábbi KHVM feladatkörének módosulása miatt a MATÁV Rt. tulajdonosi joggyakorlását indokolt átadni a hírközlést felügyelő MEH-nek. A HUNGEXPO Rt. esetében a gazdasági miniszter teljes körű képviseleti meghatalmazást adott az ÁPV Rt.-nek, a módosítással véglegesen rendezhető a tulajdonosi joggyakorlás kérdése.

Az OTP Rt. tekintetében a jelenlegi szabályozás nem állapítja meg egyértelműen a tartós állami részesedés mértékét, a módosítás ezt pontosítja.

Az állam gazdaságpolitikai célkitűzéseinek pénzügyi lebonyolítása során kiemelt szerepet kapnak az állami tulajdonú hitelintézetek. A jelenleg hatályos jogszabályi keretek között a főbb gazdaságpolitikai prioritások kidolgozása a Gazdasági Minisztérium, az azok megvalósításához szükséges pénzügyi fedezet összehangolása a költségvetéssel, illetve a szabályozórendszer kialakítása döntően a Pénzügyminisztérium hatáskörébe tartozik. Ennek megfelelően célszerű azon társaságoknak a pénzügyminiszter tulajdonosi joggyakorlása alá sorolása, amelyek az állami feladatok finanszírozásának megvalósításában hosszú távú és kiemelt szerepet játszanak. Így a Hitelgarancia Rt., a Magyar Fejlesztési Bank Rt. és a Földhitel- és Jelzálogbank Rt. kerül át a pénzügyminiszter felügyelete alá az ÁPV Rt.-től.

A védett természeti területek védettségi szintjének helyreállításáról szóló 1995. évi XCIII. törvény módosítása

A 94. §-hoz

A kisajátításra rendelkezésre álló határidő meghosszabbítása szükséges ahhoz, hogy a korábban szövetkezeti tulajdonban lévő, védett, vagy védelemre tervezett földterületek tulajdoni helyzetének rendezésével a védettségi szint biztosítható legyen.

A vámjogról, a vámeljárásról, valamint a vámigazgatásról szóló 1995. évi C. törvény módosítása

A 95. §-hoz

A vámjogról, a vámeljárásról, valamint a vámigazgatásról szóló 1995. évi C. törvény (a továbbiakban: Vámtv.) több szakasza foglalkozik a művészeti alkotások vámmentes behozatali lehetőségével, elsősorban a magánszemélyek és a múzeumok, közgyűjtemények részére teremt kedvezményt. A kereskedelmi célú galériák számára jelenleg - elidegenítési korlátozás nélkül - vámmentes behozatali lehetőség kizárólag akkor van, ha a vámkezelést kérő a behozott műalkotást a behozataltól számított 3 hónapon belül a Kulturális Örökség Igazgatósága által védetté nyilváníttat. Ezt a vámmentesen behozható kört bővítené ki a módosítás a műalkotások teljes körére.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosítása

A 96. §-hoz

A módosítás azt rögzíti, hogy az illetmény és az illetménykiegészítés együttes összege nem lehet kevesebb a minimálbér összegénél.

A természet védelméről szóló 1996. évi LIII. törvény módosítása

A 97. §-hoz

A fejezeti kezelésű állami pénzalapokra vonatkozó finanszírozási szabályok módosításával összhangban a Környezetvédelmi alap célfeladat fejezeti kezelésű előirányzat bevételeiről is rendelkezni kell.

Az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló 1996. évi CXI. törvény módosítása

A 98. §-hoz

Az államháztartási törvény módosítása a Kincstárból történő kiválással létrehozza az AKK. Rt-t, így szükséges az értékpapír törvény értelmező rendelkezésének a korrigálása.

A társasági adóról és az osztalékadóról szóló 1996. évi LXXXI. törvény módosítása

A 99. §-hoz

A korábbi szabályok szerint a megváltozott munkaképességű munkavállalókat foglalkoztatók abban az esetben, ha a dolgozóiknak 5%-a megváltozott munkaképességű, dotációban részesültek és mentesültek a rehabilitációs hozzájárulás fizetése alól. Nem vonatkoztak ezen az előírások azon vállalkozásokra, amelyeknél a foglalkoztatottak száma 20 fő fölött van, ezek ugyanis feltétel nélkül mentesültek a hozzájárulás fizetése alól, de ki voltak zárva a dotációból. A novemberben elfogadott törvénymódosítás a 3000 forint adóalap kedvezményt is megszüntette 2001-től. A mostani módosítás ennek a visszaállítására és megemelésére irányul. A kedvezmény mértéke a megváltozott munkaképességű részére fizetett munkabér, de legfeljebb a minimálbér fele.

Az atomenergiáról szóló 1996. évi CXVI. törvény módosítása

A 100. §-hoz

A növekvő feladatok személyi, tárgyi feltételeinek megteremtéséhez 162 millió forint fedezet szükséges. A szűkülő források mellett már 2000. évben sem biztosítható a szükséges és indokolt tárgyi feltételek megteremtése. A takarékossági szempontok érvényesítésével megtervezett 2001-2002. évi költségvetés - mely tartalmazza az elmaradt és indokolt beszerzéseket is - reális forrásigénye a felügyeleti díj 20%-os emelésével érhető el.

Az igazságügyi alkalmazottak szolgálati jogviszonyáról szóló 1997. évi LXVIII. törvény módosítása

A 101. §-hoz

A módosítás azt rögzíti, hogy az alapilletmény, illetve az alapilletmény jellegű pótlékok összege nem lehet kevesebb a minimálbér összegénél.

A társadalombiztosítási nyugellátásról szóló 1997. évi LXXXI. törvény módosítása

A 102. §-hoz

A törvény (a továbbiakban: Tny) 22. §-ának (5) bekezdése szabályozza, hogy a minimálbért kell figyelembe venni a hiányzó időre a nyugdíjalap számításánál, ha az irányadó időszak fele idejére sincsenek kereseti adatok. A minimálbér összegének várható jelentős változása miatt pontosítani szükséges a törvényi szöveget oly módon, hogy minden esetben a kieső időszakban érvényes minimálbérrel kell számolni.

A szolgálati idő figyelembevételének feltétele a nyugdíjjárulék megfizetése. Az egyéni vállalkozó és a társas vállalkozás tagja, továbbá az e körbe tartozók segítő családtagja szolgálati idejének figyelembevételét is a járulékfizetés alapozza meg. Tekintettel arra, hogy az érintett személyi kör járulékfizetésére vonatkozó rendelkezések 2000. január 1-jétől kezdődően változtak és problémás a járuléktartozások tényének, illetőleg összegének megállapítása, a nyugdíjjogosultság szempontjából beszámítható szolgálati idő figyelembevételére vonatkozó rendelkezést indokolt egyszerűsíteni.

A törvény szerint a különös méltánylást érdemlő körülmények megléte esetén a nyugellátások kivételes megállapításának engedélyezése a szociális és családügyi miniszter hatáskörébe kerül. A Tny. 66. §-ának módosítása alapján csak az öregségi nyugdíjkorhatárt elérő, a rokkant és az árva részére állapítható meg - az Országos Nyugdíjbiztosítási Főigazgatóság törvénya alapján - kivételesen nyugellátás akkor, ha az érintett személy arra nem szerzett jogosultságot. A törvény szerint a Tny. 66. §-a alapján a már nyugellátásban részesülők esetében a nyugellátás méltányosságból nem emelhető. A kivételes nyugellátás fedezete a Nyugdíjbiztosítási Alap költségvetésében kerül biztosításra.

A jogalap nélkül felvett ellátások visszafizetésével, a fizetési kötelezettséggel, a késedelmes fizetéssel, továbbá a tartozások mérséklésével, elengedésével, fizetési könnyítésének engedélyezésével kapcsolatos rendelkezések pontosítása, illetve kiegészítése szükséges, különösen a járuléktartozásokra vonatkozó adóigazgatási szabályokkal való összhang megteremtése, továbbá az egységes jogalkalmazás biztosítása érdekében.

Az adatszolgáltatási kötelezettségre és a nyugdíjas (együtt élő hozzátartozó, örökös) bejelentési kötelezettségére vonatkozó rendelkezések is korszerűsítést, pontosítást igényelnek. Egyértelműsíteni kell az adatok védelmére és az iratok, adatok megőrzésére, tárolására vonatkozó rendelkezéseket is, valamint az adatszolgáltatásra vonatkozó rendelkezéseket össze kell hangolni a járulékfizetésről szóló törvény rendelkezéseivel.

A törvény szerint a korkedvezmény figyelembe vételére vonatkozó rendelkezések 2003. január 1-jéig változatlanok maradnak. A későbbi változások megalapozott előkészítése indokolja a határidő meghosszabbítását.

Az 1996. évi LIX. törvény 21. §-a (7) bekezdésének rendelkezése szerint meghatározott esetekben az átmeneti járadékban, előnyugdíjban és korengedményes nyugdíjban részesülő öregségi nyugdíjkorhatára alacsonyabb a jelenleg hatályos rendelkezések szerinti öregségi nyugdíjkorhatárnál. A Tny. átmeneti rendelkezéseit indokolt kiegészíteni a törvény szerinti átmeneti szabállyal az egyértelmű jogalkalmazás érdekében.

Az egyházak hitéleti és közcélú tevékenységének anyagi feltételeiről szóló 1997. évi CXXIV. törvény módosítása

A 103. §-hoz

A módosítás lényege, hogy a jövőben a társasági adótörvény szerinti adomány és az Szja. törvény szerinti közcélú adomány utáni kedvezmény igénybevételére jogosító igazolás kiállítására az az egyház jogosult, amely

- az adózók több mint 1%-ának az Szja. 1%-át megkapta vagy

- Magyarországon legalább 100 éve jelen van vagy

- Magyarországon legalább 30 éve szervezett formában működik, ide nem számítva az 1948. január 1. és 1990. május 2-a közötti időszakot.

A kulturális javak védelméről és a muzeális intézményekről, a nyilvános könyvtári ellátásról és a közművelődésről szóló 1997. évi CXL törvény módosítása

A 104. §-hoz

A törvény megszünteti a közművelődési célú normatív állami hozzájárulásoknak és egyéb támogatásoknak az adott költségvetési évet két évvel megelőző esztendő tényleges kiadásaihoz kapcsolódó, továbbá az ennek alapján számított helyi önkormányzati normatív hozzájárulás százalékos mértékére vonatkozó garanciát. Ezzel lehetővé válik, hogy mind a helyi önkormányzati, mind a központi intézményi körben a költségvetési támogatások a közművelődési ágazatban is az adott költségvetési időszakra érvényes általános kondíciók, valamint a többletfeladatok igénye szerint növekedjenek.

A társadalombiztosítás pénzügyi alapjai 1998. évi költségvetéséről szóló 1997. évi CLIII. törvény módosítása

A 105. §-hoz

A szükségletekhez jobban igazodó és hatékonyabb forrásfelhasználás érdekében a törvény szerint 2002-től megváltoznak a finanszírozási szabályok a körzeti védőnői ellátás, az iskola-egészségügyi ellátás, az alapellátási ügyelet, a gondozóintézeti gondozás és szűrés területén.

A gyermekek védelméről és a gyámügyi igazgatásról szól 1997. évi XXXI. törvény módosítása

A 106. §-hoz

A törvénymódosítás a szociálisan hátrányos helyzetű családok anyagi támogatásának, a kiegészítő családi pótléknak az összegét korrigálja a nyugdíjemelések mértékével összhangban.

Az adókra, járulékokra és egyéb költségvetési befizetésekre vonatkozó egyes törvények módosításáról szóló 2000. évi CXIII. törvény módosítása

A 107. §-hoz

A novemberben elfogadott törvénymódosítás korrekcióra szorul. Eszerint a tárgyhót követően beérkezett, de a tárgyhóra vonatkozó teljesítési időpontú számlák még a tárgyhónap bevallásában elszámolhatók.

Vegyes és záró rendelkezések

A 108. §-hoz

Ez a paragrafus a hatályba léptető rendelkezéseket tartalmazza.

A 109. §-hoz

Felhatalmazó rendelkezéseket tartalmaz.

A 110. §-hoz

Hatályát vesztő rendelkezéseket tartalmazza.

A 111. §-hoz

A kincstári vagyon részét képezik azok a társadalmi szervek kezelői jogának megszüntetéséről szóló törvény által körülírt ingatlanok, amelyek 2001. január 1-jén a magyar állam tulajdonában és a Kincstári Vagyoni Igazgatóság kezelésében vannak. A harmadik személynek ezekre fennálló jogai térítés nélkül megszűnnek.

A 112. §-hoz

A később alkalmazásra kerülő időpontokat tartalmazza.

A 113. §-hoz

A törvény meghatározza a kapacitás-lekötési megállapodások megkötésének végső határidejét.

A 114. §-hoz

A paragrafus arról rendelkezik, hogy a járulékokkal kapcsolatosan 2000. február 1-jét megelőzően keletkezett tartozások fejében átvett vagyonból mekkora rész illeti meg az Egészségbiztosítási Alapot, illetve a Nyugdíjbiztosítási Alapot.

A 115. §-hoz

A Magyar Rádió Rt., a Magyar Televízió Rt. és a Duna Televízió Rt. műsorterjesztési költségeinek kiszámítására és folyósítására vonatkozó rendelkezést tartalmazó szakasz.

A 116. §-hoz

A felsőoktatási intézmények finanszírozásában a normatív finanszírozás mellett a pályázati céltámogatások is fontos szerepet játszanak. A jelenlegi időszakban nincs mód az eddigi támogatási szint fenntartására, ezért a törvényt átmenetileg nem kell alkalmazni. A kutatási normatíva változatlan összegét a K+F célú előirányzatok jelentős emelésének más formában történő felhasználása indokolja.

A 117. §-hoz

A Külügyminisztérium előirányzatainak 70%-a devizában teljesül, ezért kiadásai az árfolyam ingadozások miatt meghaladják a tervezettet. A finanszírozási folyamat megkönnyítése érdekében a devizában teljesülő előirányzatokat a központi költségvetés előirányzat módosítási kötelezettség nélkül teljesülő kiadásai és bevételei között soroltuk fel. Ez a § azt az értéket határozza meg, melyhez képest a megjelölt előirányzat túlléphető, illetve amelyhez képest a költségvetésnek megtakarítása jelentkezhet. Az árfolyamváltozások éves kihatásáról beszámolási kötelezettséget ír elő a tárca részére.

A 118. §-hoz

A Nemzeti Színház Részvénytársaság alapítását hagyja jóvá az Országgyűlés és az alaptőkéjének emeléséről rendelkezik.

A 119. §-hoz

Az állami tulajdonban lévő termőföldvagyonnal való ésszerű gazdálkodás, a termőföldnek a mezőgazdasági termelés ökológiai feltételeire, valamint a gazdaságosság és jövedelmezőség szempontjaira figyelemmel - a vonatkozó törvénynek alárendelt és kormányrendelettel szabályozott - Nemzeti Földalap kerül kialakításra, a Nemzeti Földalap működését, céljainak megvalósulását a központi költségvetés 5-5 Mrd Ft-tal segíti.

A 120. §-hoz

Környezetvédelmi termékdíjakat tartalmazó mellékletek módosítása.

A 121. §-hoz

A Polgári Törvénykönyv szerint e kamatok mértékének megállapítása a költségvetési törvény feladata, a szakasz ennek megfelelően a kamatok mértékéről rendelkezik.

A 122. §-hoz

A Magyar Televízió Rt. adósságainak az elengedéséről, illetve meghatározott haditechnikai fejlesztésekhez nyújtott támogatások visszafizetésének az elengedéséről rendelkezik e szakasz.

A Magyar Televízió Rt. pénzügyi helyzetének teljes körű rendezése (ingatlanok megvásárlása, új székház építése) körében szükséges a TV 2000. augusztus 31-én fennálló köztartozásainak (adó-, járulék-tartozások, bírság, késedelmi pótlék) elengedése.

A Kormány a hadiipari kapacitások fenntartásának és fejlesztésének állami feladatait a közelmúltban meghatározta és úgy döntött, hogy előterjesztés alapján javaslatot nyújt be az Országgyűlésnek a gazdálkodó szervezetek által felvett olyan haditechnikai kutatás-fejlesztési támogatások visszafizetésének elengedésére, amelyek a NATO taggá válásunk miatt megváltozott beszerzési elgondolások következtében nem térülnek meg.

Az elmúlt években a lezajlott változások (biztonsági környezet megváltozása, NATO tagság) következtében a haditechnikai kutatások, fejlesztések egy része nem hasznosult. Ennek oka egyrészt, hogy nem állt rendelkezésre a korábban számba vett beszerzési forrás, más esetekben a fejlesztések eredménye érdektelenné vált a katonai feladatok megváltozása miatt. 19 cégnél 359 612 867 forint támogatás visszafizetésére beszerzés, illetve gyártás híján a támogatottak nem képesek. E mellett számukra saját ráfordításaik nem térülnek meg. A támogatások visszafizetésének elengedése indokolt. Az államháztartásról szóló 1992. évi XXXVIII. törvény alapján a rendelkezésre az Országgyűlés jogosult.

A 123. §-hoz

Határidő módosítást és szövegpontosítást tartalmaz.

A 124. §-hoz

Felhatalmazást kapnak a helyi önkormányzatok, hogy kétéves költségvetést fogadjanak el.