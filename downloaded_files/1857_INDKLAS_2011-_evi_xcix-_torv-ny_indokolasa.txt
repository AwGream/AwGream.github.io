2011. évi XCIX. törvény indokolása

az alacsony keresetű munkavállalók bérének emelését ösztönző egyes törvények módosításáról

-----STARTING---POINT---ALTALANOS--- 

A törvény ösztönzi azt, hogy hasonlóan a közszférában megvalósult bérkompenzációhoz, a magánszférában se legyenek olyan munkavállalók, akiknek a nettó keresete csökken az előző évihez képest.

Ahhoz, hogy a különböző jövedelem sávokban egyértelmű legyen az ehhez szükséges béremelés mértéke, ezt indokolt kormányrendeletben meghatározni.

A törvény a bruttó 300.000 forint alatti munkabérek nettó értékének megőrzéséhez szükséges béremelést végre nem hajtó munkáltatókra az analógia eszközével a rendezetlen munkaügyi kapcsolattal rendelkező munkáltatókra vonatkozó jogkövetkezményeket rendeli alkalmazni. A hatályos jogszabályok alapján az érintett munkáltatót különösen az alábbi jogkövetkezmények sújtják: közbeszerzési eljárásban az érintett munkáltató nem lehet ajánlattevő - 2003. évi CXXIX. törvény (Kbtv.), és 1992. évi XXXVIII. törvény (Áht.) -; nem kaphat támogatást a központi költségvetésből és az elkülönített állami pénzalapokból - Áht. -; a munkaügyi ellenőrzésről szóló 1996. évi LXXV. törvény szerint az érintett munkáltató felkerül a hatóság honlapjára két évre. Az érintett munkáltató továbbá elesik a különböző ágazati szabályozásban - így például a felszámolók névjegyzékéről szóló 114/2006. (V. 12.) Korm. rendeletben; a szakképzettséggel rendelkező, pályakezdő álláskeresők munkatapasztalat-szerzésének és a létszámleépítések megelőzése érdekében a részmunkaidős foglalkoztatás támogatásáról szóló 70/2009. (IV. 2.) Korm. rendeletben - meghatározott kedvezményektől.

A törvény emellett külön is kimondja, hogy milyen jogkövetkezményekkel jár az, ha valamely munkáltató a bruttó 300.000 forint alatti munkabérek nettó értékének megőrzéséhez szükséges béremelést nem hajtja végre. Erre azért van szükség, hogy a munkaügyi tárgyú törvényeken kívül egyéb törvényeken, valamint a megfelelő kormányrendeleteken is megtörténjen a jogkövetkezmény következetes átvezetése.

-----STARTING---POINT---RESZLETES---

Az 1. §-hoz

A bruttó 300.000 forint alatti munkabérek nettó értékének megőrzéséhez szükséges munkabéremelés mértékének kormányrendelettel való megállapíthatóságára szolgáló - törvényi szintű - felhatalmazást tartalmazza.

A 2. §-hoz

A munkaügyi ellenőrzés kiterjesztéséről rendelkezik annak vizsgálatára, hogy a munkáltató eleget tett-e a bruttó 300.000 forint alatti munkabérek nettó értékének megőrzéséhez szükséges - kormányrendeletben meghatározott - elvárt mértékének megfelelő munkabéremelésnek.

A 3. §-hoz

A törvény hatálybalépését követően indult valamennyi ellenőrzés esetén vizsgálni kell, hogy a megfelelő mértékű béremelés megtörtént-e.

A 4. §-hoz

Amennyiben az ellenőrzés azt tárja fel, hogy nem történt meg a megfelelő mértékű béremelés, úgy ezt határozatban állapítja meg. A munkaügyi hatóság egyéb jogkövetkezményt nem alkalmaz. Nincs helye a megállapításnak, ha - megfordult bizonyítási teherrel - a munkáltató igazolja, hogy mindazon munkavállalóinak 2/3-a esetében, akik az elvárt béremeléssel érintettek (tehát az előző évben is munkavállalói voltak a munkáltatónak) eleget tett az elvárt mértékű béremelésnek. Ezen kimentési ok teszi lehetővé, hogy a munkavállaló érdekkörében felmerült okból elmaradt béremelés egy ésszerű határon belül kimenthető legyen.

A szabályozás az analógia eszközével az elmaradt béremelésre az egyéb (bármilyen) munkaügyi ellenőrzés keretében feltárt jogsértés, az elmaradt béremelést megállapító határozatra a munkaügyi bírságot kiszabó határozat jogkövetkezményeit rendeli alkalmazni.

Ezzel a megoldással közvetett módon több kedvezménytől is elesik azon munkáltató, amely a béremelést nem hajtja végre.

Ha jogszabály valamely jogkövetkezmény alkalmazását a munkaügyi bírság mértékétől is függővé teszi, úgy a béremelés elmaradását megállapító határozat esetén a legmagasabb összegű bírságot alkalmazó határozathoz fűződő jogkövetkezményeket kell alkalmazni.

Az 5. §-hoz

Átmeneti rendelkezést tartalmaz.

A 6. §-hoz

A törvény külön is kimondja, hogy milyen jogkövetkezményekkel jár az, ha valamely munkáltató a bruttó 300.000 forint alatti munkabérek nettó értékének megőrzéséhez szükséges béremelést nem hajtja végre. Erre azért van szükség, hogy a munkaügyi tárgyú törvényeken kívül egyéb törvényeken, valamint a megfelelő kormányrendeleteken is megtörténjen a jogkövetkezmény következetes átvezetése.

A 7. §-hoz

A törvény által beiktatott rendelkezések hatályon kívül helyezéséről rendelkezik. Az intézkedések átmeneti jellegűek, két évig maradnak hatályban, ennek kodifikációs megoldása ezen rendelkezés.

-----STARTING---POINT---VEGE---

A 8. §-hoz

A törvény két éves határozott idejű alkalmazhatóságához, valamint a törvényben meghatározott jogkövetkezmény érvényesüléséhez szükséges hatályon kívül helyező és átmeneti rendelkezéseket tartalmazza.