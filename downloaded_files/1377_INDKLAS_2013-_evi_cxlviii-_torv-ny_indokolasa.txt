2013. évi CXLVIII. törvény indokolása

a Normafa Park történelmi sportterületről

-----STARTING---POINT---ALTALANOS--- 

A törvény célja a budapesti Normafa területén a történelmi sportterület hagyományaira épülő, elsősorban a sí sportág népszerűsítésén alapuló, a fővárosi polgárok széleskörű sportolási igényeit kielégítő, európai színvonalú sportközpont kialakításának megalapozása. A kialakítandó Normafa Park történelmi sportterület megvalósításának célja, hogy a táj- és természetvédelmi szempontok figyelembe vétele mellett

- jöjjön létre egy, a polgárok fizikai és szellemi épülését szolgáló, közpark jellegű terület,

- biztosítsa a Normafa egész éves kihasználtságának feltételeit,

- turisztikai szempontból egyedülálló vonzerőt jelentsen, a vendéglátás és a szállodák fellendülésével erősítse a munkahelyteremtést és a belföldi turizmust.

Kiemelt fontosságú továbbá, hogy minden budapesti általános iskolás elérhető módon, akár iskolai keretek között lehetőséget kapjon a síelés elsajátítására.

A fővárosi polgárok részéről felmerült az igény, hogy a Normafán és környékén 1895 óta különböző színvonalon jelen lévő sísport visszanyerje egykori kiemelt szerepét, és egészséges környezetben megteremtődjenek a biztonságos szabadtéri sportolási feltételei. A célok elérése érdekében olyan közösségi használatú parkerdőt kell kialakítani, amely biztosítja a védett és közösségi jelentőségű természeti értékek, valamint az országos jelentőségű védett természeti területek és a közösségi jelentőségű természetvédelmi rendeltetésű területek megmaradását, funkciójának betöltését, a lokális kulturális értékek megőrzését, illetve helyreállítását, valamint a minőségi kikapcsolódás széleskörű lehetőségét.

A Normafa környékén érvényes természetvédelmi, erdővédelmi és építésügyi szabályok jelenleg nem teszik lehetővé a céloknak megfelelő infrastrukturális beruházások megvalósítását. A jelenlegi szabályrendszerrel a terület jogszerűtlen használata nem szüntethető meg (pl. downhill kerékpározás), a történelmi hagyományokhoz visszanyúló tényleges használat az országos jogszabályokkal nincs összhangban, az épített értékek védelmét, megőrzését, a turisztikai célkitűzéseknek megfelelő helyrehozatalát az országos előírások akadályozzák.

A fentiek miatt szükséges olyan törvény megalkotása, amely lehetővé teszi az európai színvonalú sportkomplexum kialakítását, de a természetvédelmi, erdővédelmi és építésügyi szabályokat országos érvénnyel nem változtatja meg, csak kifejezetten a Normafa Park történelmi sportterület számára enged eltérést a hatályos szabályoktól.

A következő fejlesztések megvalósítása képezi részét a beruházásnak:

a) sípályák és az azokhoz kapcsolódó drótkötélpályák és hóágyúrendszer kialakítása,

b) szánkópályák kialakítása,

c) kerékpárút kialakítása,

d) játszótér és erdei tornapálya kialakítása,

e) hegyi (downhill) kerékpárpálya kialakítása,

f) hegyi futópálya kialakítása,

g) nyári bobpálya építése,

h) fogadó épület építése,

i) síklubházak építése,

j) engesztelő kápolna építése,

k) felszín alatti víztározó kialakítása a hóágyúrendszerhez,

l) parkolók építése,

m) közműfejlesztés,

n) a közvilágítási rendszer kialakítása,

o) a megközelítési utak fejlesztése, és lehetőség szerint egyirányúsítása,

p) az Erzsébet-kilátóhoz vezető útvonal felújítása és

q) történelmi épületek és területek hasznosítása.

-----STARTING---POINT---RESZLETES---

Az 1. §-hoz

A törvény területi hatálya a Budapest Főváros XII. kerület Hegyvidéki Önkormányzat közigazgatási területén lévő Normafa Park történelmi sportterület által érintett földrészletekre, tárgyi hatálya pedig a kialakítására vonatkozó építésügyi, településrendezési és tulajdonjogi szabályokra terjed ki. A törvény az épített környezet alakításáról és védelméről szóló törvény, az erdőről, az erdő védelméről és az erdőgazdálkodásról szóló törvény, a Nemzeti Földalapról szóló törvény, valamint a természet védelméről szóló törvény egyes rendelkezéseitől, illetve az országos településrendezési és építési követelményektől eltérő szabályokat állapít meg a történelmi sportterület vonatkozásában.

A 2. §-hoz

A történelmi sportterületet a törvény az érintett földrészletekkel határozza meg.

Bár a fogaskerekű vasút teljes körű fejlesztése nem képezi részét a történelmi sportterülettel kapcsolatos beruházásoknak, a terület működtetése azonban szorosan összefügg a közösségi közlekedés fejlesztésével. Ezt figyelembe véve a törvény tartalmazza a fogaskerekű vasút fejlesztésével érintett földrészleteket is.

A történelmi épületek hasznosíthatósága, a sífelvonókhoz kapcsolódó épületek és az engesztelő kápolna építése, a későbbiekben pedig a közösségi közlekedési eszközök állomásépületeinek elhelyezése érdekében - kizárólag az érintett ingatlanokon - szükséges az országos településrendezési és építési követelményektől való eltérés biztosítása. A törvény az egyes ingatlanok hasznosítási céljának megfelelően különböző beépítési paramétereket határoz meg:

- a sportpályák, parkolók és a fogaskerekű nyomvonalának meghosszabbításával érintett telkeken épületek elhelyezését nem tervezzük,

- a zarándokszállás és kemping, a volt Fácános vendéglő, valamint a Sport Hotel telkein a meglévő épületek, valamint a Kossuth Nevelőotthon, a Zerkowitz-major és a libegő felső állomásának telkein a felújítás és korszerűsítés mellett a meglévő beépítettség 10%-kal növelhető, továbbá új funkciók elhelyezése megengedett,

- az engesztelő kápolna 500 m2-es bruttó alapterülettel és 15 méteres beépítési magassággal építhető föl,

- a két síklubház (a felvonók állomásai) közül az alsó ház négy telek közül - a természetvédelmi értékek megőrzését szem előtt tartva, a Natura 2000 hatásbecslés alapján kiválasztva - az egyik telken helyezhető el épület 300 m2 bruttó alapterülettel, 7,5 méteres beépítési magassággal,

- a felső síklubház és a fogaskerekű végállomása egy telken kapna helyet, a megengedett legnagyobb beépítettség 1%, a megengedett legnagyobb beépítési magasság 7,5 méter.

A törvény meghatározza továbbá, hogy a történelmi sportterület egyéb földrészletein milyen rendeltetések helyezhetők el. A megengedett rendeltetések a Normafa Park történelmi sportterület kialakításának céljával összhangban a következők lehetnek:

- vendéglátás (volt Fácános vendéglő, síklubházak),

- turizmus (fogadóépület, tájékoztató táblák, zarándokház, menedékház),

- sport és szabadidő (sportpályák, felvonók, mosdók),

- szállás,

- ismeretterjesztés, oktatás (Kossuth Nevelőotthon, tájékoztató táblák)

- hitéleti (engesztelő kápolna),

- területfenntartás, őrzés (rendőrőrs, őrbódék, eszköztároló építmények),

- közlekedés (állomásépületek, parkolók).

A törvény szerint a történelmi sportterületre vonatkozó kerületi építési szabályzat készítése és jóváhagyása során a Fővárosi Szabályozási Kerettervet és a Budapesti Városrendezési és Építési Keretszabályzatot nem kell figyelembe venni.

Az erdőről, az erdő védelméről és az erdőgazdálkodásról szóló 2009. évi XXXVII. törvény (a továbbiakban: erdőtörvény) 82. §-a rendelkezik az erdő igénybevételének következményeiről. Nem kell erdővédelmi járulékot fizetni, amennyiben az erdő igénybevételének ellentételezéseként az igénybevevő természetes, természetszerű, származék-, átmeneti természetességi állapotú erdő esetén az igénybe vett erdő területénél másfélszer nagyobb területű, az igénybevett erdővel megegyező vagy attól magasabb természetességi állapotú erdő telepítéséről gondoskodik.

A törvény a fenti szabályoktól eltérően rögzíti, hogy az erdő igénybevétele esetén az ingatlan mindenkori tulajdonosa mentesül az erdővédelmi járulék megfizetése, illetve csereerdősítés alól, amennyiben az igénybe vett ingatlan esetében annak megfizetésére jogszabály alapján kötelezettsége keletkezik.

A 3. §-hoz

A törvény kimondja, hogy a történelmi sportterülettel érintett, az állam tulajdonában lévő fölrészletek vagyonkezelői jogát Budapest Főváros XII. kerület Hegyvidéki Önkormányzat gyakorolja.

Az ingatlanokra vonatkozó vagyonkezelői jogot a Budapest Főváros XII. kerület Hegyvidéki Önkormányzat kérelme alapján az ingatlan-nyilvántartásba be kell jegyezni. A bejegyzést a vagyonkezelő kezdeményezi. A törvény rögzíti továbbá, hogy a fejlesztéssel kapcsolatos építtetői feladatokat a vagyonkezelő látja el.

A 4. §-hoz

A törvény szerint a Normafa Park történelmi sportterület kialakítása közcélú fejlesztésnek minősül.

Az 5. §-hoz

Felhatalmazást kap Budapest Főváros XII. kerület Hegyvidéki Önkormányzat, hogy a történelmi sportterület területére 2014. június 30-ig a fővárosi településszerkezeti terv figyelembevételével kerületi építési szabályzatot állapítson meg. Így a jelenleg hatályos Budapesti Városrendezési és Építési Keretszabályzatnak és a Fővárosi Szabályozási Kerettervnek nem kell megfelelnie, a történelmi sportterület kerületi építési szabályzatának készítésekor - a törvénynek megfelelően - megfelelő garanciát jelent a hatályos országos településrendezési és építési követelményekhez és a fővárosi településszerkezeti tervhez történő igazodás.

-----STARTING---POINT---VEGE---

A 6. §-hoz

A hatályba léptető rendelkezést tartalmazza.