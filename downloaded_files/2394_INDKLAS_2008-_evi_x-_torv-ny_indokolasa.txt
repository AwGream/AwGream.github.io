2008. évi X. törvény indokolása

az állami vezetők javadalmazásának átláthatóságához szükséges egyes törvénymódosításokról

-----STARTING---POINT---ALTALANOS--- 

Az állami vezetők javadalmazásának átláthatóságához szükséges egyes törvénymódosításokról szóló törvény a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény (a továbbiakban: Ksztv.) módosításával az állami vezetők vagyonosodásához kapcsolódó személyi garanciák körét bővíti ki, megteremtve a kötelező vagyonosodási vizsgálat jogintézményét és nyilvánossá téve az állami vezetők személyijövedelemadó-bevallását.

-----STARTING---POINT---RESZLETES---

Az 1. §-hoz

A törvény a Ksztv.-t kiegészíti az állami vezető és vele egy háztartásban élő hozzátartozója vagyongyarapodásának kötelező vizsgálatát előíró rendelkezéssel. A vizsgálatot az Állami Számvevőszék az állami adóhatóság útján az adózás rendjéről szóló 2003. évi XCII. törvény rendelkezéseinek alkalmazásával végzi el. A vizsgálatra az állami vezetői megbízatás megszűnését követően, a megbízatásból eredő hatáskörök gyakorlásának megszűnése után (így az ügyvezető Kormány feladatellátásának megszűnését követően) minden esetben sor kerül. Folyamatos feladatellátás esetében a megbízatástól számított ötéves időközönként a vizsgálat a jogviszony fennmaradása esetén is lezajlik; az időköz számításakor az állami vezetői jogviszonyban töltött időt és a hatáskörök - ügyvezetői minőségben való - gyakorlásának időtartamát össze kell számítani.

Nyilvánosságra kell hozni, ha az állami vezetőnél a minimálbér tízszeresét meghaladó adóhiányt állapítottak meg.

A 2. §-hoz

A törvény nyilvánossá teszi az állami vezetők személyijövedelemadó-bevallását, az állami vezetőt kötelezve arra, hogy azt a Miniszterelnöki Hivatal honlapján való közzététel céljából küldje meg a Miniszterelnöki Hivatalt vezető miniszternek. Az állami vezető juttatásainak átláthatósága érdekében az illetményére, annak változására, a kifizetett jutalomra, illetve az egyéb juttatásokra vonatkozó adatokat ugyanezen honlapon kell közzétenni.

-----STARTING---POINT---VEGE---

A 3. §-hoz

A törvény a kihirdetését követő év első napján meghatározott hatálybalépéshez átmeneti szabályt annyiban kapcsolt, hogy a rendszeres vagyonosodási vizsgálat esetében alkalmazott ötéves időközt ettől a naptól rendeli számítani.

A 4. §-hoz

Biztosítja a szolgáltató központ működésének rugalmas megkezdéséhez szükséges törvényi felhatalmazást.