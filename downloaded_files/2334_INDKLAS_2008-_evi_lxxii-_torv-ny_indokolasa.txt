2008. évi LXXII. törvény indokolása

a Magyar Köztársaság, valamint Montenegró Köztársaság között a társadalombiztosításról és a szociális biztonság egyes kérdéseiről szóló, Budapesten, 2008. május 20-án aláírt Egyezmény kihiredetéséről

Általános indokolás

A Magyar Köztársaság, valamint Montenegró között a társadalombiztosításról és a szociális biztonság egyes kérdéseiről szóló Egyezmény (a továbbiakban: Egyezmény) megkötésének szakmai előkészítésére 2007-ben került sor. Az Egyezmény aláírására a 2042/2008. (IV. 4.) Korm. határozat felhatalmazása alapján Budapesten, 2008. május 20-án került sor.

Az Egyezmény kötelező hatályának elismerésére - tekintettel arra, hogy az közjogi természetű jogokat és kötelezettségeket keletkeztet a magyar állam tekintetében és törvényhozási tárgykörbe tartozó kérdéseket szabályoz - a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. §-ának megfelelően az Országgyűlés adhat felhatalmazást. Az Nsztv. 9. §-a értelmében, ha a nemzetközi szerződés kötelező hatályának elismerésére az Országgyűlés ad felhatalmazást, azt törvényben kell kihirdetni.

Az Egyezmény a Magyar Népköztársaság Kormánya és a Jugoszláv Szövetségi Népköztársaság Kormánya között állampolgáraik szociális biztonságával kapcsolatos kérdések rendezése tárgyában Budapesten, 1957. október 7-én kötött Egyezményt váltja fel.

Az Egyezmény azokon a szociális biztonsági koordinációs eszközökön alapul, amelyekkel az Európai Unió tagállamai között szabályozzák a személyek szabad mozgásához kapcsolódó jogokat, kötelezettségeket, valamint ezek érvényesítéséhez szükséges eljárásokat.

Mint az Európai Unió tagállama, Magyarország a szociális biztonsági koordináció európai uniós szabályait a többi tagállammal szemben 2004. május 1-jét követően alkalmazza. Már az uniós tagságra való felkészülésünk folyamatában kiemelt szerepet kapott, hogy a közösségi elveknek és ajánlásoknak megfelelően újítsuk meg azon kétoldalú szociálpolitikai egyezményeinket, amelyeket az 1950-es és az 1960-as években írtunk alá az akkori európai szocialista országokkal.

Az 1950-es, 1960-as években aláírt szociálpolitikai egyezmények felülvizsgálatára irányuló és ezen korábbi egyezményeket felváltó, új szociális biztonsági egyezmények létrehozását célzó szakértői szintű tárgyalások valamennyi jugoszláv utódállam viszonylatában megkezdődtek. Horvátország tekintetében már hatályba lépett az új egyezmény, míg a többi utódállammal a szakértői szintű tárgyalások még folyamatban vannak. Montenegró viszonylatában az elmúlt évek folyamán két szakértői tárgyalási fordulóra került sor, amelyek alkalmával a tárgyaló feleknek sikerült megállapodniuk az Egyezmény szövegében. A tárgyalási folyamat viszonylagos elhúzódása Jugoszlávia majd Szerbia és Montenegró megszűnésének volt köszönhető. A 2006-ban létrejövő Montenegró Köztársasággal újból át kellett tekinteni az Egyezmény és az igazgatási megállapodás szövegeit. E célból 2007. február 5-7-én Podgoricában és 2007. október 15-17-én Budapesten további tárgyalási fordulók megtartására volt szükség.

Az új szociális biztonsági egyezmények létrehozása során hangsúlyozottan tekintettel kell lenni azokra a szociális biztonsági koordinációs eszközökre (alapvetően a szociális biztonsági rendszereknek a Közösségen belül mozgó munkavállalókra és családtagjaikra történő alkalmazásáról szóló 1408/71/EGK tanácsi rendeletet felváltó, a szociális biztonsági koordinációról szóló 883/2004/EK rendeletre), amelyekkel az Európai Unió tagállamai között szabályozzák a munkaerő szabad áramlásához kapcsolódó eljárásokat. Így meghatározó jellegű

- az ellátásokhoz való jog biztosítása,

- a már megszerzett jogok fenntartása,

- a jogosultsági időtartamok egybeszámítása,

- az ellátások exportja,

- az arányos teherviselés és

- főszabályként az, hogy a foglalkoztatott személyre a munkavégzés helye szerinti jogszabályok vonatkozzanak.

Az Egyezménytervezet ennek megfelelően a fentiekben említett uniós rendeletben meghatározott szabályokat a legmesszebbmenőkig figyelembe vette.

Montenegró az Európai Unióval 2007. októberében megkötött Stabilitási és Társulási Megállapodás révén számíthat a tagjelölti státusz 2010-ig történő elérésére. Tekintettel Montenegró uniós taggá válására irányuló törekvéseire, mindenképp előremutató egy olyan egyezmény megkötése országaink viszonylatában, amelynek szabályozási elvei és az ezen elveken alapuló egyes rendelkezései EU-konformak és így az uniós szabályozás szellemét tükrözik.

Az Egyezmény biztosítja a magyar és a montenegrói egészségbiztosítás ellátásaira, az öregségi, rokkantsági, valamint halál esetén járó nyugellátásokra jogosultságot szerzett személyek részére szerzett jogaik megőrzését abban az esetben is, ha a két ország között élnek a szabad mozgáshoz való jogukkal. Az Egyezmény rendezi továbbá, hogy munkahelyi baleset és foglalkozási megbetegedések esetén a biztosítottak melyik Szerződő Fél jogszabályai szerint érvényesíthetik igényjogosultságukat, továbbá meghatározza a felmerült költségek elszámolásának rendjét. A munkanélküliség esetén járó ellátások tekintetében az Egyezmény rögzíti, hogy meghatározott feltételek fennállása esetén mindkét ország figyelembe veszi a munkanélküli ellátások megállapításánál a másik ország területén szerzett biztosítási időtartamot.

Az Egyezmény hatálybalépésével a Magyar Köztársaság és Montenegró viszonylatában hatályát veszti a Magyar Népköztársaság Kormánya és a Jugoszláv Szövetségi Népköztársaság Kormánya között állampolgáraik szociális biztonságával kapcsolatos kérdések rendezése tárgyában Budapesten, az 1957. október 7-én aláírt Egyezmény. Ugyanakkor az említett Egyezmény deregulációjára nem kerülhet sor, hiszen az jelenleg is hatályos Magyarország és Macedónia, illetve Szerbia viszonylatában.

Bár a korábbi években aláírt szociálpolitikai egyezmények közül a magyar-jugoszláv egyezmény számít a legkorszerűbbnek, sőt számos rendelkezése a mai európai normáknak is megfelel, az egyezmény alkalmazása során - más egyezményekhez hasonlóan - olyan komoly problémák merülnek fel, amelyek részben a nyugdíj- és az egészségügyi ellátó rendszerek időközbeni átalakulásából, részben az utóbbi évtizedben a délszláv térséget sújtó háborús helyzetekből erednek. Ezért a modern európai szociális modellnek megfelelő, teljes körű elszámoláson alapuló új egyezmény elfogadása mindenképpen szükséges.

Az ellátások igénybevétele során felmerült költségek elszámolási elveinek lefektetésével, pontos szabályozásával az Egyezmény megteremti a költségek Szerződő Felek közötti korrekt elszámolásának alapjait.

Az Egyezmény jövőbeni alkalmazásának várható költséghatásai értékelése során a következőket célszerű figyelembe venni:

Az Egyezmény előzménye a jelenleg is alkalmazott magyar-jugoszláv szociális biztonsági egyezmény. Ennek megfelelően az új szociális biztonsági Egyezmény hatálybalépését követően

- a nyugdíjbiztosítási ellátások, valamint

- a másik országban történő munkavállaláshoz kapcsolódó, illetve az ideiglenesen a másik államban való tartózkodás alatt igénybe vett egészségügyi ellátások

- eddig is megjelenő költségeihez viszonyítva növekedést nem várunk, és az egészségügyi ellátások terén a költségek teljes körű elszámolásának alkalmazása a jövőben akár a költségek csökkenését is eredményezheti.

Konkrét változást hoz az Egyezmény több tekintetben a jogok érvényesítése, a teherviselés vonatkozásában - amelyeket a jogosultaknak figyelembe kell majd venniük jogaik érvényesítése során. Ezek a változások összhangban vannak a már említett európai uniós normákkal.

Montenegró mint utódállam által, saját jogán kötött új Egyezmény elősegíti, hogy a biztosítottak egyértelműen realizálják, hogy biztosítási idejüknek megfelelően milyen ellátásokra jogosultak.

Részletes indokolás

Az 1-2. §-hoz

Az Egyezmény kötelező hatályának elismerésére - tekintettel arra, hogy az közjogi természetű jogokat és kötelezettségeket keletkeztet a magyar állam tekintetében és törvényhozási tárgykörbe tartozó kérdéseket szabályoz - az Nsztv. 7. §-ának megfelelően az Országgyűlés adhat felhatalmazást. Az Nsztv. 9. §-a értelmében, ha a nemzetközi szerződés kötelező hatályának elismerésére az Országgyűlés ad felhatalmazást, azt törvényben kell kihirdetni.

A 3. §-hoz

A szociális biztonsági egyezmények elsősorban a társadalombiztosítás alapvető ágazataira terjednek ki. Mint az Európai Unió tagállama, Magyarország a szociális biztonsági koordináció európai uniós szabályait a többi tagállammal szemben 2004. május 1-jét követően alkalmazza. Már az uniós tagságra való felkészülésünk folyamatában kiemelt szerepet kapott, hogy a közösségi elveknek és ajánlásoknak megfelelően újítsuk meg azon kétoldalú szociálpolitikai egyezményeinket, amelyeket az 1950-es és az 1960-as években írtunk alá az akkori európai szocialista országokkal.

A csatlakozásra váró országok esetében az új szociális biztonsági egyezmények létrehozása során hangsúlyozottan tekintettel kell lennünk azokra a szociális biztonsági koordinációs eszközökre (alapvetően a szociális biztonsági rendszereknek a Közösségen belül mozgó munkavállalókra és családtagjaikra történő alkalmazásáról szóló 1408/71/EGK tanácsi rendeletet felváltó, a szociális biztonsági koordinációról szóló 883/2004/EK rendeletre), amelyekkel az Európai Unió tagállamai között szabályozzák a személyek, a munkaerő szabad áramlásához kapcsolódó eljárásokat. Így meghatározó jellegű

- az ellátásokhoz való jog biztosítása,

- a már megszerzett jogok fenntartása,

- a jogosultsági időtartamok egybeszámítása,

- az ellátások exportja,

- az arányos teherviselés és

- főszabályként az, hogy a foglalkoztatott személyre a munkavégzés helye szerinti jogszabályok vonatkozzanak.

A Montenegróval aláírt Egyezmény ennek megfelelően a fent említett uniós rendeletben meghatározott szabályokat a legmesszebbmenőkig figyelembe vette.

Az Egyezmény az egyenlő elbánás alapelvén nyugodva szabályozza az egészség-, a baleset- és a nyugdíjbiztosítás egyes kérdéseit, valamint a munkanélküli ellátás tekintetében a jogszerző idő figyelembevételét.

Bár az Egyezmény tárgya a szociális biztonság kérdéseinek rendezése, a tárgyi hatály a két fél egyetértése alapján csak azon jogszabályokra terjed ki, amelyek a társadalombiztosítási jogviszony alapján nyújtott ellátásokat szabályozzák, továbbá amelyek munkanélküli ellátások tekintetében határoznak meg szabályokat. Az Egyezmény személyi hatálya kiterjed mindazokra, akik az Egyezmény tárgyát képező jogszabályok hatálya alá tartoznak vagy tartoztak, valamint azon személyekre, akik jogaikat ilyen személyektől származtatják.

Az Egyezmény az európai normáknak megfelelően - és más hatályos kétoldalú egyezményekhez hasonlóan - főszabályként kimondja, hogy a munkavállaló biztosítási kötelezettsége annak a szerződő államnak a jogszabályai szerint áll fenn, amelynek területén a keresőtevékenységet folytatja, akkor is, ha a munkavállaló lakóhelye vagy a munkáltató székhelye a másik szerződő állam területén van. Az általános szabály alól kivételt képeznek többek között a másik Szerződő Fél területére küldött közszolgálatban foglalkoztatott személyek, a munkaadó által a másik ország területére munka végzésére kiküldött dolgozók, a hajókon vagy egyéb vízi járművön foglalkoztatottak, a külképviseletek tagjai és alkalmazottai biztosítására vonatkozó rendelkezések.

A különleges rendelkezések között az egészség- és a nyugdíjbiztosítás speciális kérdései, a munkahelyi baleset, foglalkozási megbetegedés egyes kérdései, valamint a munkanélküliség esetén járó ellátások tekintetében a jogszerző idő figyelembevételének szabályai szerepelnek.

Az egészségbiztosítás különleges rendelkezéseinek lényege, hogy a biztosítási kötelezettség, az ellátásokra való igényjogosultság és az ellátások nyújtásának időtartama tekintetében mindkét Szerződő Félre a saját jogszabályai az irányadóak. A magyar-jugoszláv szociális biztonsági egyezményhez képest alapvető változást jelent, hogy az egészségügyi természetbeni ellátásokat minden esetben az illetékes teherviselő finanszírozza. Az ellátás érvényesítéséhez a biztosítás joga szerinti teherviselő által előzetesen kiállított dokumentumok alapján lesz lehetséges az ellátás igénybevételére vonatkozó jogosultság igazolása.

A balesetbiztosítással kapcsolatos szabályok az üzemi baleset és a foglalkozási megbetegedés esetére járó biztosítás speciális kérdéseit rendezik. Az általános szabály szerint az illetékes biztosítási teherviselő a saját jogszabályai szerint állapítja meg és folyósítja az ellátásokat ezen esetekben. A jelenleg hatályos egyezményhez képest eltérést jelent, hogy a jövőben állapotrosszabbodás esetén megjelenik a teherviselők között a költségek megosztásának elve.

A nyugdíjbiztosításra vonatkozó elvek azonosak a jelenleg hatályos egyezményben lefektetett elvekkel. Azok a személyek, akik a két államban szerezett biztosítási idejük alapján mindegyik államban külön-külön nyugdíjjogosultságot szereztek, az Egyezmény arányos nyugdíjszámítási szabályainak alkalmazása nélkül jogosultak lesznek az adott állam szabályai szerint nyugellátásra. Azon személyek esetében, akik nem szerezték meg valamelyik államban a nyugellátásra jogosító minimális biztosítási időt, a jogosultság megállapításához a másik államban szerzett biztosítási idő is figyelembevételre kerül. A nyugdíj mértékének megállapításához azonban csak a saját országban szerzett biztosítási időt veszik figyelembe.

Változást jelent, hogy az új Egyezmény nemcsak a két ország állampolgárai számára biztosítja a biztosítási idők összeszámítását, hanem minden biztosított számára állampolgárságtól függetlenül. Ez a változás azonban az érintettek számát a közeljövőben érdemben nem változtatja, mert jellemzően a két országban biztosítási időt szerzett személyek a két ország állampolgárai.

Kisebb, érdemi kihatással nem járó változás, hogy az egyik országban szerzett 1 évnél rövidebb biztosítási időt - mivel erre ellátás egyik országban sem jár - a másik ország a nyugdíj megállapításánál figyelembe veszi.

Az új Egyezmény értelmében a hatálybalépést követően megállapítandó nyugdíjakra vonatkoznak a rendelkezései, a régi egyezmény alapján megállapított nyugdíjak nem kerülnek átszámításra, de a régi egyezmény alapján elutasított igényt meg lehet ismételni, és az új szabályok szerint kerül elbírálásra a jogosultság.

Az Egyezmény önálló fejezetben tárgyalja a munkanélküli ellátásokra vonatkozó szabályokat. Rögzítésre kerül, hogy ha az egyik Szerződő Fél jogszabályai egy bizonyos hosszúságú időtartam teljesítésétől teszik függővé a munkanélküliség esetén járó ellátás folyósítását vagy az ellátás időtartamát, ugyanezen Szerződő Fél illetékes teherviselője úgy tekinti a másik Szerződő Fél jogszabályai értelmében teljesített időtartamot, mintha azok a saját jogszabályai szerint teljesültek volna, ha a Szerződő Fél jogszabályai értelmében is biztosítási időtartamnak minősülnek és nem esnek egybe. Az új Egyezmény állampolgársági elven rögzíti az ellátások igénybevételének helyét, amikor kimondja, hogy a Szerződő Felek állampolgárai azon Szerződő Fél területén jogosultak munkanélküliség esetén járó ellátásra, amely Szerződő Félnek az állampolgárai, függetlenül attól, hogy melyik Szerződő Fél területén voltak biztosítva munkanélkülivé válásuk előtt. Ezen rendelkezések, különös tekintettel a jogszerző idők összeszámítása elvének rögzítésére, kedvezőek az érintett személyek részére, hiszen a jelenleg hatályos egyezmény csak azt rögzíti, hogy a munkanélküli segély csak arra az időre folyósítható, amíg a jogosult annak a Szerződő Félnek a területén tartózkodik, ahol a munkanélküli segélyre való jogát megszerezte.

A vegyes rendelkezések között szerepelnek a jogsegélyről, a harmadik féllel szembeni kártérítési igény érvényesítéséről, a jogalap nélküli ellátások visszatérítéséről, az okiratok illetékmentességéről, az Egyezmény végrehajtása során az illetékes szervek közötti érintkezésről és annak hivatalos nyelvéről, a kérelmek benyújtásának joghatályáról, a külképviseletek közreműködéséről, az adatvédelem szabályairól, a kifizetések pénzneméről, valamint az Egyezmény alkalmazása során felmerülő vitás kérdések rendezési módjáról rendelkező szabályok.

Az Egyezmény rögzíti továbbá azt is, hogy a Szerződő Felek az Egyezmény végrehajtása érdekében igazgatási megállapodást kötnek. Az Egyezmény végrehajtásához szükséges, alapvetően technikai jellegű szabályokat tartalmazó igazgatási megállapodást a Kormány saját jogán eljárva kormányrendelet formájában hirdeti ki.

A jelenleg hatályos magyar-jugoszláv szociális biztonsági egyezmény végrehajtásának adatai alapján a következő költségek prognosztizálhatóak:

Az új Egyezmény a nyugellátások tekintetében érdemi változást nem eredményez, hiszen a magyar-jugoszláv szociális biztonsági egyezmény nyugellátásokra vonatkozó szabályai azonos elveken alapulnak. Amennyiben a két ország viszonylatában a későbbiekben nő a mindkét országban biztosítást szerzett személyek száma, Magyarország nyugdíjat csak az itt történt járulékfizetés arányában fizet. Összességében az új Egyezmény hatálybalépése után a nyugdíjbiztosítás vonatkozásában költségnövekedés nem várható.

Az Országos Egészségbiztosítási Pénztár 2006. évi adatai szerint a jelenleg hatályos egyezmény alapján Szerbia és Montenegró viszonylatában a sürgősségi ellátásokra 30 889 132 Ft került kifizetésre. Ami a jelenlegi helyzetet illeti, Montenegró tekintetében elmondható, hogy figyelembevéve Szerbia és Montenegró lakosságszámarányait (a lakosság kb. 6%-a él Montenegróban, de ezen arányosítás helytállóságát gyengíti az a tény, hogy Montenegróban nem él magyar kisebbség, amely nagyobb mértékben kivenné a migrációból a részét) az egyezmény végrehajtása jelentős kiadásokat nem jelent az E. Alap számára. Annak köszönhetően, hogy az új Egyezmény alapján már mindenféle (így a sürgősségi) egészségügyi ellátás nyújtására is elszámolási alapon kerül sor, kiadáscsökkenéssel lehet számolni. Ugyanakkor, amennyiben a jövőben a magyar turistaforgalom tovább élénkül Montenegró irányában, költségnövekedésre kell számítani, azonban ez a költségnövekedés az Egyezmény megkötése nélkül is bekövetkezne. Az új Egyezmény alapján a jövőben egyértelművé válik, hogy a magyar jog szerint jogosultnak minősülő személyeket az E. Alap terhére milyen ellátások illetik meg, amely elősegítheti a két ország közötti gazdasági kapcsolatok és turistaforgalom erősödését is.

Bár a korábbi években aláírt szociálpolitikai egyezmények közül a magyar-jugoszláv egyezmény számít a legkorszerűbbnek, sőt számos rendelkezése a mai európai normáknak is megfelel, az egyezmény alkalmazása során - más egyezményekhez hasonlóan - olyan komoly problémák merülnek fel, amelyek részben a nyugdíj- és az egészségügyi ellátó rendszerek időközbeni átalakulásából, részben az utóbbi évtizedben a délszláv térséget sújtó háborús helyzetekből erednek. Ezért a társadalmi-gazdasági kihívásokra a modern európai szociális modellnek megfelelő válaszokat biztosító új Egyezmény elfogadása mindenképpen szükséges. Az új Egyezmény alkalmazása mind az állampolgárok, mind a gazdasági szervezetek számára egyértelmű, pontos szabályokat teremt a járulékfizetési kötelezettség, a nyugdíj-megállapítás, valamint az igénybe vehető ellátások tekintetében.

A 4. §-hoz

A hatályba léptető rendelkezések - az Nsztv. 10. §-ában foglalt rendelkezéseknek megfelelően - rögzítik, hogy az Egyezményt kihirdető törvénynek az Egyezmény szövegét tartalmazó része az Egyezmény 43., a hatálybalépését kimondó cikke szerinti időpontban lép hatályba. Ennek konkrét napját nem a törvény, hanem a naptári nap ismertté válását követően a Magyar Közlönyben haladéktalanul közzétett egyedi határozatával a külügyminiszter állapítja meg.