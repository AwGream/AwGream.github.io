2000. évi XLIX. törvény indokolása

a gyermekek és fiatalkorúak ipari munkára való alkalmasságát megállapító orvosi vizsgálatról szóló, a nemzetközi munkaügyi konferencia 1946. évi 29. ülésszakán elfogadott 77. számú Egyezmény kihirdetéséről

Indokolás

A Nemzetközi Munkaügyi Szervezet egyes munkavállalói rétegeket érintő egyezményei közül az 1946. október 9-én elfogadott 77. számú Egyezmény rendelkezik az iparban foglalkoztatott gyermekek és fiatalkorúak munkaköri alkalmassági vizsgálatáról.

Az Egyezmény rendelkezései értelmében az iparvállalatok csak alapos orvosi vizsgálatot követően alkalmazhatnak tizennyolc évnél fiatalabb személyeket, amennyiben az adott munkakörre alkalmasnak minősültek. A fokozott kockázattal járó munkák esetén e vizsgálati kötelezettség a foglalkoztatott huszonegy éves koráig kiterjed. A vizsgálatok költségei nem háríthatók át a fiatalkorúakra vagy szüleikre. Amennyiben az orvosi vizsgálat testi fogyatékosságot, alkalmatlanságot fedez fel, intézkedni kell a más pályára történő irányításuk, illetve rehabilitációjuk iránt.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1956. június 8. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1957. június 8. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.