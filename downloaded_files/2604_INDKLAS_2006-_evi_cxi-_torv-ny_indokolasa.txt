2006. évi CXI. törvény indokolása

a Magyar Köztársaság 2006. évi költségvetéséről szóló 2005. évi CLIII. törvény módosításáról

-----STARTING---POINT---ALTALANOS---

Általános indokolás

A 2006. évi költségvetési törvény módosítása több okból is szükségessé vált:

1. az államháztartásról szóló 1992. évi XXXVIII. törvény (a továbbiakban: Áht.) 12. §-ának (3) bekezdése értelmében a 2006 folyamán hatályba lépő adó- és járulék-törvénymódosítások hatását át kell vezetni a megfelelő bevételi előirányzatokon;

2. az év végi költségvetési folyamatok kockázataira való tekintettel szükséges az államháztartási tartalék megemelése;

3. a Budapest Airport Rt. privatizációja és a hozzá kapcsolódó jogok értékesítése már 2005 végén megtörtént, ezért a kincstári vagyon értékesítéséből származó bevételek előirányzata korrigálandó;

4. a forint kamatlábak és árfolyamok, valamint a költségvetési deficit megváltozása miatt jelentősen megemelkedtek a költségvetés kamatkiadásai az eredeti előirányzathoz képest;

5. a világpiaci gázárak megemelkedése miatt a lakossági gázár-kompenzáció várhatóan meghaladja az eredetileg tervezett mértéket;

6. a Kormány 2004-ben készfizető kezességet vállalt a Magyar Televízió Rt. (MTV) kereskedelmi bankoktól felvett, 4 milliárd forint összegű hitelére annak járulékaival együtt. Mivel az MTV a hitelt a 2006. júliusi határidőre visszafizetni nem tudta, a bank a kezességet beváltotta, ami alapján az MTV-nek az Állammal szemben adók módjára behajtandó kötelezettsége keletkezett. A benyújtott törvény értelmében az Állam e követeléséről lemond;

7. a társadalombiztosítás kiadásai - mind a nyugdíj-, mind az egészségügyi ágon - érdemben meghaladják az eredetileg tervezett mértéket.

Mindez azt eredményezi, hogy a kormányzati szektor európai uniós statisztikai módszertan szerint számított „maastrichti” hiánya és az önkormányzatokat is magába foglaló államháztartás Áht. szerint számított „pénzforgalmi” hiánya közti eltérés jelentősen csökken.

 Hiány a GDP százalékában

 2006 várható

 2007 terv

 

 Pénzforgalmi hiány

 Maastrichti hiány

 Pénzforgalmi hiány

 Maastrichti hiány

 Törvénymódosítás nélkül

 8,2

 10,1

 8,3

 6,8

 Törvénymódosítással

 9,6

 10,1

 6,9

 6,8

A törvény ezen túlmenően

1. előírja, hogy év végéig az ÁAK Zrt. a nála lévő félkész utakat az NA Zrt-nek, a kész utakat pedig az Államnak - ÁFA- és illetékmentesen - átadja;

2. rendezi a szociális törvényben meghatározott egyes önkormányzati feladatok megbízási szerződéssel történő ellátása esetében a költségvetési támogatás igénylésének módját;

3. időarányos mértékig lehetővé teszi a költségvetési támogatás igénybe vételét azon többcélú kistérségi társulások számára, amelyek működési engedélyüket - önhibájukon kívül - folyó év január 31. után kapták meg. Bár a jelenleg hatályos szabály szerint ilyen esetben a támogatás nem igényelhető, a szabály enyhítése következtében sem fogja a kifizetés meghaladni a tervezett mértéket, mivel a terv már számolt ezen társulások létrejöttével;

4. csökkenti az ÁPV Zrt. üzleti célú befektetésekre szánt előirányzatát, mivel a MÁV Cargo privatizációja nem 2006-ban és nem az ÁPV Zrt. közreműködésével fog megvalósulni;

5. megszünteti az ÁPV Zrt. által kezelt privatizációs tartalék feltöltési kötelezettségét abban az esetben, ha korábbi kötelezettségek alapján teljesített kifizetések részben visszatérülnek, mivel a tartalék jelenlegi szintje a fennálló kötelezettségek alapján indokolt szintet eléri;

6. lehetővé teszi azok kárpótlását is, akik ez iránti igényüket a Hadigondozottak Közalapítványához 2006. augusztus 1. és december 31. között nyújtják be.

-----STARTING---POINT---RESZLETES---

Részletes indokolás

Az 1. §-hoz

A központi költségvetés főösszegei és egyenlege az 1. számú melléklet adatainak módosulásával összhangban változnak.

A 2-4. §-hoz

A módosítás a társadalombiztosítás pénzügyi alapjai 2006. évi költségvetésének kiadásait emeli meg, összhangban a törvény 11. és 12. számú melléklete adatainak módosulásával.

Az 5. §-hoz

A Kormány 2004-ben készfizető kezességet vállalt Magyar Televízió Rt. (MTV) 4 milliárd forint összegű hitelének visszafizetéséért. Az MTV csak a hitel kamatait fizette vissza, a társaság pénzügyi helyzete nem tette lehetővé a hitel tőkeösszegének törlesztését. A hitelező bank érvényesítette az állami kezességet (tőke+késedelmi kamat), így az MTV-vel szemben a Magyar Államnak adók módjára behajtandó követelése keletkezett, melyről az Állam e § értelmében lemond.

A 6. §-hoz

A Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény módosításáról szóló 2005. évi CLX. törvény alapján az Állami Autópálya Kezelő Zrt. (ÁAK Zrt.) látja el a gyorsforgalmi úthálózat beruházási és üzemeltetési feladatait. Ennek érdekében a társaság 2006-ban átvette a Nemzeti Autópálya Zrt.-től (NA Zrt.) a Program utakhoz kapcsolódó befejezetlen beruházásokat, majd hiteleket vett fel azok építésének folytatására. 2006 során több Program út ideiglenes forgalomba helyezése megtörtént. 2007-től kezdődően a Kormány új struktúrában kívánja folytatni az autópályák építését és finanszírozását, amelyben az ÁAK Zrt-nek már nem lesznek finanszírozási és beruházói feladatai a gyorsforgalmi úthálózat fejlesztése kapcsán. Emiatt az ÁAK Zrt. legkésőbb 2006. december 31-éig elszámol a Magyar Állammal a kész autópályák értékével és az NA Zrt-vel a befejezetlen beruházásokkal és azok tovább építésére adott előleggel. Mivel az úthálózat fejlesztést finanszírozó költségvetési előirányzat a beruházások nettó értékét tartalmazza csak, a forgalomba helyezett autópályák és a befejezetlen beruházások átadását - mind az ÁAK Zrt., mind az NA Zrt. esetében - mentesíteni kell az áfa és illetékek megfizetése alól.

A 109. § (1) bekezdésének módosítása technikai jellegű, a hatályos rendelkezés helytelenül tartalmazza az MFB Rt. elnevezését.

A 7. §-hoz

A világpiaci gázárak megemelkedése miatt a lakossági gázár-kompenzáció várhatóan meghaladja az eredetileg tervezett mértéket. Az év végi költségvetési folyamatok kockázataira való tekintettel szükséges a Pénzügyminisztérium fejezetben szerepeltetett államháztartási tartalék megemelése. A nyugdíj-kiadások terven felüli emelkedése miatt a Nyugdíj Alap előírt egyensúlya csak központi költségvetési többlet-támogatással biztosítható. A Magyar Televízió Rt. kereskedelmi bankoktól felvett, 4 milliárd forint összegű hitelére vállalt kezesség beváltásából eredő követelés elengedése előirányzat nyitását teszi szükségessé. A forint kamatlábak és árfolyamok, valamint a költségvetési deficit megváltozása miatt jelentősen megemelkedtek a költségvetés kamatkiadásai az eredeti előirányzathoz képest. Az Áht. 12. §-ának (3) bekezdése értelmében a 2006 folyamán hatályba lépő adó- és járulék törvénymódosítások hatását át kell vezetni a megfelelő bevételi előirányzatokon. A Budapest Airport Rt. privatizációja és a hozzá kapcsolódó jogok értékesítése már 2005 végén megtörtént, ezért a kincstári vagyon értékesítéséből származó bevételek előirányzata korrigálandó.

A 8. §-hoz

Ezzel a kiegészítéssel teremtődik meg a 2006. évi költségvetési törvény 30. §-a és a 3. számú melléklet 3. pontja közötti összhang.

A 9. §-hoz

A módosítással nem kerülnek hátrányos helyzetbe azok a többcélú kistérségi társulások, melyek az engedélyezési eljárás elhúzódása miatt, „önhibájukon kívül” nem rendelkeztek 2006. január 31-én érvényes működési engedéllyel. Összhangban a költségvetési törvény alapvető rendelkezéseivel, ebben az esetben a többcélú kistérségi társulások természetesen időarányos támogatást vehetnek igénybe. A módosítás sem a támogatást igénybevevő önkormányzatok számában, sem az igényelt támogatási összegben többletet nem jelent.

A 10. §-hoz

A munkavállalói járulék módosított bevételi előirányzata figyelembe veszi mind az évközi folyamatokat, mind járulék-mértéke 2006. szeptember 1-jétől hatályos 1,5%-ra történt emelkedését.

A 11. §-hoz

A makrogazdasági mutatók tervezettől eltérő alakulása, valamint a cserélődési hatás eredőjeként a nyugdíjkiadások várhatóan meghaladják az eredetileg tervezett mértéket. A nyugdíjkiadások terven felüli emelkedését a központi költségvetés többlet-támogatással ellensúlyozza.

A 12. §-hoz

Az évközi finanszírozási folyamatokra tekintettel szükséges az Egészségbiztosítási Alap egyes előirányzatainak megemelése a hiány terhére. A gyógyító-megelőző ellátáson belül az Összevont szakellátás és a Krónikus fekvőbeteg ellátás jogcím előirányzatai emelkednek. (Az összevont szakellátás terhére az egészségügyi miniszter hatáskörében végrehajtott eddigi évközi előirányzat átcsoportosítások a megemelésre kerülő két előirányzat kivételével biztosítják az éves finanszírozási kereteket.)

A 13. §-hoz

Az ÁPV Zrt. kiadásait tartalmazó mellékletben az „Üzleti célú befektetések” előirányzat jelenleg magában foglalja a MÁV Cargo Zrt. megvásárlásához szükséges összeget, amelyre nincs szükség, mivel a Kormány döntése alapján a társaságot maga a MÁV fogja értékesíteni. A maastrichti hiányt egyetlen tétel, a reorganizációs kifizetések 300 millió forintos emelkedése növeli, melyet a Nemzeti Lóverseny Kft-nek és a Bábolna Rt.-nek nyújtott tulajdonosi kölcsön tesz szükségessé.

A 14. §-hoz

Hatályba léptető rendelkezés.

A 15. §-hoz

Az ÁPV Zrt. privatizációs tartalékának állománya megfelel a indokolt mértéknek, és a tervezett tartalékfeltöltések várhatóan biztosítani tudják a tartalék állományának a kötelezettségekhez viszonyított szinten tartását. Így nem indokolt a továbbiakban a tartalékból kifizetett összegek visszatérülésével a privatizációs tartalék állományát növelni.

A MAFILM Rt.-nél és a Magyar Filmlaboratórium Kft.-nél aranyrészvény, illetve szavazat-elsőbbségi jogot biztosító üzletrész létrehozása nem lenne összhangban az európai uniós előírásokkal.

A 16. §-hoz

A módosítás azért vált szükségessé, hogy forráshiány miatt ne érje hátrány azokat, akik 2006. augusztus 1-je és 2006. december 31-e között nyújtják be kárpótlás iránti kérelmüket. A módosítás célja, hogy a Hadigondozottak Közalapítványa részére korábban átadott 26 120,0 millió forintos összeg fedezetül szolgálhasson azon kárpótlási igények kielégítésére is, amelyeket a fenti időszakban nyújtottak be.

A 17. §-hoz

Az Adó- és Pénzügyi Ellenőrzési Hivatal, valamint a Vám- és Pénzügyőrség tevékenységének azonos elvek szerinti értékelése szempontjából szükséges a módosítás.

A 17. §-hoz

A Vám- és Pénzügyőrség beszedési tevékenységének megítélhetősége szempontjából szükséges a jövedéki adóbevételek jogszabály-változás miatti növekedésének korrekciója.