2012. évi LXXXVII. törvény indokolása

a Magyarország Kormánya és a Koszovói Köztársaság Kormánya között az államaik területén jogellenesen tartózkodó személyek visszafogadásáról szóló Megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyarország Kormánya és a Koszovói Köztársaság Kormánya között az államaik területén jogellenesen tartózkodó személyek visszafogadásáról szóló Megállapodás (továbbiakban: Megállapodás) kötelező hatályának elismeréséhez szükséges felhatalmazás megszerzése és kihirdetése.

A Megállapodás elsődleges célja, hogy a két állam a szerződő felek területén jogellenesen tartózkodó, a másik fél állampolgárságával rendelkező személyek, illetve bizonyos esetekben a harmadik országbeli állampolgárok (vö.: Megállapodás 2. cikk) visszafogadásának zökkenőmentességét biztosítsa, illetve a visszafogadási eljárás gyakorlati végrehajtását megkönnyítse.

A Megállapodás létrehozása kiemelt feladat, mivel a két állam között jelenleg nincs hatályban a jogellenesen tartózkodó személyek visszafogadását szabályozó egységes és korszerű nemzetközi szerződés.

A Megállapodás tartalmi felépítése az uniós visszafogadási megállapodásokhoz hasonló. A Megállapodás szövegének kialakítására a koszovói féllel egyetértésben került sor.

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (3) bekezdése b) és c) pontjai alapján az Országgyűlés feladat- és hatáskörébe tartozó nemzetközi szerződésnek minősül, a Megállapodás kötelező hatályának elismerésére az Országgyűlésnek kell felhatalmazást adnia, és a Megállapodást törvényben kell kihirdetni.

-----STARTING---POINT---RESZLETES---

Részletes indokolás

Az 1. §-hoz

Az Nksztv. 7. § (3) bekezdés b) és c) pontjai alapján a Megállapodás az Országgyűlés feladat- és hatáskörébe tartozó nemzetközi szerződésnek minősül, így a Megállapodás kötelező hatályának elismerésére az Országgyűlésnek kell felhatalmazást adnia, és a Megállapodást törvényben kell kihirdetni.

A 2. §-hoz

A Megállapodás szövegének végleges megállapítását követően, az Nksztv. 9. § (1) bekezdése értelmében, a Megállapodást törvényben kell kihirdetni.

A 3. §-hoz

Az első rész rendelkezik a felek visszafogadási kötelezettségéről a saját (1. cikk) és a harmadik országbeli állampolgárok, valamint hontalan személyek esetén (2. cikk). A 3. cikk tartalmaz előírásokat a téves visszafogadás esetére.

A Megállapodás második része a visszafogadási eljárás részletes szabályait fekteti le, így a visszafogadási kérelem tartalmára és benyújtására vonatkozó eljárást (4. cikk), az eljárási határidőket (5. cikk), valamint a jogellenesen tartózkodó személyek átadására vonatkozó eljárási szabályokat (6. cikk).

A harmadik rész a megkeresett szerződő fél területén személyek átszállítása esetén követendő eljárási szabályokat fekteti le, a negyedik részben a felek az eljárásokkal kapcsolatos költségviselésről rendelkeznek.

Az ötödik rész az adatvédelmi rendelkezéseket (10. cikk) és az érinthetetlenségi záradékot (11. cikk) tartalmazza, míg a hatodik részben a Megállapodás végrehajtásával kapcsolatos általános szabályok kerülnek meghatározásra, beleértve a Megállapodás végrehajtásából fakadó viták rendezését (13. cikk), a Megállapodás felfüggesztésére vonatkozó (14. cikk) és záró rendelkezéseket (15. cikk).

A Megállapodás első két melléklete tartalmazza az állampolgárság bizonyítékául és meggyőző bizonyítékául szolgáló okmányok listáját, míg a 3. és 4. melléklet tartalmazza a harmadik országbeli állampolgárainak és a hontalan személyek visszafogadására vonatkozó feltételek bizonyítékának és meggyőző bizonyítékának tekinthető okmányokat. Az 5. melléklet sorolja fel azon okmányokat, amelyek azon személyek visszafogadására vonatkozó feltételek bizonyítékának tekinthetők, akik a koszovói köztársaság felségterületén születtek vagy ott rendelkeztek állandó lakcímmel. A 6. és 7. melléklet pedig a visszafogadási kérelem és az átszállítási kérelem formanyomtatványát határozza meg. A 8. melléklet rögzíti a Koszovó által külföldiek számára kiállított úti okmány formáját.

A 4. §-hoz

A Megállapodás 15. cikke értelmében a Szerződő Felek diplomáciai úton értesítik egymást arról, hogy a Megállapodás hatálybalépéséhez szükséges belső jogszabályi követelményeknek eleget tettek. A Megállapodás a későbbi jegyzék kézhezvételétől számított 30. (harmincadik) napon lép hatályba.

A Megállapodás hatálybalépésének naptári napját - az Nksztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról az idegenrendészetért és menekültügyért felelős miniszter gondoskodik.