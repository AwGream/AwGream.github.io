2011. évi CLII. törvény indokolása

a Közép-európai légiforgalmi szolgálatokról (CEATS) szóló Megállapodások felmondásáról rendelkező CEATS Felmondási Megállapodás kihirdetéséről

Általános indokolás

A Közép-európai légiforgalmi szolgálatokról (CEATS) szóló Megállapodásokat az Osztrák Köztársaság, Bosznia-Hercegovina, a Horvát Köztársaság, a Cseh Köztársaság, az Olasz Köztársaság, a Magyar Köztársaság, a Szlovák Köztársaság, a Szlovén Köztársaság és az EUROCONTROL 1997-ben írta alá. Célja az volt, hogy az érintett légiforgalmi szolgáltatók maximális hatékonyság és minimális költségek mellett, a kívánt repülésbiztonsági szinten közreműködjenek az Egységes Európai Légiforgalmi Szolgáltatási Rendszer kiépítésében. A 2004. augusztus 28-án hatályba lépett CEATS Megállapodásokat a 139/2005. (VII. 18.) Korm. rendelet hirdette ki hazánkban.

Az elmúlt években európai uniós szinten megváltozott politikai igények és szabályozási környezet következtében a CEATS Megállapodásokban meghatározott célok jelentős mértékben átértékelődtek. Ez, illetve az új közösségi igények és elképzelések szükségessé tették a CEATS projekt felülvizsgálatát. Ennek eredményeként a CEATS irányító testülete 2008. márciusban kimondta a Megállapodások felmondásának szükségességét. A projekt lezárásának végső határidejeként 2010. december 31. került megjelölésre.

Az Egységes Európai Égbolt (SES) közösségi jogszabálycsomag megteremtette a Funkcionális Légtérblokkok (FAB) kialakításának tagállami kötelezettségét. A funkcionális légtérblokk működési követelményeken alapuló, az államhatároktól függetlenül kialakított légtérblokk, ahol a léginavigációs szolgálatok és a kapcsolódó tevékenységek teljesítményalapúak és optimalizáltak annak érdekében, hogy valamennyi funkcionális légtérblokkban a léginavigációs szolgáltatók között fokozott együttműködés, vagy adott esetben egy integrált szolgáltató jöjjön létre. A Közép-európai Funkcionális Légtérblokk az Egységes Európai Égbolt rendeletekkel összhangban megoldást nyújt a térség légiforgalmi integrációjára.

2008. decemberben elkészült a CEATS Megszüntető Megállapodás szakértői tervezete és megkezdődött a FAB CE Megállapodás előkészítése. A 30/2009. (VI. 12.) ME határozat adott felhatalmazást a CEATS megállapodások felmondásáról rendelkező megszüntető megállapodás létrehozására, míg a FABCE Megállapodás létrehozásáról a 94/2009. (XI. 20.) ME határozat rendelkezik. A Közép-európai légiforgalmi szolgálatokról (CEATS) szóló Megállapodások felmondásáról rendelkező CEATS Felmondási Megállapodás szövegének végleges megállapítására adott felhatalmazásról és kihirdetéséről szóló előterjesztést a Kormány 2010. január 13-án fogadta el. Az 1010/2010. (I. 22.) Korm. határozat rendelkezik a Közép-európai légiforgalmi szolgálatokról (CEATS) szóló Megállapodások felmondásáról rendelkező CEATS Felmondási Megállapodás szövegének végleges megállapítására adott felhatalmazásról.

A CEATS Megszüntető Megállapodást és a FABCE Megállapodást 2011. május 5-én írták alá az érintett országok. Az Országgyűlés a FABCE Megállapodást 2011. június 6-i ülésén hagyta jóvá és azt a 2011. évi LXV. törvény hirdette ki.

A FABCE Megállapodás hatálybalépésével a CEATS Megállapodások fennmaradása esetén két hasonló irányultságú, részben azonos országokra kiterjedő megállapodás párhuzamosan működne, így ez olyan átfedéshez vezethet, amely komoly jogi, műszaki és biztonsági problémákat idézne elő. Ezért szükséges a CEATS Felmondási Megállapodás mielőbbi kihirdetése.

Részletes indokolás

Az 1. §-hoz

A Közép-európai légiforgalmi szolgálatokról (CEATS) szóló Megállapodások felmondásáról rendelkező CEATS Felmondási Megállapodás (a továbbiakban: Megállapodás) Országgyűlés általi kötelező hatályának elismeréséről rendelkezik.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás hiteles angol nyelvű szövegét és annak hivatalos magyar nyelvű fordítását tartalmazza.

A 4. §-hoz

Az (1)-(3) bekezdés a törvény hatálybalépéséről rendelkezik, a (4) bekezdés a törvény végrehajtásáért felelős minisztert nevezi meg, míg az (5) bekezdés a Közép-európai légiforgalmi szolgálatokról (CEATS) szóló Megállapodások kihirdetéséről szóló 139/2005. (VII. 18.) Korm. rendelet hatályon kívül helyezéséről rendelkezik.