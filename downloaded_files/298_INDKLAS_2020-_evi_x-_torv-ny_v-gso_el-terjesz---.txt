2020. évi X. törvény végső előterjesztői indokolása

a Magyarország Kormánya és a Szerb Köztársaság Kormánya között a közös államhatárt keresztező földgázszállító vezeték építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló Megállapodás kihirdetéséről

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

A Megállapodás célja az országhatáron áthaladó új földgázszállító vezeték (rendszerösszekötő) megvalósításához szükséges adminisztratív kérdések rendezése, különös tekintettel a földgázvezeték kivitelezésével kapcsolatos munkát végző személyek jogállására, e személyek határátlépésére, valamint a Magyarország és Szerbia területén való kölcsönös tartózkodására jogi kereteire.

Magyarország Kormánya és a Szerb Köztársaság Kormánya jelen Megállapodás aláírásával elismerte, hogy országaik energiaellátása érdekében az együttműködés elengedhetetlen, felismerte továbbá az országhatáron áthaladó új földgázszállító vezeték (rendszerösszekötő) megvalósításának szükségességét, amely lehetőséget kínál a szállítási útvonalak és a beszerzési források diverzifikálására, és hosszú távon garantálja a fogyasztók gázellátásának biztonságát.

-----STARTING---POINT---RESZLETES---

Részletes indokolás

1. §-hoz

A Megállapodás tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv) 7. §-a (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés adhat felhatalmazást.

2. §-hoz

A Megállapodás szövegének végleges megállapítását követően az Nsztv. 9. §-a értelmében a Megállapodást törvényben kell kihirdetni.

3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelően, a törvényjavaslat e szakasza és a 2. melléklet tartalmazza a Megállapodás hiteles angol nyelvű szövegét, az 1. melléklet pedig a Megállapodás hiteles angol nyelvű szövegének magyar nyelvű fordítását.

A Megállapodás 1. cikke a fogalom-meghatározásokat, a 2. cikke az illetékes hatóságokra és a kivitelező gazdasági társaságokra vonatkozó rendelkezéseket tartalmazza.

A Megállapodás 3. cikke rögzíti, hogy a Megállapodás hatálya kiterjed a földgázszállító vezeték a szerb-magyar rendszerösszekötő projekt keretében történő megépítésére, amelynek kivitelezője Magyarország részéről az FGSZ Földgázszállító Zártkörűen Működő Részvénytársaság, valamint a Szerb Köztársaság részéről pedig a Gastrans Llc.

A Megállapodás 4. cikke szabályozza a Megállapodás végrehajtásával kapcsolatos munkát végző személyek jogállását, az 5. cikke pedig a Megállapodás végrehajtásával kapcsolatos munkavégzés feltételeit és a határellenőrző hatóságokkal szemben fennálló kötelezettségeket.

A Megállapodás 6-8. cikke rendezi a belső szabályzatokkal és biztonsággal, illetve a jogviták rendezésével kapcsolatos kérdéseket, továbbá felsorolja az egyéb rendelkezéseket. A 9. cikk rendelkezik arról, hogy a Szerződő Felek kölcsönösen tájékoztatják egymást a jelen Megállapodás végrehajtásából fakadó bármely tevékenység megkezdésének időpontjáról.

A Megállapodás 10. cikke záró rendelkezésként rendelkezik többek között a Megállapodás hatálybalépésének, módosításának, illetve felmondásának feltételeiről.

4. §-hoz

A Megállapodás a 10. cikk (2) bekezdése értelmében a legutóbbi diplomáciai jegyzék kézhezvételét követő harmincadik napon lép hatályba. E diplomáciai jegyzékben - amelyet időben később küldenek meg a másik Szerződő Fél részére - a Szerződő Felek tájékoztatják egymást arról, hogy teljesítették a Megállapodás hatálybalépéséhez szükséges valamennyi belső jogi előírást.

A fentiek naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben haladéktalanul közzétett közleményével állapítja meg.

5. §-hoz

A törvény végrehajtásáról az energetikáért felelős miniszter gondoskodik.