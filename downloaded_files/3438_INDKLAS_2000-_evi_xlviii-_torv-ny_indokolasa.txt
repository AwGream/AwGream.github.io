2000. évi XLVIII. törvény indokolása

a kényszer- vagy kötelező munkáról szóló, a nemzetközi munkaügyi konferencia 1930. évi 14. ülésszakán elfogadott 29. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül az 1930. június 28-án elfogadott 29. számú Egyezménye a kényszer - vagy kötelező munka felszámolására irányul.

Az Egyezmény rendelkezései értelmében a ratifikáló tagállamok kötelezettséget vállaltak a kényszermunka minden formájának lehető legrövidebb időn belüli megszüntetésére. Nem minősül kényszer - vagy kötelező munkának a kötelező katonai szolgálat, a bírói ítélet, a szükséghelyzet, a rendes állampolgári kötelességek és a kisebb közösségi munka körében végzendő munkák. Az Egyezmény lehetővé teszi a közigazgatási hatósági jogkört gyakorló elöljárók számára a kényszermunka kifejezett engedéllyel történő elrendelését meghatározott feltételek teljesülése esetén. E feltételek az elvégzendő munka fontos és halaszthatatlan voltára, az önkéntes munkaerő hiányára, és a megterhelés nagyságára vonatkoznak. Kizárólag munkaképes, 18 és 45 év közötti férfiak vehetők igénybe kötelező munkára legfeljebb tizenkét havi időszakonként 60 napra. A föld alatt végzendő bányamunkára kötelező munkára senki nem vehető igénybe. Az Egyezmény rendelkezik a díjazással és a pihenőidővel kapcsolatos kérdésekről is. A tagállamoknak gondoskodniuk kell a felügyeletet ellátó szervezet létrehozásáról, valamint a jogtalanul igénybevett kényszermunka büntetendő cselekménnyé nyilvánításáról.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1956. június 8. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1957. június 8. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni.