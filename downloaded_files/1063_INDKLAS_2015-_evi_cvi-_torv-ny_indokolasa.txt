2015. évi CVI. törvény indokolása

a menedékjogról szóló 2007. évi LXXX. törvény módosításáról

-----STARTING---POINT---ALTALANOS--- 

2012 és 2014 között húszszorosára nőtt a Magyarországon menedékjogot kérők száma. A 2014-ben menedékjogot kérők számához képest 2015-ben jelentős növekedés tapasztalható.

Az illegális bevándorláshoz kapcsolódó jogszabályi változtatásokat indokolt volt még a nyár során elfogadni, mert nyárra várható az újabb menekülthullám, illetve Ausztriában júliustól szigorodik a szabályozás, vagyis az onnan kiszoruló bevándorlók is Magyarországon csapódnak le. A zöldhatáron átlépő bevándorlók többsége biztonságos származási országból érkezik, mégis megpróbál visszaélni a menekült státusszal. Ennek megakadályozását szolgálja ez a törvény azáltal, hogy lehetőséget teremt arra, hogy ne csak azt vizsgálják a hatóságok, hogy a kérelmező esetében mi a származási ország, hanem azt is, hogy mi volt a tranzit ország. Ha a menekült életét és a szabadságát nem fenyegeti veszély, illetve nincs kitéve súlyos sérelem veszélyének, nem indokolt a menekült státusz megadása. A szabályozással elérni kívánt cél, hogy akik egy biztonságos tranzit országból érkeznek Magyarország területére, azok ne igényelhessenek politikai menedékjogot. Lehet, hogy valaki Szíriában még veszélyben volt, de ha onnan eljön, áthalad Görögországon, végül megérkezik Szerbiába vagy egy másik balkáni államba, ott már nem fenyegeti veszély az életét. Aki tehát olyan helyről jön, ahol üldözik, az élete veszélyben van, annak menedéket kell nyújtani, de megélhetési bevándorlókat nem tud befogadni Magyarország.

-----STARTING---POINT---RESZLETES---

Az 1-2. §-hoz

A menedékjog, mint jogintézmény alapját képező 1951. évi Genfi egyezmény és az azt kiegészítő 1967. évi jegyzőkönyv a hazájukat faji, nemzetiségi, politikai, vallási, vagy meghatározott társadalmi csoporthoz tartozás miatti üldözés okán elhagyó személyek nemzetközi védelmét szabályozza. A Genfi egyezmény lényege, hogy a részes tagállamok menedéket nyújtanak azoknak, akik a fenti okok miatt voltak kénytelenek elhagyni hazájukat.

A Genfi egyezmény képezi az európai uniós menekültügyi jogrendszer alapját is. Minden tagállam részese a Genfi egyezménynek, az uniós irányelvek pedig a Genfi egyezmény keretein belül, az abban foglaltaknak megfelelően került meghatározásra.

A nemzetközi védelem megadására és visszavonására vonatkozó közös eljárásokról szóló 2013. június 26-i 2013/32/EU európai parlamenti és tanácsi irányelv meghatározza az elfogadhatatlan kérelmek körét (33. cikk). Az elfogadhatatlan kérelmek jogintézményének alkalmazása a hatósági jogalkalmazás szempontjából azért nélkülözhetetlen, mert ennek segítségével szűrhetők ki azok a kérelmek, amelyekkel a menekültügyi hatóságnak érdemben nem kell foglalkoznia, vagyis a kérelmező visszaküldése rövid időn belül megvalósítható.

Az elfogadhatatlanság esetkörei közül kiemelésre érdemes a biztonságos harmadik ország esetköre. A tagállamok csak akkor alkalmazhatják a biztonságos harmadik ország elvét, ha az illetékes hatóságok meggyőződtek arról, hogy a menedékkérő életét és a szabadságát nem fenyegeti veszély faji, vallási, nemzetiségi vagy valamely társadalmi csoporthoz tartozás vagy politikai meggyőződés miatt az érintett harmadik országban, vagyis nem lenne ugyanolyan üldözésnek kitéve, mint ami elől elmenekült és a feltételek fennállása esetén a menekült jogállás megadása biztosított számára.

A tagállamok a jogintézményt alkalmazhatják egyedi jelleggel, illetve lista alapján, amelyet az irányelvben szereplő kritériumok alapján kell meghatározni. A biztonságos harmadik ország lista tehát csupán az általános feltételeknek megfelelő országok kapcsán állít fel egy vélelmet, ami alapján megfordul a bizonyítási teher: a kérelmezőnek kell valószínűsítenie, hogy adott ország számára nem biztonságos, mert pl. ott nem biztosított számára a menedékkérelem előterjesztésének lehetősége, vagy a menekült státusz megszerzése. E vélelem azonban megdönthető mind az ügyfél által, mint az ezen alapuló döntést felülvizsgáló bíróság által. A vélelem megdöntése nem az általános feltételekre, vagy a listára irányul, hanem arra, hogy a konkrét kérelmező esetében alkalmazható-e.

-----STARTING---POINT---VEGE---

A 3. §-hoz

Hatályba léptető rendelkezést tartalmaz.