2006. évi LXXVII. törvény indokolása

a Bernben, 1980. május 9-én kelt, Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt jegyzőkönyv kihirdetéséről

Indokolás

A Nemzetközi Vasúti Fuvarozásügyi Államközi Szervezet (OTIF) 5. Közgyűlése módosította a Nemzetközi Vasúti Fuvarozási Egyezményt (COTIF). A COTIF módosításáról szóló Jegyzőkönyvet (a továbbiakban: Jegyzőkönyv) - amely egyidejűleg a COTIF módosítással egységes szerkezetű szövegét is megállapította - 1999. június 3-án Vilniusban írták alá a tagállamok.

A módosított COTIF függelékei - a nemzetközi személyszállítás (CIV) és az árufuvarozás (CIM) mellett - a veszélyes áruk vasúti szállítása (RID), a vasúti kocsik (CUV), illetve a vasúti infrastruktúra (CUI) használatáról kötött szerződések szabályaival, valamint a vasúti járművekre vonatkozó műszaki előírások érvényesítésével (APTU) és a vasúti járművek műszaki engedélyezésével (ATMF) kapcsolatos szabályokat tartalmazzák. A Jegyzőkönyv lehetőséget teremt arra is, hogy regionális gazdasági integrációs szervezetek - elsősorban az Európai Közösség - csatlakozzanak a COTIF-hoz. Az Európai Közösség 2003. június 27-én írta alá a csatlakozásáról szóló megállapodást.

Magyarország a Bernben, 1980. május 9-én kelt, Nemzetközi Vasúti Fuvarozási Egyezmény (COTIF) módosításairól Vilniusban elfogadott, 1999. június 3-án kelt Jegyzőkönyv megerősítéséről szóló 10/2004. (III. 10.) OGY határozattal erősítette meg a Jegyzőkönyvet. A megerősítésről szóló okiratot hazánk 2004. április 15-én helyezte letétbe. A Jegyzőkönyv hatálybalépéséhez a tagállamok kétharmada (legalább 27 tagország) általi megerősítésére van szükség. Törökország - 27. tagállamként - 2006. április 3-án helyezte letétbe ratifikációs okmányát. A Jegyzőkönyv ennek alapján - a COTIF 4. cikk 1. §-ára figyelemmel - 2006. július 1-jén lép hatályba. Időközben Bosznia-Hercegovina és Franciaország is letétbe helyezte ratifikációs okmányát, így a 42 OTIF tagországból immár 29 ország hagyta jóvá a Jegyzőkönyvet.

A Bernben, 1980. május 9-én kelt, Nemzetközi Vasúti Fuvarozási Egyezmény (COTIF) szövegét Magyarország tekintetében a Bernben az 1980. évi május hó 9. napján kelt Nemzetközi Vasúti Fuvarozási Egyezmény (COTIF) kihirdetéséről szóló 1986. évi 2. törvényerejű rendelet (a továbbiakban: tvr.) hirdette ki. Figyelemmel arra, hogy a - nemzetközi jogi értelemben - 2006. július 1-jén hatályba lépett Jegyzőkönyvet csak az azt már ratifikált országok tekintetében lehet alkalmazni, a tvr. csak abban az esetben helyezhető hatályon kívül, ha a Jegyzőkönyvet az összes OTIF tagállam ratifikálja. Ennek megfelelően szükség van a COTIF jelenleg hatályos, valamint a Jegyzőkönyvvel módosított változatának hatályban tartására az azt megerősítő tagállamok tekintetében.

A Jegyzőkönyv valamint az 1986. évi 2. törvényerejű rendelettel kihirdetett, Bernben, az 1980. évi május hó 9-én kelt Nemzetközi Vasúti Fuvarozási Egyezmény (COTIF) Részes Államainak köréről és az abban bekövetkezett változásokról a külügyminiszter közleményben ad tájékoztatást. A külügyminiszter a jelen törvény megjelenésével egyidejűleg ad tájékoztatást azon államokról, amelyek a megjelenés napjáig a COTIF részes feleivé váltak.

A Veszélyes Áruk Nemzetközi Vasúti Fuvarozásáról szóló Szabályzat (RID) az 1980-es COTIF B Függelékének (CIM) I. Melléklete. A Jegyzőkönyv ugyanakkor már a COTIF Függelékeinek szabályozása közé emeli a RID rendelkezéseit, az új C Függelékben foglalt szabályzatnak a szerves részét képező mellékleteként. Figyelemmel arra, hogy a Jegyzőkönyv a RID „státuszát” megváltoztatta - „magánjogi szerződésből közjogi szerződéssé” - a RID szabályainak kihirdetése is - figyelemmel az Alkotmánybíróság 30/2005. (VII. 14.) AB határozatában foglaltakra - csak törvénnyel történhet. Jelenleg a tvr. 3. §-a (2) bekezdésének b) pontja ad felhatalmazást a gazdasági és közlekedési miniszter részére, hogy a RID - kétévente történő - módosításait miniszteri rendelettel kihirdesse. A hatályos, 2005. évi RID Szabályzatot a Nemzetközi Vasúti Árufuvarozási Egyezményre vonatkozó Egységes Szabályok (CIM) mellékleteinek kihirdetéséről szóló 4/1987. (V. 13.) KM rendelet módosításáról szóló 47/2005. (VI. 29.) GKM rendelet hirdette ki. A 2006. július 1-jén hatályba lépő Jegyzőkönyvvel módosított COTIF C Függeléknek melléklete ugyancsak a 2005. évi RID Szabályzatot tartalmazza. A fentieknek megfelelően - figyelemmel arra is, hogy a Jegyzőkönyvet még nem megerősített tagállamok tekintetében a tvr-rel kihirdetett COTIF hatályban marad - a 2005. évi RID Szabályzatot a törvény tervezete is tartalmazza.

Az Európai Bizottság 2006 májusában felszólította a Jegyzőkönyvet már ratifikált EU tagállamokat, hogy - figyelemmel arra, hogy azok nem összeegyeztethetők a közösségi joggal - 2006. július 1-jéig nyilatkozzanak az OTIF-nál arról, hogy nem alkalmazzák a COTIF következő Függelékeit:

- E Függelék: Egységes Szabályok a nemzetközi vasúti forgalomban használt infrastruktúrára vonatkozó szerződésekre (CUI);

- F Függelék: Egységes Szabályok a nemzetközi forgalomban használni tervezett vasúti berendezésekre vonatkozó műszaki szabványok érvényesítésére és egységes műszaki előírások elfogadására (APTU), valamint

- G Függelék: Egységes Szabályok a nemzetközi forgalomban használt vasúti berendezések műszaki engedélyezésére (ATMF).

A Bizottság tájékoztatása szerint amennyiben ezt valamelyik tagállam nem teszi meg, a Bizottság az EK Szerződés 226. cikke szerint jogsértési eljárás megindítását kezdeményezi.

A nemzetközi szerződésekkel kapcsolatos eljárásról szóló 2005. évi L. törvényben (a továbbiakban: Törvény) foglalt rendelkezéseknek megfelelően a e törvény 3. §-a tartalmazza az Országgyűlés felhatalmazását, amely alapján a Magyar Köztársaság a Jegyzőkönyvhöz a fenntartást - arra vonatkozóan, hogy a fenti E, F, G Függelékeket nem alkalmazza - megteheti. A fenntartást a külügyminiszter helyezi letétbe a letéteményesnél.

A COTIF 10. Cikke értelmében a tagállamok vasúti társaságai - a CIM-mel és CIV-vel összhangban - egymás között kiegészítő határozmányokat (DCU) köthetnek, amelyek közzététele és hatálybalépése az adott tagállam jogszabályai alapján történik. Tekintettel arra, hogy a kiegészítő határozmányokban az eddigi gyakorlat alapján a vasúti társaságok a CIV Egységes Szabályok és a CIM Egységes Szabályok végrehajtása céljából állapodtak meg, és az Egységes Szabályoktól nem térhetnek el, az eljárásrend egyszerűsítése érdekében célszerűnek tartjuk, hogy az elfogadott új kiegészítő határozmányokat a vasúti társaságok honlapjukon oldalhű szöveggel tegyék közzé, és a közlekedéspolitikáért felelős tárca hivatalos lapjában hirdessék meg.

A Jegyzőkönyv kihirdetése által Magyarország továbbra is alkalmazni tudja a COTIF-ban foglaltakat személyek, poggyászok és áruk közvetlen nemzetközi forgalmában a tagállamok vasúti vonalain végzett fuvarozásai tekintetében. A Jegyzőkönyv a gazdasági szektorra közvetlen hatást nem gyakorol, annak társadalmi hatása a vasúti fuvarozás biztonságosabbá tétele.