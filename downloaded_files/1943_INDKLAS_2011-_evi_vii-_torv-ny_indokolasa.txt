2011. évi VII. törvény indokolása

az egyrészről az Európai Unió és tagállamai, másrészről a Koreai Köztársaság közötti Keretmegállapodás kihirdetéséről

-----STARTING---POINT---ALTALANOS---

Általános indokolás

Az Európai Unió és a Koreai Köztársaság kapcsolatait jelenleg a 2001-ben hatályba lépett Kereskedelmi és Együttműködési Megállapodás szabályozza. Az azóta eltelt években nyilvánvalóvá vált, hogy az együttműködés jóval túlmutat az ebben a megállapodásban szabályozott kereskedelmi területen, ezért szükség van új, magasabb szintű egyezményes kapcsolatrendszer kialakítására. A szabadkereskedelmi konzultációk 2007. évi elindítását 2008-ban követték az új, elsősorban politikai tartalmú keretmegállapodásról kezdődött tárgyalások. Az uniós tagországok többsége ragaszkodott a két egyezmény párhuzamos előkészítéséhez, tartalmi összekapcsolásához és egyidejű aláírásához. A koreai fél elfogadta az EU megközelítését, így többszöri tárgyalási fordulót követően 2009 őszére sikerült véglegesíteni mind a közösségi hatáskörbe tartozó Szabadkereskedelmi Egyezményt, mind az Keretmegállapodást (továbbiakban: Keretmegállapodás). A Keretmegállapodást a felek 2009. október 14-én parafálták.

Az EU számára Dél-Korea nyugati kötődése, gazdasági súlya és regionális kapcsolatai folytán figyelemre méltó és fontos partner, amellyel előnyös a kétoldalú kapcsolatok további elmélyítése. A kétoldalú viszony továbbfejlesztésére és újabb területekre való kiterjesztésére jó alkalmat kínál az Keretegyezmény továbbfejlesztése, illetve a Szabadkereskedelmi Megállapodás aláírása. Az EU és a Koreai Köztársaság közötti Keretmegállapodás új, magasabb szintre helyezi a két fél közötti politikai, környezetvédelmi, fejlesztéspolitikai, tudományos, oktatási és civil kapcsolatokat. Lehetőséget teremt az eddig elsősorban gazdasági és kereskedelmi témák által dominált együttműködés jelentős szélesítésére és a globális kihívások elleni közös fellépésre. Erősíteni fogja az EU régióbeli szerepét és mintaként szolgálhat a többi fejlett régióbeli országgal kötendő megállapodásnak. Demonstrálja a felek politikai nézetei és értékei között meglévő azonosságot a globális és regionális színtéren.

A megállapodás megfelel az EU politikai érdekeinek. Együttműködést irányoz elő olyan fontos területeken, mint az emberi jogok védelme, a terrorizmus elleni küzdelem vagy a tömegpusztító fegyverek elterjedésének megakadályozása. A globális kihívások elleni közös fellépés jegyében megteremti az együttműködés bővítését olyan területeken, mint az éghajlatváltozás, az illegális migráció, a pénzmosás, a drogkereskedelem, a szervezett bűnözés és a korrupció elleni küzdelem.

-----STARTING---POINT---RESZLETES---

Részletes indokolás

Az 1. §-hoz

A jelen nemzetközi megállapodás tartalmát tekintve a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontja értelmében törvényhozási tárgykört érintő szabályokat tartalmaz, ezért a Keretmegállapodás kötelező hatályának elismerésére az Országgyűlésnek kell felhatalmazást adnia.

A 2. §-hoz

A Keretmegállapodást - szövege végleges megállapítását követően - a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

Az összesen 10 fejezetből, 53 cikkből, 1 Közös Nyilatkozatból és az Európai Unió részéről 1 Záróokmányból álló Keretmegállapodás célja a Koreai Köztársaság és az Európai Unió kapcsolatának erősítése. Ennek keretében az Európai Közösség támogatja a Koreai Köztársaság erőfeszítéseit a jogállamiság és a demokrácia megszilárdítására, és ez által hozzájárul a térség politikai, gazdasági és intézményi stabilizációjához.

A Keretmegállapodás a globális kihívások elleni közös fellépés jegyében megteremti az együttműködés bővítését olyan területeken, mint az éghajlatváltozás és az energiapolitika. Európa biztonsága szempontjából fontos az előirányzott kapcsolatépítés az illegális migráció, a pénzmosás, a drogkereskedelem, a szervezett bűnözés és a korrupció elleni küzdelemben.

A megállapodás I. Címe (1-2. cikk) lefekteti az együttműködés elveit és megerősíti a feleknek az emberi jogok és az ENSZ Alapokmányában lefektetett elvek tiszteletben tartására vonatkozó elkötelezettségét. A felek megerősítik, hogy az értékrend azonossága alapján a legszélesebb területen készek a kapcsolatépítés erősítésére, beleértve gazdasági és környezetvédelmi kérdéseket. A politikai párbeszéd kereteiben rendszeres konzultációkat irányoznak elő, többek között a nemzetközi szervezetekben.

A II. Cím (3-7. cikk) a politikai együttműködés alapjait határozza meg. A felek kinyilvánítják, hogy rendszeres konzultációkat folytatnak a demokratikus alapelvek és az emberi jogok érvényesítése, a regionális és nemzetközi konfliktusok békés megoldása, és a regionális biztonság erősítése céljából. A politikai párbeszéd része a csúcstalálkozó, a külügyminiszteri szintű évenkénti találkozó, a rendszeres szakértői szintű konzultáció, valamint az Európai Parlament és a koreai nemzetgyűlés közötti együttműködés. A fejezet külön cikkben foglalkozik a tömegpusztító fegyverek elterjedése elleni fellépéssel, a Nemzetközi Büntetőbírósággal folytatott együttműködéssel és a terrorizmussal folytatott küzdelemmel.

A III. Cím (8. cikk) előirányozza a regionális és nemzetközi szervezetekben folytatott együttműködést, beleértve az ENSZ-t és annak szakosított szervezeteit, a WTO-t, az Európa-Ázsia párbeszédet (ASEM), és az ASEAN Regionális Fórumot (ARF).

A IV. Cím (9-20. cikk) a gazdasági együttműködésre vonatkozó rendelkezéseket tartalmaz. A szerződő felek vállalják, hogy a szabadkereskedelmi egyezmény segítségével kölcsönösen elősegítik a gazdasági-befektetői kapcsolatok erősítését, rendszeres párbeszédet folytatnak a gazdasági ügyekről, beleértve a makroökonómiai kérdéseket és a tájékoztatást a pénzügyi szabályozások változásairól. Az üzleti együttműködés keretében elősegítik a kis- és középvállalatok kapcsolatépítését, a kölcsönös befektetéseket, és a közös vállalatok alapítását. A 12. cikk az adózási, a 13. cikk a vámügyekkel foglalkozik. A 17. cikk az energiapolitika, a 18-19. cikk a közlekedés terén irányoz elő fokozottabb együttműködést. A 20. cikkben a felek elkötelezik magukat a fogyasztóvédelmi előírásaik lehetőség szerinti összehangolására.

Az V. Cím (21-27. cikk) a fenntartható fejlődés címszó alatt tárgyalja az egészségügyi, foglalkoztatás ügyi, környezetvédelmi, mezőgazdasági, halászati és fejlesztési együttműködés kérdéseit. A felek folyamatos információcserét folytatnak a fertőző betegségek elleni és egészségmegőrző programjaikról, valamint a társadalmi integrációra és a társadalombiztosítás továbbfejlesztésére vonatkozó elképzeléseikről. Elkötelezik magukat a természeti környezet fokozott védelme és a környezetvédelmi technológia fejlesztése mellett, továbbá kiemelt figyelmet fordítanak a mezőgazdasági termelés és a kevésbé fejlett régiók felzárkóztatása közötti összhang megteremtésére.

A VI. Címben (28-29. cikk) a felek megerősítik az oktatási és kulturális együttműködés további megerősítésére vonatkozó szándékukat.

A VII. Cím (30-38. cikk) az igazságügyi együttműködés területeit taglalja. A felek kötelezettséget vállalnak, hogy elősegítik a magán- és közjogi viták döntőbíróság útján történő rendezését, fokozottan együttműködnek a személyes adatok védelme terén, összehangolják erőfeszítéseiket az illegális migráció, az emberkereskedelem a drogkereskedelem, a szervezett bűnözés, a korrupció, a pénzmosás és a számítógépes bűnözés elleni küzdelemben. A célok teljesítéséhez előirányozzák a bűnüldöző szervek kapcsolatának erősítését.

A VIII. Cím (39-42. cikk) a többi területen folytatott együttműködésre vonatkozik. A cím egyes cikkei azokra az ágazatokra vonatkoznak, amelyek fejlesztését a felek szorosabb kapcsolatépítés megvalósításával segítik elő. Ezek, többek között a turizmus, a civil társadalom, a közigazgatás és a statisztika.

A IX. Cím (43-46. cikk) az együttműködés intézményi kereteit fekteti le. A megállapodás felváltja a 2001-ben hatályba lépett Kereskedelmi és Együttműködési Megállapodást. A szerződő felek Vegyes Bizottság felállításáról állapodnak meg, amely a felek magas rangú képviselőiből áll, évente ülésezik, áttekinti a megállapodásban rögzítettek teljesítését és javaslatot tesz az esetleges viták megoldására.

A X. Cím (47-53. cikk) az általános és záró rendelkezéseket tartalmazza. A Keretmegállapodás határozatlan időre szól. A Keretmegállapodást annak 49. cikk (1) értelmében a Felek saját belső eljárásaiknak megfelelően hagyják jóvá. A Keretmegállapodás attól a naptól számított hónap első napján lép hatályba, amelyen a Felek értesítik az egymást a fent említett eljárások befejezéséről. A Keretmegállapodást annak hatálybalépéséig ideiglenesen lehet alkalmazni. A Keretmegállapodást bármelyik fél felmondhatja, s ennek megfelelően az erről szóló értesítés kézhezvételét követő hatodik hónapon hatályát veszti.

A 4-5. §-hoz

Ez a törvény a kihirdetését követő napon lép hatályba. A Keretmegállapodás 49. cikk (2) bekezdése értelmében a Keretmegállapodást ideiglenes lehet alkalmazni. A 49. cikk (1) bekezdés szerint a Keretmegállapodás azt a napot követő hónap első napján lép hatályba, melyen a felek értesítették egymást arról, hogy a hatályba lépéshez szükséges belső jogi eljárásaik befejeződtek. Ennek oka, hogy a Keretmegállapodás kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. A Keretmegállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi határozatával állapítja meg.