2011. évi CXLV. törvény indokolása

a Magyar Köztársaság és a Mexikói Egyesült Államok között, a jövedelemadók területén a kettős adóztatás elkerüléséről és az adóztatás kijátszásának megakadályozásáról szóló, Mexikóvárosban, 2011. június 24. napján aláírt Egyezmény kihirdetéséről

-----STARTING---POINT---ALTALANOS---

Általános indokolás

A Mexikói Egyesült Államokkal megkötött Egyezmény fő célja az adóztatás szabályozása, kiszámíthatóvá tétele a kétoldalú kapcsolatokban. Az egyezmény hatálya a jövedelemadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását, oly módon, hogy meghatározza, hogy az egyes jövedelemfajták (osztalék, kamat, jogdíj, munkaviszonyból származó jövedelem stb.) tekintetében melyik szerződő államnak milyen körben van adóztatási joga.

Az Egyezmény garanciális szabályként rögzíti az egyenlő elbánás elvének alkalmazását, továbbá lehetővé teszi mindkét szerződő állam számára a kölcsönös egyeztetési eljárás kezdeményezését a másik államnál, amennyiben úgy látja, hogy annak adóztatása nem felel meg az Egyezmény rendelkezéseinek. Az Egyezmény biztosítja továbbá a szerződő államok illetékes hatóságai számára az információcsere igénybevételének lehetőségét.

Az Egyezmény tartalmát tekintve megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés által az Egyezmény kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. § -hoz

Az Egyezmény hiteles angol és magyar nyelvű szövegét tartalmazza.

Az Egyezmény főbb rendelkezései a következők:

- Az Egyezmény hatálya a jövedelemadókra terjed ki.

- 4. cikk: A nem természetes személyek belföldi illetőségét kettős illetőség esetén a Szerződő Államok illetékes hatóságainak kölcsönös egyetértése alapján rendezi.

- 5. cikk: Építkezési tevékenység esetében 6 hónap után keletkezik telephely.

- 8. cikk: A hajózásból és légi forgalomból származó nyereség az illetőség államában adózik.

- 10. cikk: Az osztalékra a forrásadó mértéke 5%, amennyiben a haszonhúzó egy társaság, illetve 15% minden más esetben.

- 11. cikk: A kamatra a forrásadó mértéke 10%.

- 12. cikk: A jogdíjra a forrásadó mértéke 10%.

- 13. cikk 2. bekezdés: A társaság részvényeinek elidegenítéséből származó nyereség az ingatlan fekvése szerinti államban megadóztatható, ha a társaság eszközeinek több mint 50%-a ingatlan vagyonból áll.

- 16. cikk 3. bekezdés: Amennyiben az egyik szerződő államban belföldi illetőségű előadóművésznek vagy sportolónak a másik szerződő államban kifejtett tevékenységét döntően a szerződő államok közalapjaiból finanszírozzák a jövedelem a tevékenység kifejtésének államában mentes lesz az adó alól.

- 20. cikk 1. bekezdés: A vendégtanár nem adóztatható a fogadó államban a tanításért, tanulmányért kapott díjazás után, ha tanítás céljából két évet meg nem haladó időtartamra utazik a fogadó államba.

- 22. cikk: Az Egyezményből származó kedvezményeket korlátozó rendelkezéseket tartalmazza.

- 23. cikk 2. bekezdés: A kettős adóztatás elkerülésére mexikói részről a beszámítás módszerét alkalmazzák.

- 26. cikk: Az OECD Modellegyezmény 2008. évi felülvizsgálata szerinti teljes körű információcseréről rendelkezik, amely kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

Jegyzőkönyv:

1. pontja: Meghatározza a nyugdíjalap vagy befektetési alap illetőségét.

2. pontja: Az Egyezmény 12. cikk 3. bekezdés b) albekezdése alkalmazhatóságáról rendelkezik.

3. pontja: Meghatározza az igazgatók tiszteletdíjához kapcsolódóan a társaság „bármely más szervének” jelentését.

4. pontja: Adatvédelmi rendelkezéseket tartalmaz.

5. pontja: Az EU klauzulát tartalmazza.

A 4. §-hoz

Az első három bekezdés a törvény hatálybalépéséről rendelkezik, a negyedik bekezdés pedig a törvény végrehajtásáért felelős minisztert nevezi meg.