2010. évi XC. törvény indokolása

egyes gazdasági és pénzügyi tárgyú törvények megalkotásáról, illetve módosításáról

-----STARTING---POINT---ALTALANOS--- 

Az elmúlt esztendők alapjaiban elhibázott gazdaságpolitikája következtében ma kettős válság sújtja a magyar gazdaságot: az államháztartás krónikus egyensúlytalansága és a vállalkozások gyenge versenyképessége. A kettő szorosan összefügg egymással. Egyrészt az államháztartás folyamatosan magas hiánya és az állam eladósodottsága miatt a vállalkozások nehezen jutnak fejlesztési forrásokhoz, másrészt a vállalkozások alacsony versenyképessége miatt az állam is nehezen jut a magas színvonalú közszolgáltatások megteremtéséhez szükséges bevételekhez. Az eddig követett gazdaságpolitika éppen azért vallott állandóan kudarcot, mert az időről időre visszatérő megszorítások ellenére sem volt képes biztosítani az államháztartás egyensúlyát, miközben szinte teljesen lemondott a gazdasági növekedés és a versenyképesség feltételeinek megteremtéséről.

A fegyelmezett költségvetési politika alapvető követelmény, ám ez önmagában még nem elegendő a gazdaság talpra állításához. A gazdaság versenyképességének megerősítése és a növekedés feltételeinek kialakítása nélkül ugyanis nem lehet tartósan stabilizálni az államháztartás helyzetét sem. Különösen akkor nem, ha a hazai vállalkozók versenytársai olyan országokban működnek, ahol kisebb a bürokrácia, egyszerűbb és átláthatóbb az adórendszer, arányosabb a közteherviselés, kedvezőbb a beruházási szabályozási környezet és ésszerűbb a külföldről érkező fejlesztési források felhasználása. Sajnálatos módon jelenleg Magyarország a Világgazdasági Fórum versenyképességi listája szerint legalább 10 hellyel van lemaradva a visegrádi országoktól. Ennek megfelelően a választók által megalapított nemzeti együttműködés rendszerében új időszámítás kezdődik a gazdaságpolitikában. Ennek első eleme a 29. pontból álló I. Akcióterv kidolgozása és következetes megvalósítása.

A törvény olyan intézkedések végrehajtására irányul, amelyek egyszerre célozzák a pénzügyi stabilitás helyreállítását és a növekedés feltételeinek megteremtését. A program három pillérre épül: az első pillér a pénzügyi stabilitás megerősítését és a gazdasági növekedés feltételeinek megteremtését szolgálja, a második pillér a vállalkozásokat érintő adminisztrációs terhek jelentős csökkentését és a közszféra jövedelmeinek teljesítményarányosabbá és igazságosabbá tételét foglalja magában, míg a harmadik pillér a foglalkoztatás bővítésének alapjait teremti meg.

Ugyanakkor a törvényben foglalt intézkedéscsomag csak az első lépés a pénzügyi stabilitás, a gazdasági növekedés feltételeinek megteremtése, a bürokrácia csökkentése és a gazdaság versenyképességének helyreállítása irányába, amelyet további akciótervek és intézkedések fognak hamarosan követni.

Az első pillér részeként a törvény a pénzügyi stabilitás megteremtése, a közpénzügyek kiszámíthatóbbá tétele, a vállalatokat és a háztartásokat fenyegető pénzügyi kockázatok csökkentése, a közterhekből való arányos részesedés növelése, a társadalmi igazságérzet megteremtése, valamint a közpénzek pazarlásának megszüntetése érdekében a pénzügyi szektor szereplői közül a hitelintézetek, a biztosítók és az egyéb pénzügyi szervezetek különadó fizetési kötelezettségét fogalmazza meg, különadóval terheli az államháztartási forrásból jövedelmet szerző magánszemélyek egyes jövedelmeit, valamint korlátozza a közszférában kifizethető jövedelmeket. Ugyanakkor emellett a törvény a gazdasági növekedés feltételeinek megteremtése és a versenyképesség növelésének elősegítése érdekében a vállalkozások számára gyakorlatilag a felére csökkenti a társasági adót, illetve a vidéki emberek számára biztosítja a szabad párlatfőzés lehetőségét.

A második pillér részként a törvény megszüntet tíz ún. „kisadót“, továbbá a beruházások elősegítése érdekében a kiemelt nagyberuházások számára jelenleg biztosított engedélyezési egyszerűsítéseket kiterjeszti az ipari és kereskedelmi célú, illetve a munkahelyteremtő beruházásokra is, jelentősen csökkentve ezzel a magánszemélyek és a vállalkozások adózási és egyéb adminisztrációs terheit.

A harmadik pillér részeként kerül sor az adórendszeren kívüli keresettel járó foglalkoztatás feltételeinek megteremtésére, ezáltal a módosítással érintett alanyi körben a legális foglalkoztatás szabályainak megalkotására.

-----STARTING---POINT---RESZLETES---

I. Fejezet

Az adórendszeren kívüli keresettel járó foglalkoztatás feltételeinek megteremtése

A Kormány 29 pontos gazdasági akciótervének egyik célkitűzése az adózás alá nem vont kereset fogalmának bevezetése annak érdekében, hogy aki adózott jövedelemből másnak magánszemélyként munkalehetőséget biztosít, ez után a jövedelem után ne kelljen újra adót fizetni. A háztartási munka ennek megfelelően adó- és járulékmentes lesz.

Az 1. §-hoz

A törvény meghatározza a hatálya alá tartozó feleket és tevékenységet. E szerint háztartási munka végzésére kizárólag természetes személy foglalkoztathat háztartási alkalmazottat.

A szabályozás a jelenleg hatályos Eftv. által megállapított háztartási munka fogalmat is felhasználva definiálja, és taxatíve felsorolással értelmezi a háztartási munkát. Amennyiben üzletszerűségre utaló körülmény merül fel (pl. egyéni vállalkozó irodájának takarítása), az nem tartozhat a háztartási munka körébe. A tevékenységi körök konkrét körülhatárolása nélkülözhetetlen annak érdekében, hogy a valós foglalkoztatási célok mellett ne érvényesülhessenek a visszaélésszerű adó- és járulékfizetés elkerülésére irányuló magatartások e foglalkoztatási konstrukció alkalmazása során.

A törvény a háztartási munkán kívül meghatározza még a háztartási alkalmazott, a foglalkoztató és az adórendszeren kívüli kereset fogalmát is. Ez utóbbi olyan járandóság, amelyet e törvény szerinti foglalkoztató háztartási munka ellenértékeként a háztartási alkalmazott részére juttat.

A 2. §-hoz

A törvény deklarálja, hogy a foglalkoztatónak nem keletkezik adó- és járulékfizetési kötelezettsége az e törvényben meghatározott háztartási munka ellátására megvalósuló foglalkoztatás kapcsán. Emellett a foglalkoztatott háztartási munka ellátására megvalósuló foglalkoztatásából származó bevétele adórendszeren kívüli, azaz a foglalkoztatottat sem terheli ezzel összefüggésben adó- és járulékfizetési kötelezettség.

A foglalkoztatót és a foglalkoztatottat megillető „mentesség” feltétele az, hogy a foglalkoztató havonta, a munkavégzés megkezdése előtt az állami adóhatósághoz bejelentse az adóazonosító jelét, valamint a foglalkoztatott adóazonosító jelét és társadalombiztosítási azonosító jelét. Ennek elmulasztása esetén az e törvény által biztosított adórendszeren kívüli keresettel járó foglalkoztatással nem élhet, azaz az adó- és járulékfizetési kötelezettségre vonatkozó, a személyi jövedelemadóról szóló 1995. évi CXVII. törvényben (a továbbiakban: Szja tv.) és a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényben (a továbbiakban: Tbj.) előírt általános szabályokat alkalmazni kell.

A mulasztással érintett naptári hónapokban a háztartási alkalmazottnak kifizetett bevétel teljes összege után meg kell fizetni az adót és a járulékokat. Amennyiben a mulasztás a foglalkoztató érdekkörére vezethető vissza a magánszemélyt terhelő közterheket is a foglalkoztató köteles megfizetni.

A törvény kimondja azt is, hogy a háztartási munkára e törvény szerint foglalkoztatott természetes személy nem minősül a Tbj. szerinti biztosítottnak, azaz e foglalkoztatása biztosítotti státuszt nem keletkeztet.

Az adórendszeren kívüli keresettel összefüggésben bevallási kötelezettség sem a foglalkoztatót, sem a foglalkoztatottat nem terheli.

A 3. §-hoz

A háztartási alkalmazott foglalkoztatása esetén a törvény bejelentési kötelezettséget ír elő a foglalkoztató számára. E kötelezettség kizárólag az állami adóhatóságnál történő nyilvántartásba vételhez alapvetően szükséges adóazonosító jelének (mind a foglalkoztató, mind a foglalkoztatott vonatkozásában), valamint a foglalkoztatott társadalombiztosítási azonosító jelének bejelentésére terjed ki. Ez utóbbit az állami adóhatóság kizárólag a bejelentett adatok munkaügyi hatóság, illetve nyugdíjbiztosítási szerv részére történő adattovábbítás tekintetében kezeli. (Ezzel összefüggésben lásd még a 7. §-nál írtakat.)

A bejelentési kötelezettség elektronikus úton, ügyfélkapun keresztül, telefonon a központi elektronikus szolgáltató rendszerben működő központi ügyfélszolgálat által fenntartott ügyfélvonalon vagy - a fogadásra alkalmas informatikai alkalmazás elkészülte időpontjától - rövid szöveges üzenet formájában (SMS-ben) teljesíthető.

A központi ügyfélszolgálat feladatellátása során az elektronikus közszolgáltatásokról szóló 2009. évi LX. törvény rendelkezései szerint jár el. A központi ügyfélszolgálat a bejelentett adatokat haladéktalanul továbbítja az állami adóhatósághoz, az e törvényben meghatározott személyes adatokat, továbbá az adótitkot kizárólag a feladata teljesítéséhez szükséges mértékben ismerheti meg és kezelheti.

A központi ügyfélszolgálat a hozzá bejelentett adatokat a bejelentést követő ötödik év végéig őrzi meg, azt követően törli azokat. (Ha a központi ügyfélszolgálat által már törölt adatokkal kapcsolatban folyamatban van hatósági vagy bírósági ügy, akkor ennek befejezéséig az adatok az állami adóhatóságnál továbbra is rendelkezésre állnak.)

A 4. §-hoz

A törvény a foglalkoztatót a bejelentés nyilvántartásba vétele kapcsán havi 1000 forint összegű regisztrációs díj fizetésére kötelezi a bejelentéssel érintett foglalkoztatottak számának figyelembevételével. A regisztrációs díj összege nem függ attól, hogy az adott hónap folyamán hány napon történt a foglalkoztatás. A regisztrációs díj postai úton, banki átutalással vagy az állami adóhatóság kijelölt ügyfélszolgálatain működő bankkártya használatával megvalósuló bankkártyás fizetéssel teljesíthető. A regisztrációs díj a központi költségvetés bevétele.

Az 5. §-hoz

A törvény lehetővé teszi, hogy a foglalkoztatott az őt megillető bevétel megszerzésekor igazolást kérhessen a foglalkoztatójától például egy esetleges hatósági vizsgálat során történő felhasználásra vagy bármilyen más célból. Ha a foglalkoztatott az igazolás kiadását kéri, a foglalkoztató az e törvényben meghatározott adatok feltüntetésével adja azt ki.

A természetes személy foglalkoztatónak az igazolás kiadásához nincs szüksége bélyegzőre, az igazolás a foglalkoztató és a foglalkoztatott aláírásával - bélyegzőlenyomat nélkül - érvényes.

Az állami adóhatóság kötelezettsége, hogy az igazolás mintát elkészítse és azt internetes honlapján elérhetővé, letölthetővé tegye.

A 6. §-hoz

A törvény a foglalkoztató e törvény szerinti bejelentési és regisztrációs díjfizetési kötelezettsége elmulasztása esetén a foglalkoztatót 100 ezer forintig terjedő mulasztási bírság kiszabásával szankcionálja, melynek alkalmazása során a hatóság az ügy összes körülményének mérlegelésével, a fokozatosság elvének érvényesítésével köteles eljárni. A mulasztási bírság összege jelentősen alacsonyabb az adózás rendjéről szóló 2003. évi XCII. törvényben (a továbbiakban: Art.) a biztosítottak bejelentésére vonatkozó kötelezettség elmulasztása esetén kiszabható, maximális bírság összegénél, ugyanakkor még kellőképp ösztönöz a jogszerű magatartásra. Mivel a regisztrációs díjfizetés nem teljesítése is mulasztási bírsággal fenyegetett, ezért a regisztrációs díj után késedelmi pótlék már nem kerül felszámításra.

A 7. §-hoz

A törvény az Art. 52. §-ának (7) bekezdését új ponttal egészíti ki, melyben adatszolgáltatási kötelezettséget ír elő az állami adóhatóság számára. Az állami adóhatóság az adatszolgáltatást hivatalból és elektronikus úton köteles teljesíteni a munkaügyi hatóság és a nyugdíjbiztosítási igazgatási szerv részére. Az egyes pénzügyi tárgyú törvények módosításáról szóló 2006. évi CXXXI. törvény 203. §-a az Art. 52. § (7) bekezdésében előírt adatszolgáltatási kötelezettségei teljesítésével összefüggésben felhatalmazza az állami adóhatóságot a társadalombiztosítási azonosító jel kezelésére, amennyiben a munkaügyi hatóság vagy a nyugdíjbiztosítási szerv részére teljesít adatszolgáltatást, mivel e szervezetek nyilvántartásai társadalombiztosítási azonosító jel alapúak.

Az állami adóhatóság a társadalombiztosítási azonosító jelet kizárólag az adatszolgáltatási kötelezettsége teljesítése célból kezelheti. Az állami adóhatóság biztosítja, hogy a társadalombiztosítási azonosító jelhez csak az férhessen hozzá, akinek tevékenysége ellátásához, célhoz kötötten ez elengedhetetlenül szükséges. Az állami adóhatóság a magánszemélyekről a saját feladatai ellátása érdekében vezetett nyilvántartásaiban a társadalombiztosítási azonosító jelet nem szerepeltetheti.

A törvény megteremti az e törvény alapján bejelentendő társadalombiztosítási azonosító jel és az Art. adatszolgáltatási szabályai közötti összhangot, továbbá a társadalombiztosítási azonosító jel állami adóhatóság általi kezelése célhoz kötöttségét.

II. Fejezet

A magánszemély egyes jövedelmeinek különadója

A Kormány a Nemzeti Együttműködés Programjának végrehajtására összeállított akciótervének egyik pontjaként a társadalom igazságérzetét sértő, államháztartási forrásból származó, a jogviszony megszűnésével összefüggésben juttatott egyes jövedelmek megadóztatását irányozta elő.

A törvény alapján a rendelkezés hatálya alá tartozó jogviszonyok megszűnésével összefüggésben kifizetett meghatározott juttatásoknak a 60 napra számított rendszeres járandóságot meghaladó részét 98 százalékos mértékű különadó terheli, melyet a kifizetéskor a kifizető köteles levonni, bevallani és megfizetni. Az összeget további személyi jövedelemadó fizetési kötelezettség és tb-járulékfizetési kötelezettség nem terheli, de egészségügyi hozzájárulást kell utána fizetni.

A 8. §-hoz

A törvény személyi hatálya alá tartozó magánszemélyek meghatározott jövedelmük után különadó fizetésére kötelezettek. A különadó az állami költségvetés bevétele.

A 9. §-hoz

A különadó fizetési kötelezettség a közszférában munkavégzésre irányuló jogviszonyban foglalkoztatott magánszemélyekre terjed ki. A különadó alapja az említett jogviszonyok megszűnésével összefüggésben fizetett egyes juttatásoknak a 60 napra számított rendszeres járandóságot meghaladó része.

A 10. §-hoz

A különadó mértéke az adóalap 98 százaléka. A különadó-alap után további 27 százalék egészségügyi hozzájárulás-fizetési kötelezettség terheli a kifizetőt.

A 11. §-hoz

A különadót a kifizetéskor a kifizetőnek forrásadóként kell levonnia, az Art. szerinti havi bevallásában kell bevallania és a bevallás benyújtására nyitva álló határidőig kell megfizetnie. A kifizetésről a magánszemély számára igazolást kell kiállítani. Amennyiben a különadó levonását a kifizető elmulasztotta, azt a magánszemélynek kell a kifizetést követő hónap 12. napjáig megfizetnie.

A törvény hatálya alá tartozó bevételt a magánszemélynek személyi jövedelemadó bevallásában elkülönítetten kell bevallania, azt további személyi jövedelemadó nem terheli, de a magánszemély összes jövedelmét az adóévben az összeg hozzáadásával kell megállapítani. Az összeg nem minősül a Tbj. szerinti járulékalapnak, de alapja az egészségügyi hozzájárulásnak.

A módosítás a törvény hatályba lépését megelőzően kifizetett jövedelmek tekintetében is meghatározza az eljárási szabályokat.

A 12. §-hoz

A rendelkezés meghatározza a rendszeres járandóság fogalmát.

III. Fejezet

Egyes adó- és egyéb törvények módosítása

Az adóterhelés csökkentése érdekében a törvény a kedvezményes 10 százalékos társasági adókulcs alkalmazási körét kiterjeszti 50 millió forint adóalapról 500 millió forint adóalapig, azzal, hogy a jövőben a kedvezményes kulcs alkalmazása nem kötődik feltételek teljesítéséhez.

A Tao. változásával összhangban a vállalkozói személyi jövedelemadó szerint adózó egyéni vállalkozó is az 500 millió forintot meg nem haladó adóalap után 10 százalékos adómértékkel, az adóalap ezt meghaladó része után pedig 19 százalékos mértékkel fizet vállalkozói személyi jövedelemadót. A módosítás év közbeni hatálybalépésére tekintettel a törvény a 2010. évre az átmeneti rendelkezések között rögzíti az alkalmazni rendelt szabályokat.

Az Szja tv. módosítása révén egyértelművé válik, hogy az ingatlan bérbeadáshoz a magánszemélynek nem kell egyéni vállalkozóvá válnia (ugyanez a szabály vonatkozik az egyéb szálláshely szolgáltatást nyújtó magánszemélyre is). A költségelszámolásra vonatkozó rendelkezések szerint értékcsökkenési leírást csak az egyéni vállalkozó számolhat el az ingatlan-bérbeadásból, a szálláshely-szolgáltatásból származó bevételével szemben, ami arra ösztönözheti a magánszemélyeket, hogy egyéni vállalkozóvá váljanak. Ez sok esetben indokolatlan adminisztrációs követelményeket állít a magánszemélyek elé. Ennek elkerülése érdekében a törvény módosítja a jövedelem megállapításnak szabályait, az önálló tevékenységet folytató magánszemélyként ingatlant bérbeadó (egyéb szálláshely-szolgáltatást nyújtó) magánszemélyek számára is lehetővé teszi az értékcsökkenési leírás elszámolását.

A törvény értelmében megszűnik a vállalkozók kommunális adója és az üdülő épület utáni idegenforgalmi adó.

A törvény az 1990. évi XCIII. törvény (a továbbiakban: Itv.) öröklési- és ajándékozási illetékekre vonatkozó rendelkezéseit akként módosítja, hogy a - vér szerinti kapcsolaton vagy örökbefogadáson alapuló - egyenes ági öröklés, ajándékozás, a termőföldről szóló 1994. évi LV. törvény szerinti gazdaságátadási támogatás keretében történő - ingyenes és visszterhes - vagyonszerzés, továbbá a belföldi ingatlanvagyonnal rendelkező társaságban fennálló vagyoni betétek kapcsolt vállalkozások közötti átruházása mentes legyen az illeték alól.

A 13. §-hoz

A Tao. hatályos rendelkezései szerint az adózók - meghatározott feltételek teljesítése esetén - 50 millió forint adóalapig 10 százalékos adókulcsot alkalmazhatnak, az 50 millió forint feletti részre pedig 19 százalék az adókulcs.

A Kormány meghirdetett intézkedései között szerepel a kedvezményes 10 százalékos kulcshoz tartozó adóalap felemelése 50 millió forintról 500 millió forintra úgy, hogy nem kapcsolódik feltétel a kedvezményes kulcs alkalmazásához.

Figyelemmel a 10 százalékos adókulcshoz tartozó adóalap felemelésére az adóévben adózás előtti eredmény csökkentéseként érvényesített csekély összegű (de minimis) támogatások összegét úgy kell kiszámítani, hogy a kedvezmény értékéből az 500 millió forintot meg nem haladó rész 10 százalékát, míg a meghaladó rész 19 százalékát kell támogatásként figyelembe venni.

A 14. §-hoz

Tekintettel arra, hogy az 500 millió forint adóalapig alkalmazható 10 százalékos adókulcs érvényesítése 2010. július 1-jétől kerül bevezetésre, a 2010-es adóév sajátos adóévnek minősül abból a szempontból, hogy eltérő szabályok vonatkoznak az év első, illetve második felére.

A szabályok érvényesítéséhez a 2010. évi adóalapot két részre kell osztaniuk.

A 2010. január 1-jétől 2010. június 30-áig terjedő időszakra jutó pozitív adóalapra:

- 50 millió forintig 10 százalékos adókulcsot alkalmazhatnak azok az adózók, amelyek teljesíteni tudják a 10 százalékos adókulcs alkalmazáshoz szükséges feltételeket; a feltételek a féléves alkalmazás miatt arányosításra kerülnek;

- 19 százalékos kulcsot alkalmaznak azok az adózók, amelyek nem tudják teljesíteni a 10 százalékos adókulcs alkalmazáshoz szükséges feltételeket.

A 2010. július 1-jétől 2010. december 31-éig terjedő időszakra jutó pozitív adóalapra:

- 250 millió forintig 10 százalék az adókulcs, és nincsenek feltételek az érvényesítéshez (az egész évre meghirdetett 500 millió forintos határ felezésre kerül a féléves bevezetés miatt);

- 250 millió forint felett 19 százalék az adókulcs.

A 2010. adóévben - figyelemmel arra, hogy sajátos adóévnek minősül, mivel eltérő szabályok vonatkoznak az év első, illetve második felére - az adózás előtti eredmény csökkentéseként érvényesített csekély összegű (de minimis) támogatások összegét úgy kell kiszámítani, hogy a 2010. július 1-jét megelőző időszakra jutó adóalap terhére érvényesített kedvezmény értékéből - ha az adózó alkalmazza a 10 százalékos adókulcsot, akkor az 50 millió forintot meg nem haladó rész 10 százalékát, a meghaladó rész 19 százalékát, míg a 10 százalékos adókulcsot a 2010. július 1-jét megelőző időszakban nem alkalmazó adózó esetén a - 19 százalékát kell támogatásként figyelembe venni. A 2010. július 1-jét követő időszakra jutó adóalap terhére érvényesített kedvezmény értékéből a 250 millió forintot meg nem haladó rész 10 százaléka, az azt meghaladó résznek pedig a 19 százaléka minősül állami támogatásnak.

A naptári évtől eltérő üzleti évet választó adózók a 2010-es adóévi adóalapjukat - az adózás rendjéről szóló 2003. évi XCII. törvényben foglaltakkal összhangban - az üzleti év első napján hatályos szabályok szerint határozzák meg.

A módosuló szabályok nem érintik a már bevallott adóelőlegek fizetési szabályait, azokat változatlanul a korábbi szabályok szerint készített bevallás szerint kell teljesíteni.

A 15. §-hoz

Az Szja tv. módosítása révén egyértelművé válik, hogy az ingatlan bérbeadáshoz a magánszemélynek nem kell egyéni vállalkozóvá válnia (ugyanez a szabály vonatkozik az egyéb szálláshely szolgáltatást nyújtó magánszemélyre is).

A 16. §-hoz

A törvény - a jogbiztonság érdekében, a 2009. december 31-ig hatályos szabályozással összhangban - a külföldi pénznemben megfizetett adó esetében rendezi az átszámítás szabályait. (Tekintettel arra, hogy e beszámításra az adóbevallásban - a 2010-ben megfizetett adó esetében tehát gyakorlatilag 2011-ben - kerülhet sor, e rendelkezés átmeneti szabály beiktatását nem teszi szükségessé.)

A törvény egyszerűsíti a külföldi pénznemben keletkezett bevétel forintra történő átszámításának szabályát. Ha a bevétel adóelőleg-levonásra kötelezett kifizetőtől származik, a bevétel forintra történő átszámításához a megszerzés napját megelőző hónap 15. napján érvényes MNB hivatalos devizaárfolyamot, olyan külföldi pénznem esetében, amely nem szerepel az MNB hivatalos devizaárfolyam-lapján, az MNB által közzétett, euróban megadott árfolyamot kell alkalmazni.

A 17. §-hoz

A törvény szerint az ingatlan-bérbeadási (egyéb szálláshely szolgáltatási) tevékenységet önálló tevékenységként folytató magánszemély számára is lehetővé válik, hogy bevételével szemben értékcsökkenési leírást számoljon el az egyéni vállalkozókra vonatkozó szabályok szerint.

A 18. §-hoz

A Tao. változásával összhangban a vállalkozói személyi jövedelemadó szerint adózó egyéni vállalkozó is az 500 millió forintot meg nem haladó adóalap után 10 százalékos adómértékkel az adóalap ezt meghaladó része után pedig 19 százalékos mértékkel fizet vállalkozói személyi jövedelemadót.

A vállalkozói bevételt csökkentő kedvezmények alapján csekély összegű (de minimis) támogatásnak minősülő támogatás összegét úgy kell kiszámítani, hogy a kedvezmény értékéből az 500 millió forintot meg nem haladó rész 10 százaléka minősül támogatásnak, míg a meghaladó rész 19 százalékát kell támogatásként figyelembe venni.

A 19. §-hoz

A vállalkozói személyi jövedelemadó mértékére vonatkozó módosítás év közbeni hatálybalépésére tekintettel a törvény az Szja tv. átmeneti rendelkezései között rögzíti a 2010. évre alkalmazni rendelt szabályokat.

A vállalkozói jövedelem 2010. második félévre eső részének 250 millió forintot meg nem haladó részére a 10 százalékos adókulcs különös feltételek teljesítése nélkül is alkalmazható. E változással összefüggésben módosulnak a 2010. második félévére vonatkozó adóelőleg-szabályok is. A módosítás lényege, hogy amennyiben az év elejétől számított halmozott adóelőleg-alap második félévre eső része a 250 millió forintot nem haladja meg, az egyéni vállalkozó jogosult 10 százalékos mértékkel fizetni a rá vonatkozó személyi jövedelemadó-előleget.

A vállalkozói adóalapot a 2010. évi adókötelezettség megállapításakor a 2010. július 1-je előtti, illetve utáni időszak naptári napjainak arányában két részre kell osztani. A július 1-jével kezdődő időszakra jutó adóalap 250 millió forintot meg nem haladó része után az adó 10 százalék, afelett pedig 19 százalék.

A július 1-jét megelőző időszakra jutó adóalap adózására a 2010. június 30-án hatályos szabályokat kell alkalmazni. Az egyéni vállalkozó a 2010. július 1-jét megelőző időszakra jutó adóalapra (legfeljebb 50 millió forintig) akkor választhatja a 10 százalékos adómérték alkalmazását, ha megfelel a választásra a 2010. június 30-án hatályos törvényi rendelkezések szerint irányadó feltételeknek.

Ha az egyéni vállalkozó az Szja tv. 2010. július 1-jét megelőző szabályai szerint élt a 10 százalékos adómértékkel, az adómegtakarítás felhasználására vonatkozó feltételeket még teljesítenie kell.

A 2010. évben a vállalkozói bevételt csökkentő kedvezmények alapján csekély összegű (de minimis) támogatásnak minősülő támogatás összegét úgy kell kiszámítani, hogy a 2010. július 1-jét megelőző időszakra jutó adóalap terhére érvényesített összes kedvezmény értékéből az 50 millió forintot meg nem haladó rész 10 százaléka minősül támogatásnak, míg a meghaladó rész 19 százalékát kell támogatásként figyelembe venni. A 2010. július 1-jét követő időszakra jutó adóalap terhére érvényesített összes kedvezmény értékéből a 250 millió forintot meg nem haladó rész 10 százalékát, az azt meghaladó résznek pedig a 19 százalékát kell támogatásként figyelembe venni.

Ha az egyéni vállalkozónak a 2010. évben érvényesített kisvállalkozói kedvezménnyel, illetve nyilvántartásba vett fejlesztési tartalékkal összefüggésben adó-megfizetési kötelezettsége keletkezik, az erre vonatkozó rendelkezésben az érvényesítés/nyilvántartásba vétel évében hatályos adómértéknek - a megfizetési kötelezettséget az első és a második időszakra eső naptári napokkal arányosan megosztva - az első és második időszakra e § szerint meghatározott adómérték minősül.

A külföldi pénznemben keletkezett bevétel forintra történő átváltásával kapcsolatban a törvény az Szja tv. átmeneti rendelkezései között rögzíti, hogy az e törvénnyel beiktatott új szabályokat 2010. január 1-jétől lehet alkalmazni.

A 20. §-hoz

A magánszemélyek egyes jövedelmeire külön törvények állapítanak meg adókötelezettséget vagy adómentességet azzal, hogy az ilyen jövedelmek nem tartoznak az Szja tv. hatálya alá. Az a) pont szerinti módosítás megteremti az összhangot ezekkel a törvényekkel.

A b) pont szerinti módosítás pontosítja azt a rendelkezést, hogy mely esetekben nem kell adóelőleget megállapítania az adóelőleg-megállapításra kötelezett kifizetőnek.

A c) pont szerinti módosítás a vállalkozói személyi jövedelemadó mértékének változásával összhangban módosítja az adóelőleg-fizetés szabályait. Az egyéni vállalkozó az adóelőleg-alap 500 millió forintot meg nem haladó részére jogosult a 10 százalékos mértékű adóelőleg-mértéket alkalmazni.

A 21. §-hoz

A törvény hatályon kívül helyezi a 10 százalékos adókulcs mellett megtakarított adó felhasználására vonatkozó feltételeket.

A 22. §-hoz

A törvény a vállalkozók kommunális adójának megszűnése miatt módosítja az önkormányzatok adómegállapító jogát korlátozó azon rendelkezést, amely hivatkozik a vállalkozók kommunális adójára.

A 23. §-hoz

Az üdülőépület utáni idegenforgalmi adó megszűnésével összefüggésben a törvény pontosítja a mentességi rendelkezés szövegét.

A 24. §-hoz

A törvény - a vállalkozók kommunális adója és az üdülőépület utáni idegenforgalmi adó megszüntetése érdekében - Htv. azon rendelkezéseit, szövegrészeit helyezi hatályon kívül, melyek ezen adónemek szabályait tartalmazzák.

A 25. §-hoz

A törvény az Itv. 16. §-ának és 17. §-ának módosításával új illetékmentességet vezet be az egyenes ágbeli rokonok számára. Mindez azonban - az alábbiak szerint - szükségessé teszi az öröklési- és ajándékozási illeték-mérték táblázat módosítását is.

Az öröklési és ajándékozási illeték hatályos szabályai az örökhagyó és az örökös, illetve az ajándékozó és a megajándékozott közötti rokonsági fok alapján három csoportot különböztetnek meg. Ezek közül a leginkább preferált I. csoportba tartoznak az örökhagyó/ajándékozó gyermeke, házastársa, szülője, valamint a háztartásában eltartott szülő nélküli unokája (az örökbe fogadott, a mostoha- és nevelt gyermek a vér szerinti gyermekkel, az örökbe fogadó, a mostoha- és nevelőszülő a vér szerinti szülővel egy tekintet alá esik). A második csoportot az örökhagyó/ajándékozó I. csoportba nem tartozó unokája, nagyszülője, testvére alkotja. Minden más örökös/megajándékozott a III. csoportba tartozik.

A jelenleg hatályos illetékszabályok által az egyéb vagyonszerzőkre vonatkozótól kedvezőbb illetékmértékkel, illetve 20 millió forint örökrészig illetékmentességgel preferált személyi körből a házastárs, a mostoha- és a nevelt gyermek, illetve a mostoha- és a nevelőszülő nem esne az új illetékmentesség hatálya alá. A felsorolt személyek a jelenlegi I. csoportban maradnak, ahonnan egyidejűleg kikerül a törvény szerint mentességre jogosult szülő és gyermek. A nagyszülőt, unokát és testvért magába foglaló második csoport ugyanakkor a törvény értelmében a testvérre szűkül.

A 26. §-hoz

A törvény mentessé teszi az öröklési illeték alól az örökhagyó egyenes ágbeli rokonait.

A 27. §-hoz

A törvény mentessé teszi az ajándékozási illeték alól az ajándékozó egyenes ágbeli rokonait.

A 28. §-hoz

A törvény azzal összhangban került megfogalmazásra, hogy az európai agrár- és vidékpolitika alapját az egyéni/családi gazdaságok adják. Ezek megerősítése, a generációk közti kapcsolat, a gazdálkodás folytonossága és annak időről időre történő megújítása tehát olyan fontos kérdés, melyet különböző közösségi eszközökkel, támogatási formákkal segít az EU. Ezek közül két - a 2007-2013-as tervidőszakra vonatkozó, 1698/2005/EK számú, európai vidékfejlesztési (EMVA) rendelet által a tagországok számára felkínált, és így az Új Magyarország Vidékfejlesztési Programban (ÚMVP-ben) is szereplő - igen fontos támogatás jogcím a gazdaságátadási támogatás és a fiatal gazdák induló támogatása.

A két - egymással szorosan összefüggő támogatási forma - lényege az, hogy ha a gazda elér egy adott - általában 55 éves - életkort, és termelő tevékenységét befejezve gazdaságát átadja egy közvetlen családtagjának (fiának, lányának, menyének, vejének, unokájának stb.), aki átvevőként vállalja, hogy legalább 5 évig folytatja a gazdálkodást és 10 éven belül nem idegeníti el a gazdaságot, akkor az erről szóló megállapodás alapján az „idős gazdát” életjáradék-szerű rendszeres kifizetés illeti meg, a fiatal gazda pedig jogosulttá válik egy beruházás típusú, egyszeri, vissza nem térítendő szabad felhasználású fejlesztési támogatásra, amellyel megújíthatja, saját elképzelései szerint alakíthatja, illetve bővítheti birtokát. Ez a két eszköz tehát közpénzekből nyújtott támogatásokkal jelentősen segíti a családi gazdálkodás folytonosságának fenntartását, a generációváltást és a gazdálkodás generációnkénti megújítását. Az ehhez fűződő közérdeket az is kifejezi, hogy az ilyen - családon belüli - gazdaságátadás egésze illetékmentes, szemben az egyéb típusú - ajándékozás vagy eladás útján történő - birtokelidegenítéssel.

A fenti modelltől azonban a magyar rendszer egyebek mellett annyiban is - megítélésünk szerint indokolatlanul - eltér, hogy az illetékmentesség a gazdaságátadás keretében történő átruházás esetén nem a birtok egészére, hanem csak a földbirtokra vonatkozik. Bár az Illetéktörvény ajándékozási illetékmentességet biztosító rendelkezéseinek jogpolitikai indokai kapcsán magunk is egyetértünk azzal a mai szabályozással, hogy amennyiben az átvevő a 83/2007. (VIII. 10.) FVM rendelet 6. §-ában biztosított jogtechnikai megoldások (adásvételi, vagy ajándékozási szerződés) közül a gazdaság átvételéhez az adásvételt választja, úgy - amennyiben teljesülnek az Itv. 26. § (1) bekezdésének p) pontjában foglaltak - a gazdaság vagyonelemei közül legfeljebb a termőföldhöz biztosít visszterhes vagyonátruházási illetékfizetési kötelezettség alóli mentességet a jogalkotó, ám álláspontunk szerint más megítélés alá kell esnie az olyan ajándékozási szerződésnek, amelyben a gazdaságátadás keretében megajándékozott átvevő a gazdaságot átadó gazda közeli hozzátartozója, és a gazdaság átadásának célja a fentiek szerinti folytonosság, a gazdaság továbbvitelének biztosítása.

Megítélésünk szerint nálunk is - nemcsak jogpolitikai, de - kiemelt szakmapolitikai, agrár- és vidékpolitikai, gazdasági és társadalmi érdek is fűződik ahhoz, hogy az állam a generációk közti kapcsolatot, a folytonosságot szervesen biztosító családi gazdaságokat megerősítse, továbbá a lakossággal szembeni élelmiszerellátási kötelezettségének teljesítését oly módon is biztosítsa, hogy a működő gazdaságok családtagok általi továbbvitelét a gazdaságátadás körében átadott, a mezőgazdasági tevékenység fenntartásához okszerűen szükséges vagyon egészének illetékmentességén keresztül is támogassa. Az illetékszabályok meghatározásával is elősegíthető, hogy a kialakuló munkakultúra a tradicionálisan mezőgazdasági tevékenységet végző családokban többletteher viselése nélkül „átörökíthető” legyen, és fontos, hogy ez ne csak öröklés jogcímén történhessen. A mezőgazdaságnak egyébiránt ma nincs is akkora jövedelemtermelő képessége, hogy öröklés esetén a tevékenységet folytató leszármazó az örököstársától „magához váltsa” azt a termelőeszközt, amelyet szüleivel eladdig is együtt működtetett.

Meggyőződésünk, hogy az EU támogatási prioritásoknak megfelelő és a 83/2007-es FVM rendeletben is szereplő - életkorral kapcsolatos - feltételrendszer is annak érdekében került kialakításra, hogy még a szülők életében dőljön el: a mezőgazdasági munkatevékenységbe aktívan bekapcsolódó közeli hozzátartozó tulajdonnal is megerősített jogcímen vihesse tovább a gazdaságot. Éppen ezt szolgálja az EU vidékfejlesztési eszközrendszere keretében biztosított két - fentebb említett, egymással is összefüggő - támogatási jogcím, mint a gazdaságátadási támogatás, és a fiatal - a gazdaságot átvenni kész - gazdák induló támogatása. Ennek jelentőségét az elöregedő gazdatársadalom és a hazai agrárium demográfiai helyzetének ismeretében nem kell külön magyaráznunk.

Nem felel meg a magasabb rendű társadalmi és jogpolitikai, a tradicionális mezőgazdaság kiépítéséhez - ezen keresztül a nagyobb ellátási biztonság megteremtéséhez - fűződő érdeknek sem, ha a jogalkotó pusztán költségvetési, fiskális szempontok érvényesítésén keresztül az illetéktörvény rendelkezéseivel a bevétel maximalizálására törekszik úgy, hogy az átvett gazdasághoz a termőföldön kívül okszerűen hozzákapcsolódó vagyonelemek megajándékozott általi szerzését illetékkel terheli, megnehezítve ezzel a gazdaság családon belüli továbbvitelét. Ennek kiadásoldali gazdasági, társadalmi kárai messze meghaladják bevételi oldali fiskális előnyeit.

Az Itv. - ajándékozási illetékfizetés kapcsán tapintható - logikája is azt sugallja (csak termőföld ajándékozása esetén 50% kedvezmény; gazdaságátadás keretében történő termőföldszerzés esetén viszont már 100% illetékmentesség), hogy a jogalkotó felismerte: egy magasabb szervezettségi szint, egy gazdaság, mint termelési egység egészének fenntartásához magasabb érdek fűződik. Ezt a felismerést illetékmentességgel is preferálta.

Előbbiekből következik, hogy mindaz, ami a gazdaság működtetésének fenntartásához hozzátartozik, kell, hogy ossza a termőföld sorsát. Megítélésünk szerint tehát mindazon vagyonelem ajándékozási illeték nélküli megszerzését biztosítania kell a jogalkotónak, amelyek a gazdaság, mint mezőgazdasági termelési egység tevékenységének funkcionális fenntartásához okszerűen hozzátartoznak, és amelyeket az európai vidékfejlesztési támogatási rendszernek megfelelő gazdaságátadási támogatás feltételeként, a mezőgazdasági termelő tevékenység fenntartása érdekében, a gazdaságátadás keretében ruház át a gazda közeli hozzátartozójára, mint megajándékozottra.

Az illetékfizetési mentességet indokolt kiterjeszteni a mezőgazdasági tevékenység folytatásához szükséges termőföldnek nem minősülő egyéb ingatlanra, ingóra - ide értve a gépjárművet és a pótkocsit is -, valamint vagyoni értékű jogra, ha azok átadására közeli hozzátartozók között került sor. E vagyonelemek a gazdaság egészének működéséhez szükségesek. Termőföld esetén indokolt megtartani azt az általános mentességi szabályt, amely legalább öt éves mezőgazdasági tevékenység folytatását írja elő [lásd: Itv. 26. § (1) bekezdés p) pont].

A 29. §-hoz

Szintén új illetékmentességi szabályként iktatja be a törvény az illetéktörvénybe, azt a rendelkezést, miszerint a belföldi ingatlanvagyonnal rendelkező társaság vagyoni betétjének kapcsolat vállalkozások közötti átruházása mentes a visszterhes vagyonátruházási illeték alól.

A 30. §-hoz

A törvény rögzíti, hogy az egyenes ági rokonokra, illetve az ingatlannal rendelkező társaságban fennálló vagyoni betét kapcsolt vállalkozások közötti átadására vonatkozó illeték-mentességi rendelkezéseket a 2010. július 1-jéig az állami adóhatóság által jogerősen el nem bírált ügyekben, a gazdaságátadási támogatás érdekében átadott mezőgazdasági ingatlanokra, eszközökre vonatkozó illetékmentességet pedig a hatályba lépés napján az állami adóhatóság által jogerősen el nem bírált ügyekben is alkalmazni kell.

A 31. §-hoz

Az 1991. évi LXXXII. törvény (a továbbiakban: Gjt.) cégautóadót szabályozó hatályos rendelkezése értelmében a cégautóadóból nagy teljesítményű személygépkocsik után megfizetett adó levonható. A nagy teljesítményű személygépkocsik adójának megszűnése miatt ez az adóbetudás okafogyottá vált, ezért a törvény a cégautóadóban a kétszeres adóztatást kizáró rendelkezést ennek megfelelően módosítja.

A 32. §-hoz

A törvény átmeneti szabályban teszi egyértelművé, hogy a nagy teljesítményű személygépkocsik utáni 2010. második negyedévi adó még levonható a 2010. második negyedévi cégautóadóból, méghozzá változatlan feltételekkel.

A 33. §-hoz

Az egyes nagy értékű vagyontárgyakat terhelő adóról szóló 2009. évi LXXVIII. törvény (a továbbiakban: Nért.) tartalmazza a vízi járművek adójára, a légi járművek adójára, valamint a nagy teljesítményű személygépkocsik adójára vonatkozó rendelkezéseket. Az említett adónemek megszüntetése érdekében a törvény a Nért.-et hatályon kívül helyezi.

A 34. §-hoz

A magánszemély - adminisztratív terheinek csökkentése érdekében - az ingatlan bérbe/haszonbérbe adása esetén mentesül a bejelentési kötelezettség alól és nem kell adószámot kérnie, ha ezen tevékenységére nem választja az általános forgalmi adófizetési kötelezettséget.

A Széchenyi Kártya Program kiterjesztéséről szóló 1145/2010. (VII. 7.) Korm. határozat szerint a Kormány a Széchenyi Kártya Program keretében Széchenyi Forgóeszköz hitel, Széchenyi Beruházási hitel, illetve Széchenyi Önerő hitel programokat indít. A Széchenyi Kártya Program új hitelcéljaihoz kapcsolódóan viszontgarancia keret kialakítása is szükségessé válik. Az állami viszontgarancia megtérülésének hatékonysága, a beváltásra kerülő kezességek számának csökkenése érdekében a beváltott kezességből származó követeléseket adók módjára behajtható követelésnek kell minősíteni. Ennek érdekében szükséges az adózás rendjéről szóló 2003. évi XCII. törvény és az 1992. évi XXXVIII. törvény (a továbbiakban: Áht.) 46. § (2) bek. módosítása.

A 35. §-hoz

E törvény Art.-ot módosító rendelkezéseit kell alkalmazni a hatálybalépésekor jogerősen el nem bírált ügyekben, továbbá a hatálybalépést követően az azt megelőző időszakra teljesítendő, illetve esedékessé vált kötelezettségekre azzal, hogy ha a jogszabálysértés elkövetésének időpontjában hatályos rendelkezések az adózóra összességében kevésbé terhes bírság-, pótlékfeltételeket határoztak meg, a kötelezettségre legfeljebb az elkövetéskor hatályos törvényben meghatározott legmagasabb mérték alkalmazható.

Az adózónak az e törvény hatálybalépését követően - ha e törvény eltérően nem rendelkezik - az azt megelőző időszakra teljesítendő bejelentési, adómegállapítási, bevallási, adófizetési, adóelőleg-fizetési, bizonylat-kiállítási, adatszolgáltatási és adólevonási kötelezettségét az egyes adó- és egyéb törvények módosításáról szóló 2010. évi XC. törvény hatálybalépését megelőző napon hatályos szabályok szerint kell teljesítenie.

A 36. §-hoz

Az Art. módosítása a törvényben szereplő anyagi jogi módosításokhoz kapcsolódik. Az egyes nagy értékű vagyontárgyakat terhelő adó, vállalkozókat terhelő kommunális adó, valamint az üdülőépületek után fizetendő idegenforgalmi adó megszüntetése az ezen adónemekre vonatkozó eljárási szabályok hatályon kívül helyezését teszi szükségessé.

A 37. §-hoz

Az Art. mellékletének módosításáról szóló technikai rendelkezés.

A 38-39. §-hoz

A törvény a vízgazdálkodási érdekeltségi hozzájárulás megszűntetésére irányul, ennek megfelelően elhagyja a vízitársulatokról szóló 2009. évi CXLIV. törvény minden, az érdekeltségi hozzájárulásról szóló részét.

IV. Fejezet

Az államháztartásról szóló 1992. évi XXXVIII. törvény és egyes kapcsolódó törvények módosítása, valamint a költségvetési szervek jogállásáról és gazdálkodásáról szóló 2008. évi CV. törvény hatályon kívül helyezése

A törvény az első, igen fontos induló lépés a közpénzügyi, költségvetési rendszer megújításában. Az adófizetők forintjai a korábbinál megalapozottabban, átláthatóbban és ellenőrzöttebben kerülnek felhasználásra. A változtatások hatásaként érdemben csökken a költségvetési szervek működésével és gazdálkodásával kapcsolatos túlburjánzó adminisztráció, valamint megszűnik privatizációjuk veszélye. A jogalkotói szándék szerint fontos garanciális elemek épülnek ki a közvagyon védelmét biztosítandó, csökkentve ezzel az pénzelfolyás, a korrupció lehetőségét.

A törvény fenti célok érdekében hatályon kívül helyezi a költségvetési szervek jogállásáról és gazdálkodásáról szóló 2008. évi CV. törvényt (a továbbiakban: az ún. „státusztörvényt”). Ezt oly módon valósítja meg, hogy a státusztörvény által létrehozott fölösleges adminisztrációs konstrukciókat - így kiemelten a költségvetési szervek túlzott differenciálását - eltörli. A bevezetési tapasztalatok alapján a státusztörvény által létrehozott költségvetési gazdálkodási keretek ugyanis nem nyújtottak megfelelő hátteret a költségvetési szervek közérdeknek megfelelő működésére, főként azért, mert bizonyos esetekben indokolatlanul eltúlzott mértékű gazdálkodási rugalmasságot biztosítottak egyes - a törvény által létrehozott - költségvetési szervi típusoknak, ráadásul nem teremtették meg az e rugalmasság ellentételezését biztosító kontrollmechanizmusokat. Emellett kifejezetten a közérdekkel ellentétesek a törvény által - különösen a vállalkozó közintézeti körben: elsősorban a felsőoktatásban és az egészségügyben előkészített - privatizációs lépések.

A törvény ugyanakkor felhasználja a költségvetési szervek jogállására vonatkozó előírásokat: a költségvetési szerv „életútjára” (alapítása, nyilvántartása, átalakítása, megszüntetése), csakúgy mint az irányításra (felügyeletre), irányító (felügyeleti, alapító) szervre vonatkozó szabályokat átemeli az államháztartási törvénybe.

A törvény - bár az államháztartási rendszer érdemi felülvizsgálata és korszerűsítése a következő évek komoly szakmai előkészítést igénylő kiemelten fontos kormányzati feladata - a kormányprogrammal összhangban már most tartalmaz a közpénzek védelme és célnak megfelelő felhasználása érdekében intézkedéseket: módosulnak a szabályok a többletbevételek felhasználására, az előirányzat-átcsoportosításra, a többéves kötelezettségvállalásokra, a maradvány-felhasználásra, s a társadalmi szervezetek, (köz)alapítványok támogatására vonatkozóan. Az új szabályok abból az alapvető államháztartási megfontolásból származnak, hogy „rossz költségvetést” jól végrehajtani nem lehet, ugyanakkor a „jó költségvetés” sem elegendő garancia önmagában, azt az intézményi és állami/önkormányzati szinten egyaránt az eredeti jogalkotói (parlamenti, önkormányzati), illetve irányító szervi szándékoknak megfelelően végre is kell hajtani.

Megteremtődik továbbá a törvényi kerete a költségvetési (fő)felügyelői rendszer létrehozásának. Az új konstrukció célja, hogy a nemzetközi gyakorlattal összhangban a Kormány irányítása alá tartozó központi költségvetési fejezeteknél folyamatos kontroll valósuljon meg a kötelezettségvállalások felett a fejezet és az irányítása, felügyelete alá tartozó költségvetési szervek, valamint az elkülönített állami pénzalapok tekintetében. A közelmúltban bevezetett kincstárnoki rendszer pozitív és negatív tapasztalatait egyaránt elemezve merült fel az igény a rendszer érdemi továbbfejlesztésére. Erre nemcsak az ország fiskális helyzete szolgáltat önmagában okot, hanem így teremthető meg a kormányzati szinten egységes elvek szerinti közpénz-felhasználás, s szűrhető ki hatékonyan a közérdekkel ellentétes kötelezettségvállalás is. Ezáltal már a kiadási folyamat elején, időben létrejön a szükséges színvonalú ellenőrzöttség, mely jelentős mértékben csökkenti a későbbiekben felmerülő ellenőrzési kockázatokat. A (fő)felügyelők szükségképpen főállásban, kormánytisztviselőként látják el munkájukat. Hangsúlyozandó, hogy sem a Kormány irányítása alá nem tarozó - ún. alkotmányos - fejezeteket, sem az önkormányzati rendszert nem érinti e szabályozás.

A 40. §-hoz

Az alapítói, irányító jogok gyakorlásával és az előirányzatok megváltoztatásával kapcsolatos értelmező rendelkezések beépítése a törvénybe.

A 41. §-hoz

A költségvetési szervek, fejezeti kezelésű előirányzatok többletbevételének felhasználása a jövőben engedélyhez kötött. Szükséges ezért a bevételi előirányzatok módosíthatóságára vonatkozó szabályok pontosítása, külön választva a költségvetési szervi, fejezeti kezelésű előirányzati kört az egyéb (például alapok előirányzatai, központi költségvetés közvetlen bevételei és kiadásai) előirányzatoktól.

A 42. §-hoz

A módosítás révén csökken a támogatások kedvezményezettjeit terhelő adminisztrációs teher. A kedvezményezettnek a továbbiakban nem kell sem hozzájáruló nyilatkozatot tennie köztartozásának vizsgálatához, sem pedig az egyes adó- és vámhatóságoktól igazolást kérnie. A támogató a folyósítást megelőzően elektronikus úton a kincstár, illetve az adóhatóságok tájékoztatása alapján ellenőrzi a köztartozást. A támogató és a kincstár, illetve az adóhatóságok közötti adatcseréhez szükséges az adatkezelés idejének és céljának meghatározása.

A 43. §-hoz

A szakasz technikai módosítást tartalmaz, pontosítja a köztartozás vizsgálata érdekében szükséges adatok körét.

A 44-45. §-hoz

A törzskönyvi nyilvántartás szabályait törvényi szinten jelenleg két jogszabály tartalmazza: az Áht. és a költségvetési szervek jogállásáról és gazdálkodásáról szóló 2008. évi CV. törvény. Utóbbi hatályon kívül helyezésével megteremtődik a lehetősége az egységes szabályozás kialakításának. A nyilvántartási szabályok érdemben nem változnak, csak megjelenési helyüket tekintve kerülnek egységesen az Áht.-ban megfogalmazásra.

A 46. §-hoz

A maradvány-elszámolás szabályait a jelenlegi Áht. két helyen rögzíti: egyrészt a 24/B. §-ban, másrészt - a költségvetési szervek vonatkozásában - a 100. §-ban. E zavaró kettőséget szünteti meg a módosítás, az államháztartás valamennyi szereplője vonatkozásában egységes, egy helyen található szabályozást adva.

A központi költségvetési szervek és a fejezeti kezelésű előirányzatok maradvány-elszámolási szabályai vonatkozásában érdemi változásokat is tartalmaz a törvény. Egyrészt a kötelezettségvállalással nem terhelt maradvány automatikusan elvonásra kerül, azt a központi költségvetésnek kell befizetni. A jövőben a Kormány sem lesz jogosult a maradvány eltérő célú jóváhagyását vagy - a keletkezési helyén történő - további felhasználását engedélyezni (utóbbi alól kivételek az európai uniós források és a nemzetközi szerződések alapján befolyt összegek előirányzat-maradványai, mivel azok továbbra is felhasználhatók). A feladatfinanszírozott beruházási előirányzat-maradványok további - változatlan célú - felhasználhatóságáról az eddigiekhez hasonlóan az államháztartásért felelős miniszter dönt. A kötelezettségvállalással terhelt, azonban a tárgyévet követő év június 30-áig pénzügyileg nem teljesült előirányzat-maradványának további - változatlan célú - felhasználhatóságáról vagy a központi költségvetésbe történő elvonásáról a Kormány dönt. A Kormány döntéséig a jövőben az államháztartásért felelős miniszter sem engedélyezheti újabb kötelezettség vállalását, ha a kötelezettségvállalás időközben meghiúsult. A központi költségvetésbe elvont összegeket a KESZ-be kell befizetni, ami így az államháztartás finanszírozási igényét javítja.

A 47. §-hoz

A kincstárnoki rendszert felváltja az ún. költségvetési főfelügyelő és felügyelő intézménye. Főfelügyelő, felügyelő megbízásáról a költségvetési fejezet (az „alkotmányos” fejezetek kivételével) és az elkülönített állami pénzalap gazdálkodásának folyamatos figyelemmel kísérése érdekében a Kormány dönt. A konkrét személyt - a Kormány döntése alapján - az államháztartásért felelős miniszter (az államháztartásért felelős miniszter irányítása alá tartozó fejezetnél a kormányzati tevékenység összehangolásáért felelős miniszter) választja ki és bízza meg (majd gyakorolja a munkáltatói jogokat és szakmailag irányítja munkájukat). A költségvetési főfelügyelő, felügyelő fontos jogkört kap a felügyelt fejezet, alap, intézmény tekintetében: például a kötelezettségvállalások egy részénél vizsgálja a kötelezettségvállalás költségvetés-politikai céloknak való megfelelőségét, továbbá véleményezi a belső gazdálkodási szabályzatokat.

A 48. §-hoz

A fejezetet irányító szerv feladatainak pontosítása a költségvetés-készítési kötelezettség, valamint a létszám-előirányzat és a beszámoló jóváhagyása tekintetében, összhangban az új VII. fejezetben rögzített szabályokkal.

A 49. §-hoz

Az (1) bekezdés a költségvetési szervek jogállásáról és gazdálkodásáról szóló 2008. évi CV. törvény által bevezetett eltérő fogalmak (előirányzat és keret) megszüntetése miatt szükséges pontosítást tartalmaz.

A (2) bekezdés a társulási törvényre való pontos hivatkozás beemelésével módosítja a hatályos szöveget annak érdekében, hogy a fejlesztési célra létrehozott társulásokra is egyértelműen vonatkozzon a szabály, nem csak a közös intézmény fenntartásra. Így - a többcélú kistérségi társuláson kívül - minden társulás egységes módon fog szerepelni az államháztartás pénzügyi információs rendszerében.

Az 50. §-hoz

A költségvetési szervek jogállásáról és gazdálkodásáról szóló 2008. évi CV. törvény által bevezetett eltérő fogalmak (előirányzat és keret) megszüntetése miatt szükséges pontosítás.

Az 51. §-hoz

A megváltozó törvény-szerkezet (első sorban a VII. fejezet új rendelkezésekkel - és így új számozással - való felváltása) miatt szükséges szöveg és hivatkozás pontosítások.

Az 52. §-hoz

(az Áht. 87-90. §-ához)

A törvény a költségvetési szervek alapítására irányadó szabályok megállapításakor alapvetően épít a több éves szabályozási megoldásokra, azonban a költségvetési szervek jogállásáról és gazdálkodásáról szóló 2008. évi CV. törvény által bevezetett kettőséggel - azaz, hogy a nem jogszabály által létrehozott költségvetési szerv létrehozásához az alapító szervnek két dokumentumot, egy határozatot és egy alapító okiratot kell kiadnia - szakít. A felesleges terhek csökkentésével a jövőben ezért ilyen esetekben elegendő lesz csak egy dokumentum (az alapító okirat) kiadása. A Kormány irányítása vagy felügyelete alá tartozó költségvetési szerv alapító okiratának kiadása (és módosítása) továbbra is az államháztartásért felelős miniszter egyetértéséhez kötött. Az alapító okirat kellékei érdemben nem változnak, akárcsak az alapításra jogosultak köre.

(az Áht. 91. §-ához)

A rendelkezés az eddig is létező előírásokhoz hasonlóan kimondja, hogy a költségvetési szerveknek az uniós elvárásoknak megfelelően működésük, gazdálkodásuk során a lehető legnagyobb mértékben érvényesíteniük kell a gazdaságosság, hatékonyság, eredményesség követelményeit. A § szól a költségvetési szervek alapvető szervezeti és működési követelményeiről, amelyek részletszabályait kormányrendelet állapítja meg.

(az Áht. 92. §-ához)

A költségvetési szervek tevékenységi köre egyszerűsödik, átláthatóbb és a gyakorlatban jobban alkalmazható irányt szabva a nyilvántartások vezetéséhez, beszámolók készítéséhez. Az eddigi négyes - alap-, kiegészítő, kisegítő, vállalkozási tevékenység - osztályozást kettős felosztás váltja fel ugyanis. Ezek alapján vállalkozási tevékenység a támogatáson kívüli forrásból, nem kötelezően végzett termelő-, szolgáltató-, értékesítő tevékenység, amit a költségvetési szerv haszonszerzés céljából végez. Minden más tevékenység alaptevékenységnek minősül.

(az Áht. 93. §-ához)

A költségvetési szervek irányítására, az irányítói jogok tartalmára, terjedelmére vonatkozó szabályozás lényegében nem változik. A kialakult gyakorlat alapján a törvény kettéválasztja az irányítást a felügyelettől, illetve a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény hatálya alá tartozó költségvetési szervekre vonatkozó jogokat a külön törvényre utalással határozza meg.

(az Áht. 94. §-ához)

Összhangban az általános indokolásban foglaltakkal a szabályozás az eddigi egyszemélyi vezetésre vonatkozó részeket tartja meg - lényegében változatlan formában - a korábbi szabályozásból. A költségvetési szervek jogállásáról és gazdálkodásáról szóló 2008. évi CV. törvény által bevezetett konstrukciók - vezető testület, felügyelő testület - a szövegből elhagyásra kerülnek.

(az Áht. 95-96. §-ához)

A költségvetési szervek átalakítására, megszüntetésére vonatkozó szabályok egy része átemelésre került a korábbi jogállási törvényből. Az átalakítás módjait (egyesítés, szétválás), és az azokon belüli kategóriákat változatlan tartalommal fogalmazza meg a törvény. Itt is érvényesül azonban az alapításnál elmondott adminisztráció-csökkentő megoldás: azaz, ha az átalakításról, megszüntetésről nem törvény vagy kormányrendelet szól, az átalakító, megszüntető okirat mellett szükségtelen külön határozat kiadása.

(az Áht. 97-99. §-ához)

A költségvetési szervek költségvetéseire eddig jobbára csak utalásokat találtunk az Áht.-ban (a költségvetési szervek jogállásáról és gazdálkodásáról szóló 2008. évi CV. törvény által bevezetett, és jelen módosítással hatályon kívül helyezett ún. éves költségvetés kivételével). A kincstári, elemi költségvetés készítési kötelezettséget eddig csak a végrehajtási rendeletek írták elő, törvényi felhatalmazás nélkül. A módosítás ezt a helyzetet rendezi.

A költségvetésnek része a létszám-előirányzat is. A létszám megállapításával, jóváhagyásával kapcsolatos szabályok ezért itt kaptak helyet. A Kormány tagjai és az államtitkárok jogállásáról szóló 2010. évi XLIII. törvény 1. § (2) bekezdés c)-d) és f)-g) pontja szerinti költségvetési szerv, a Kormány irányítása vagy felügyelete alatt álló rendvédelmi szerv, és a honvédelemért felelős miniszter irányítása alá tartozó költségvetési szerv létszám-előirányzatát a Kormány, más központi költségvetési szerv létszám-előirányzatát az irányító szerv állapítja meg, valamint - indokolt esetben, év közben - módosítja. Az önkormányzati költségvetési szerv létszám-előirányzatát a költségvetésről szóló rendelet (határozat) tartalmazza.

Az Áht. eddig is lehetőséget biztosított arra, hogy az irányító szerv az irányítása alá tartozó, eredeti támogatási előirányzattal nem rendelkező költségvetési szerv részére - az általa ellátandó közfeladatok ellátásának veszélyeztetése nélkül - befizetési kötelezettséget írjon elő, amelyet saját maga használhat fel. A módosítás értelmében a Kormány irányítása alá tartozó fejezetnél ez a befizetett összeg az államháztartásért felelős miniszter egyetértésével használható fel. Természetesen a költségvetési törvény által előírt befizetési kötelezettség esetén a felhasználáshoz ilyen engedély nem szükséges.

(az Áht. 100-100/B. §-ához)

Az átcsoportosításra vonatkozó előírások között főszabállyá válik, hogy a működési és felhalmozási költségvetés, valamint a kölcsönök előirányzat-csoportok között irányító szervi hatáskörben hajtható csak végre átcsoportosítás, amelyhez a Kormány irányítása vagy felügyelete alatt álló költségvetési szerv esetén kormányrendeletben meghatározott előirányzat hányad felett az államháztartásért felelős miniszter előzetes egyetértése szükséges. Az átcsoportosítás továbbra sem irányulhat a személyi juttatások növelésére, kivéve, ha az irányító szerv azt engedélyezi az előirányzatok jóváhagyásakor még nem ismert jogszabályváltozás miatt. Újrafogalmazza továbbá a törvény - az egyéb, például a maradvány vagy a többletbevétel felhasználhatóságára vonatkozó szabályozás figyelembe vételével - azt is, hogy a személyi juttatások milyen forrásból növelhetőek. A szellemi tevékenység számla ellenében történő igénybevétele tétel növelésére, átcsoportosítására irányuló szabályok a 2010. évben nem változnak. Ugyanakkor 2011-től ezek a kiadások a személyi juttatások között kerülnek már megtervezésre, így a hatályon kívül helyező rendelkezések tartalmazzák az ezen előírások törlésére vonatkozó szabályozást is.

(az Áht. 100/C-100/E. §-ához)

A kötelezettségek vállalásának (kötelezettségvállalás, ellenjegyzés) és teljesítésének (szakmai teljesítés igazolása, utalványozás, érvényesítés, ellenjegyzés) szigorú szabályának alapjait rögzíti a törvény ebben a részben. A részletes szabályok kidolgozása kormányrendeleti szinten történik. A központi költségvetés finanszírozási igényének kézben tarthatósága érdekében kimondja a törvény, hogy a központi költségvetési szerv több év előirányzatait terhelő kötelezettséget kormányrendeletben meghatározott körben és értékhatár felett csak az irányító szerv, a Kormány irányítása vagy felügyelete alá tartozó költségvetési szerv az államháztartásért felelős miniszter előzetes engedélyével vállalhat.

Az előirányzatok sajátos - külön törvényi szabályozást igénylő - területe a jutalmazási előirányzatok felhasználása. A törvény ezért rögzíti, hogy jutalmazásra - ideértve a prémium címén teljesítményösztönzés, személyi ösztönzés céljából történő kifizetést is - az eredeti rendszeres személyi juttatások előirányzatának kormányrendeletben vagy önkormányzati rendeletben meghatározott hányada használható csak fel, melynek fedezete szigorúan behatárolt.

(az Áht. 100/F. §-ához)

A költségvetési szervek tartozásállományára, a kincstári, önkormányzati biztosra vonatkozó szabályok lényegében változatlanul jelennek meg a törvényszövegben.

(az Áht. 100/G-100/H. §-ához)

A költségvetési szervek által tiltott ügyletek listája a korábbi - 2009. előtti - egységes szabályozáshoz hasonlóan jelenik meg a törvényben. Megszűnik ez alapján a korábbi „kedvezményezetti” kör (közintézetek, vállalkozó közintézetek) lehetősége fejlesztési hitel felvételére vagy értékpapír vásárlására.

A központi költségvetési szervek által társadalmi szervezeteknek, alapítványoknak nyújtható támogatásokról szóló szabály kettébontásra került, aszerint, hogy a támogatás forrása a költségvetési szerv saját (intézményi) költségvetése vagy az általa kezelt fejezeti kezelésű előirányzat, elkülönített állami pénzalap. Előbbi körben egyáltalán nem lehetséges támogatás nyújtása (kivéve a költségvetési szerv által foglalkoztatottak szakmai, munkavállalói érdek-képviseleti szervezetének, valamint oktatási, kulturális, szociális és sportcélú tevékenységet végző vagy segítő szervezetének juttatott támogatásokat). Utóbbi forrás terhére abban az esetben nyújtható támogatás, ha az pályázati úton történik, és a kedvezményezett közhasznú vagy kiemelkedően közhasznú besorolással bír (kivéve, ha az éves költségvetési törvény címzetten nevesíti az adott alapítványt, közalapítványt, társadalmi szervezetet).

(az Áht. 100/I-100/J. §-ához)

A kincstári körbe tartozó költségvetési szervek finanszírozása továbbra is időarányosan (a felhalmozási előirányzatoknál teljesítésarányosan) történik. A költségvetési szervek beszámolási kötelezettségét a törvény alapelvi szinten rögzíti, a részleteket kormányrendelet állapítja meg.

Az 53-54. §-hoz

Az Áht. jelenleg hatályos VII. fejezetében található 95/A. § rendelkezik arról, hogy a VII/A. fejezet 100/N. §-ában található szabályokat a helyi önkormányzat többségi tulajdonában álló gazdálkodó szervezetekre is alkalmazni kell, míg a 100/M. §-ában foglalt előírások - az önkormányzat döntése alapján - alkalmazhatóak. Tekintettel arra, hogy az Áht. VII. fejezetét a törvény újrafogalmazza, szükséges a 95/A. §-ban található szabály - változatlan tartalommal, azonban a törvény más részében történő - elhelyezése is. A törvény alapján az előírások az Áht. érintett VII/A. fejezetében kapnak helyet azon §-ok rendelkezései között, amelyekre eddig is utaltak.

Az 55. §-hoz

A módosítás kiterjeszti a Kormány által kijelölt belső ellenőrzési szerv jogkörét egyrészt a Kormány döntései végrehajtásának, másrészt a tartós vagy legalább 50%-os állami tulajdonban lévő gazdasági társaságok ellenőrzésére.

Az 56. §-hoz

Uniós elvárás a költségvetési szervek vezetői, gazdasági vezetői és belső ellenőrei rendszeres, kötelező továbbképzésének biztosítása. A továbbképzés részletszabályait miniszteri rendeleti szinten indokolt szabályozni, ami a belső ellenőrök tekintetében jelenleg is biztosított. A költségvetési szervek vezetői és gazdasági vezetői esetén ilyen felhatalmazás jelenleg nem létezik, a kiegészítés e helyzet orvoslását célozza.

Az 57. §-hoz

Az (1) bekezdésben található módosítás deklarálja a költségvetési támogatásban részesülő kedvezményezettek együttműködési kötelezettségét a támogatások lebonyolításában részt vevő szervezetek és különösen az ellenőrző szervek tekintetében. Az ellenőrzéstűrési kötelezettség megszegése, az ellenőrzések megakadályozása esetén nem igazolható a közpénzek célszerű felhasználása. Az ellenőrzéseket megakadályozó kedvezményezett ezért a támogatást köteles visszafizetni.

Az 58-59. §-hoz

A jogszabály szövegében kormányrendeleti szintre utalt kérdések tekintetében a szükséges jogalkotási felhatalmazást adja meg a szabályozás.

A 60. §-hoz

A törvény átemeli a költségvetési szervek jogállásáról és gazdálkodásáról szóló 2008. évi CV. törvény átmeneti rendelkezései közül a „jogszabály”, illetve „törvény” fogalmának sajátos értelmező szabályát: e szerint az Országgyűlés Hivatala mint költségvetési szerv vonatkozásában ezen fogalmak alatt a Házszabályt is érteni kell.

A Magyar Fejlesztési Bank Részvénytársaságról szóló 2001. évi XX. törvény módosításával a törvény 1. számú mellékletében kerültek feltüntetésre azon állami társaságok, amelyek felett a tulajdonosi jogokat az MFB gyakorolja az eddigi MNV Zrt. helyett. Szükséges ennek megfelelően az Áht. rendelkezéseinek módosítása is, hiszen ezen gazdasági társaságokra nézve már indokolatlan az MNV. Zrt. külön - a 100/L-100/M. §-ban nevesített - törvényi jogköreit meghagyni.

A 61. §-hoz

Az Áht. 48. § g) pontjához:

Hivatkozás pontosítása.

Az Áht. 49. § (7) bekezdéséhez:

A (6) bekezdés hatályon kívül helyezése miatt szükséges pontosítás.

Az Áht. 83/A. §-ához:

A rendelkezést szükséges a megváltozó VII. fejezet számozásához igazítani.

A 62-64. §-hoz

A költségvetési szervek jogállásáról és gazdálkodásáról szóló 2008. évi CV. törvény által bevezetett, jelen törvénnyel hatályon kívül helyezendő fogalmak, intézmények (például vállalkozó közintézet, jogi személyiségű szervezeti egység, vezetés megosztása) több szaktörvénybe is átvételre kerültek. Jelen § a jogrendszer koherenciájának biztosítása érdekében az akadémiai és a felsőoktatási törvények megfelelő módosításával kivezeti az érintett rendelkezéseket.

A 65. §-hoz

Az Áht. 12. § (9) bekezdése:

Ld. a 41. §-hoz fűzött indokolást.

Az Áht. 18/J. §-hoz:

A 18/I. § és 18/K. § módosítása (ld. az 5-6. §-okhoz készült indokolást) miatt feleslegessé vált szöveg.

Az Áht. 24. § (13) bekezdéséhez:

Deregulációs szabály, az előirányzatok átcsoportosításának általános szabályai között indokolt rendelkezni arról, hogy irányító szervi hatáskörben milyen átcsoportosítások hajthatók végre.

Az Áht. 36. § (1) bekezdés f) pontjához:

Deregulációs szabály, a gyakorlatban nem működő előírás hatályon kívül helyezése.

Az Áht. 49. § (5) bekezdés b) és d) és s) pontjához, továbbá (6) bekezdéséhez:

A túlszabályozottság csökkentése érdekében egyes felesleges, érdemi tartalommal végrehajtási rendeleti szinten sem rendelkező szövegek elhagyása.

Az Áht. 49. § (5) bekezdés m) pontjához:

A vállalkozó közintézeti forma megszűnése miatt szükséges a szöveg javítása.

Az Áht. 71. § (3) bekezdéséhez:

Idejétmúlt, felesleges szabály deregulációja.

Az Áht. 85. §-ához:

A túlszabályozottság csökkentése érdekében felesleges, érdemi tartalommal nem rendelkező szöveg elhagyása.

Az Áht. 86/I. § (6) bekezdéséhez:

A feladatellátási megállapodás konstrukciójának megszüntetése miatt szükséges szövegpontosítás.

Az Áht. 100/K. §-ához:

A § által megfogalmazott jogalkalmazói szándék ilyen előírás formájában nem tud megvalósulni, torz, esetleges döntési helyzeteket szül.

Az Áht. 100/L. § (4) bekezdés a) pontjához és 100/N. § (7) bekezdéséhez:

Az Áht. 100/K. § hatályon kívül helyezése miatt szükséges szövegpontosítás.

Az Áht. 100/O. § (1) bekezdéséhez és 100/P. § (2) bekezdéséhez:

a költségvetési szervek jogállásáról és gazdálkodásáról szóló 2008. évi CV. törvény hatályon kívül helyezése, valamint a VII. fejezet újrakodifikálása miatt szükséges szövegpontosítások.

Az Áht. 125. § (4) bekezdéséhez:

Az éves költségvetés (megvalósítási terv, teljesítményterv) konstrukciójának megszűnésével feleslegessé váló rendelkezés.

Az Áht. 126. §-ához:

Tekintettel arra, hogy az új törvény nem kezeli külön a közhatalmi jellegű többletbevételeket a más többletbevételektől (felhasználásuk egységesen csak engedéllyel lehetséges - ld. az Áht. 100/B. §-ához írt indokolást), így a külön miniszteri rendeletek megalkotására irányuló felhatalmazás sem szükséges.

Az Áht. 127. §-ához:

A költségvetési szervek jogállásáról és gazdálkodásáról szóló 2008. évi CV. törvény hatályon kívül helyezése miatt szükséges szövegpontosítás.

A 66. §-hoz

A költségvetési szervek jogállásáról és gazdálkodásáról szóló 2008. évi CV. törvény, továbbá az általa használt fogalmakat átvevő - így megfelelő jogszabályi alap nélkül maradó - szaktörvényi rendelkezések (példákat ld. a 26-28. §-okhoz tartozó indokolásban) hatályon kívül helyezése.

A 67. §-hoz

A törvény szerint 2011. január 1-jétől a szellemi tevékenység számla ellenében történő igénybevételét biztosító előirányzat a dologi kiadások helyett a személyi juttatások között kerül megtervezésre (ld. még a 100/A. §-hoz készült indokolást). A rendelkezés ennek törvényi alapját teremti meg.

V. Fejezet

A beruházások megvalósításához kapcsolódó engedélyezési eljárások egyszerűsítése

A gazdaság versenyképességének helyreállítását célzó halaszthatatlan intézkedéseket tartalmazó 29 pontos Akcióterv végrehajtása keretében a módosítások célja a beruházásokat érintő engedélyek számának csökkentése, továbbá a beruházások megvalósításának elősegítése érdekében az adminisztratív terhek csökkentése, az egyszerűbb és gyorsabb megvalósítást szolgáló eljárási szabályok alkalmazásának kiszélesítése.

Megszűnik az elvi építési engedély kötelező jellege, amely éves szinten mintegy ezer-kétezer engedélyt érint. Ez jelentős idő-megatakarítást jelent az építési beruházások tekintetében.

A gazdaság versenyképessége szempontjából meghatározó építési beruházások engedélyezési folyamatát gyorsítani szükséges. Jelenleg a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény (a továbbiakban: Ngtv.) olyan beruházások ügyintézésének a gyorsítására ad lehetőséget, amelyek megfelelnek a törvény feltételeinek és a Kormány kiemelt jelentőségű üggyé nyilvánítja a kapcsolódó hatósági ügyeket. A Kormány mostani intézkedésével megteremti a gyorsított ügyintézés lehetőséget olyan beruházások körére is, amelyek elérik a 90 milliós forintos határt és ipari vagy szolgáltatási rendeltetésűek.

Az Ngtv.-ben foglalt feltételek módosulnak, a törvény hatálya kiterjesztésre kerül a 90 millió forint teljes költségigényű és legalább 15 fő foglalkoztatását vállaló beruházásokra.

Rövidül az építési beruházások engedélyei tekintetében a bírósági keresetindítási határidő, mely elősegíti a bírósági szakasz rövidülését is.

Rövidül a térségi területfelhasználási engedélyezés ügyintézése és rövidül a település- és területrendezési egyeztetési eljárás határideje, ezzel hónapokat lehet megtakarítani egy nagyobb volumenű beruházás esetén. A településfejlesztési koncepció és a településsszerkezeti terv egy tervi dokumentummá válásával egyszerűsödik és rövidül a településrendezési eszközök kidolgozásának és elfogadásának ideje is.

A területrendezési hatósági eljárás kiterjesztése (hónapokkal lerövidítve) elősegíti a nyomvonalas, infrastrukturális beruházások minél hamarabb történő engedélyezhetőségét.

Módosul továbbá a környezetvédelmi engedélyezés területén az előzetes vizsgálati eljárás és az előzetes konzultáció alkalmazására vonatkozó szabályozás. A jogszabály erejénél fogva jelentős környezethasználatnak minősülő tevékenységek esetében eltörlésre kerül a kötelező előzetes vizsgálat. Az előzetes vizsgálat helyett a beruházó (környezethasználó), ha szükségesnek tartja, előzetes konzultációt folytathat le a környezetvédelmi hatósággal. A konzultációs kérelem elbírálása nem hatósági eljárás keretében történik. Az előzetes vizsgálati eljárás kihagyásával átlagosan 3 hónappal csökkenhet az érintett beruházások engedélyezésének időigénye.

Egyéb módosítások az előbbieken túlmenően - az állam rendelkezésére álló szabályozási eszközökkel élve - elő kívánja segíteni az árvízzel és belvízzel sújtott területek helyreállítását és újjáépítését.

A 68. §-hoz

Az Alkotmány 35. § (1) bekezdés i) pontja értelmében a Kormány az élet- és vagyonbiztonságot veszélyeztető elemi csapás, illetőleg következményeinek az elhárítása (a továbbiakban: veszélyhelyzet) érdekében megteszi a szükséges intézkedéseket. E rendelkezés alapján a társadalmi igazságosság érdekében illetékmentessé válik a Kormány által rendeletben kihirdetett veszélyhelyzetet követő tömeges építménykárok helyreállításával összefüggő építésügyi hatósági eljárás (elvi építési, építési, módosított építési és használatbavételi engedélyezési eljárás), ezzel is segítve a minél előbbi újjáépítést.

A 69. §-hoz

A másodfokú építésügyi hatóság által meghozott döntéssel szemben az ügyfél bírósági keresetlevelet nyújthat be a bírósághoz vagy hivatalból kerül sor a közigazgatási döntés felülvizsgálatára, felügyeleti eljárás keretében.

Jelenleg a felügyeleti szerv akkor kérhet illetéket, ha a 2004. évi CXL. törvény (a továbbiakban: Ket.) 115. § (1) bekezdése alapján megteszi a szükséges intézkedéseket, melyet az eljárás elején még nem lehet tudni, hogy szükséges-e. Valamint az Itv. 3. § (4) bekezdés szerint az eljárási illetékkötelezettség az eljárás megindítása iránti kérelem előterjesztésekor keletkezik.

A 70. §-hoz

A bejelentés már nem Ket. szerinti eljárás, ezért az engedélyezési eljárási illetékek közül ki kell venni és önálló díjat szükséges megállapítani. Az építésügyi igazgatási eljárások között már nincsen rendeltetésmegváltoztatási engedélyezési eljárás, így okafogyottá vált az Itv. mellékletének XV. fejezet 1. pont g), k) és l) alpontja.

A 71. §-hoz

A környezet védelmének általános szabályairól szóló 1995. évi LIII. törvény módosítása hozzájárul a beruházások gyorsításához, mivel a környezetvédelmi hatósági eljárások számát csökkenti.

A jelentős környezethasználattal járó, környezetvédelmi engedélyhez kötött tevékenységek, valamint az elérhető legjobb technika alkalmazását vizsgáló egységes környezethasználati engedélyezési eljárások esetében előzetes vizsgálati eljárásra nem kerül sor. Ilyenkor a környezethasználó maga dönti el, hogy kezdeményez-e előzetes konzultációt a környezetvédelmi hatóságnál, vagy rögtön a környezeti hatásvizsgálati, egységes környezethasználati engedély iránti kérelmet nyújtja be a felügyelőséghez. Az egyszerűsítés azért megvalósítható, mert ezekben az esetekben a környezetvédelmi hatóságnak nincs mérlegelési jogköre a hatásvizsgálat elrendelése vonatkozásában, a jogszabály erejénél fogva köteles előírni a környezeti hatásvizsgálati, egységes környezethasználati engedélyezési eljárás lefolytatását.

Azokban az esetekben, amikor az környezeti hatásvizsgálati eljárás lefolytatása a környezetvédelmi hatóság mérlegelésétől függ (jelentős környezeti hatás feltételezése), és így a környezethasználó által megtámadható hatósági döntést szükséges hozni, fennmarad a kötelező előzetes vizsgálat intézménye.

A törvény értelmében tehát az esetek döntő részében nincs két eljárás (előzetes vizsgálat vagy előzetes konzultáció és környezeti hatásvizsgálat), hanem a környezethasználó mérlegelése alapján csak környezeti hatásvizsgálati eljárás.

A 72-74. §-hoz

A Magyar Köztársaság minisztériumainak felsorolásáról szóló 2010. évi XLII. törvény nyomán új kormányzati struktúra kerül felállításra, ahol korábban önálló minisztérium keretében ellátott szakterületi feladatok a továbbiakban közös minisztériumban kerülnek megjelenítésre. Ennek nyomán indokolt a területfejlesztési intézményrendszerben a kormányzati képviseletnek az új szerkezethez történő igazítása.

Fenti törvény 2. § (1) bekezdés g) pont gb) alpontja szerint a fejlesztéspolitikáért és a fejlesztési célelőirányzatok kezeléséért, szabályozásáért és ellenőrzéséért, a területfejlesztésért a Nemzeti Fejlesztési Minisztérium, illetve nemzeti fejlesztési miniszter, míg a gc) alpontja szerint a területrendezésért a Belügyminisztérium, illetve belügyminiszter a felelős.

Mindezekre tekintettel egyértelműsíteni szükséges, hogy a területfejlesztésről és területrendezésről szóló 1996. évi XXI. törvény (a továbbiakban: Tftv.) V. Fejezete „A TERÜLETRENDEZÉSRE VONATKOZÓ KÜLÖN SZABÁLYOK” rendelkezéseinél a feladatokkal kapcsolatban megjelenített miniszteri felelősség a területrendezésért felelős miniszterhez, azaz a belügyminiszterhez tartozik. Tekintettel továbbá arra, hogy az új kormányzati struktúrában a területfejlesztési stratégiai tervezési tevékenységgel kapcsolatos feladatokat a nemzetgazdasági miniszter látja el, célszerűnek tűnik ennek a Tftv.-ben való megjelenítése.

A területfejlesztés intézményei törvényességi felügyeletének részletes szabályainak megállapítására vonatkozó azonos tartalmú felhatalmazás hatályon kívül helyezésére kodifikációs hiba miatt került sor a közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról szóló 2009. évi LVI. törvénnyel, ezt orvosolja a Tftv. kiegészítése.

A Tftv. 23/C. § (5) bekezdésének és 23/D. § (5) bekezdésének módosítása a megyei területrendezési terv készítésének, valamint a beépítésre szánt terület kivételes kijelölése területrendezési hatósági eljárásának gyorsítását szolgálja.

Mielőtt a megyei közgyűlés a megyei területrendezési tervet elfogadja, a területrendezésért felelős miniszter állásfoglalását be kell szerezni. A törvény az állásfoglalás megadására nyitva álló határidőt 3-ról 1 hónapra csökkenti, elősegítve a megyei területrendezési tervek mielőbbi elfogadását, az Országos Területrendezési Tervvel történő összhang mihamarabbi bekövetkezését.

A törvény a beépítésre szánt terület kivételes kijelölése esetében az ügyintézési határidőt felére csökkenti, 2 hónap helyett 22 munkanap alatt kell az állami főépítésznek a maga részéről az érdemi döntést meghoznia, a térségi területfelhasználási engedélyt kiadnia.

A 75. §-hoz

Az épített környezet alakításáról és védelméről szóló 1997. évi LXXVIII. törvény (a továbbiakban: Étv.) módosítása lehetőséget ad arra, hogy a korábban (dokumentumban és eljárásban) elkülönült településfejlesztési koncepció és a településszerkezeti terv egy dokumentációként (településfejlesztési terv), egy eljárás keretében kerüljön kidolgozásra és megállapításra megszüntetve a hármas tagolását a településrendezési eszközöknek. Az integrált településfejlesztési stratégia definiálásával egyértelművé válik, hogy az nem része, hanem a megvalósítását szolgáló dokumentuma a településfejlesztési koncepciónak. Ilyen formán sem időben, sem költségben nem lehet akadálya a helyi építési szabályzat kidolgozásának, illetve módosításának.

Az Étv. 9. § (7) bekezdésének módosítása - a törvényességi ellenőrzés jogintézményének visszaállítására figyelemmel - felére rövidíti a településszerkezeti terv és a helyi építési szabályzat hatályba léptetésére vonatkozó határidőt.

Az Étv. 9/A. § b) pontjának módosítása bővíti azon esetek körét, amelyek korrekcióként az egyszerűsített véleményezéssel elkészíthetők.

Az Étv.-ben eltörlésre kerül az az előírás, hogy jogszabály elvi építési engedély kérését kötelezővé teheti. Ezzel megszüntetésre kerül az elvi építési engedély, mint egyes esetekben kötelező engedély-típus. Csak az ügyfél (építtető) döntésétől függ, hogy élni kíván-e az elvi építési engedély lehetőségével.

A legalább 90 millió Ft építmény értékű és ipari vagy szolgáltatási rendeltetésű építményre vonatkozó építési beruházásoknál az Ngtv.-hez hasonló eljárási kedvezmények biztosítása indokolt. Az építésügyi hatáskör az általános építésügyi hatósághoz telepített.

A Ket. módosításával összhangban az építésügyi és az építésfelügyeleti hatóság - a használatbavételi engedélyezési eljárás kivételével - akkor tart közmeghallgatást több mint ötven ügyfél részvétele esetén, ha azt a tényállás tisztázása érdekében indokoltnak tartja. Használatbavételi engedélyezéskor nem lehet közmeghallgatást tartani. Kihasználva a Ket. eltérést engedő rendelkezését, bírósági felülvizsgálat esetében a keresetindítás lehetősége építésügyi és építésfelügyeleti hatósági ügyekben 30 nap helyett 15 napra csökken

A távlati cél, hogy a településfejlesztési terv kiváltsa a külön-külön készített településfejlesztési koncepciót és településszerkezeti tervet. Az új dokumentáció tartalmi követelményeinek szabályozásához szükséges a Kormány felhatalmazása.

A 76. §-hoz

A kulturális örökség védelméről szóló 2001. évi LXIV. törvényben (a továbbiakban: Kötv.) egyértelművé kell tenni, hogy a településrendezés során csak egyszer, és annak adott szakaszában kell elkészíteni az örökségvédelmi hatástanulmányt.

A 77. §-hoz

A Kötv. 66. § (2) bekezdés hatályon kívül helyezésével a hatósági eljárások során nem lesz szükség örökségvédelmi hatástanulmány benyújtására, mivel a településrendezés során az már elkészült.

A 78. §-hoz

Az Országos Területrendezési Tervről szóló 2003. évi XXVI. törvény módosítása az országos jelentőségű, atomerőműnek nem minősülő erőművek, villamosenergia-átviteli hálózat távvezeték elemének, továbbá szénhidrogén szállítóvezeték elhelyezésére ad lehetőséget az állami főépítész által kiadott térségi területfelhasználási engedély alapján a területrendezési tervek külön módosítása nélkül. Az eljárás lefolytatása rövidebb időt vesz igénybe, mint a területrendezési tervek módosítása.

A hatályos jogszabályok az Országos Területrendezési Tervben nem szereplő országos jelentőségű elemek esetében lehetővé teszik az eljárás lefolytatását. A módosítás ezt az eljárást terjeszti ki arra az esetre, amikor az országos jelentőségű elem az országos tervben szerepel, azonban a kiemelt térség és a megye területrendezési tervében nem.

A 79. §-hoz

A Ket. módosításával lehetővé válik, hogy a közmeghallgatás általános szabályaitól törvény eltérhessen.

A 80. §-hoz

Kiterjesztésre kerül az Ngtv. hatálya a legalább 15 új munkahely megteremtését eredményező és 90 millió Ft teljes költségigényű beruházásokra.

VI. Fejezet

Egyes jogszabályoknak a devizakölcsön szerződéseket biztosító jelzálogjog korlátozása érdekében szükséges módosítása

A módosítás célja a devizakölcsönök terjedésének megállítása, az ügyfelek túlzott eladósodásának megelőzése, hogy a bajbajutottak száma ne gyarapodjon.

Az elmúlt években egyre gyakoribbá vált a kölcsönök devizában történő nyilvántartása illetve finanszírozása. Az árfolyam-ingadozás miatt megnövekedett törlesztő-részletek következtében azonban a devizakölcsönösök széles köre került pénzügyileg nehéz helyzetbe. A természetes személyek túlzott eladósodottsága az esetek egy részében a kölcsönök bedőlésével járt, amely a fedezetül szolgáló ingatlanok áron aluli elárverezéséhez, kilakoltatásokhoz vezetett.

A 81. §-hoz

A zálogjog ezen belül a jelzálogjog alapvető magánjogi kötelmi szabályozását a Polgári Törvénykönyv tartalmazza, ezért az általános korlátozó szabályozás elhelyezése az 1959. évi IV. törvényben (a továbbiakban: Ptk.) indokolt.

A 82. §-hoz

Tekintettel arra, hogy a nemzetközi magánjog szabályai alapján a kölcsönszerződésekre nem minden esetben a magyar jog, tehát a Ptk. lesz alkalmazandó, ezért indokolt a nem magyar jog szerint nyújtott devizakölcsönhöz kapcsolódó jelzálogjog bejegyezését is megtiltani. A nemzetközi magánjogról szóló 1979. évi 13. törvényerejű rendelet 24. § az Európai Parlament és a Tanács a szerződéses kötelezettségekre alkalmazandó jogról szóló 593/2008/EK rendeletének főszabály szerinti alkalmazását írja elő, és e rendelet 2. cikke szerint a rendelet szerint meghatározott jogot akkor is alkalmazni kell, ha e jog nem egy tagállam joga, továbbá a 3. cikk (1) bekezdése kimondja, hogy a szerződésre a felek által választott jog az irányadó, valamint a 4. cikke alapján: (2) a szerződésre azon ország joga az irányadó, ahol a szerződés jellegéből adódó teljesítésre kötelezett félnek a szokásos tartózkodási helye található; (3) Ha az eset valamennyi körülménye alapján egyértelmű, hogy a szerződés nyilvánvalóan szorosabban kapcsolódik egy az (1) vagy (2) bekezdésben említettektől eltérő országhoz, akkor e másik ország jogát kell alkalmazni; (4) Ha az (1) vagy a (2) bekezdés alapján alkalmazandó jog nem állapítható meg, a szerződésre azon ország joga irányadó, amelyhez a szerződés a legszorosabban kapcsolódik.

E választott vagy jogválasztás hiányában alkalmazandó jog tehát nem biztos, hogy a magyar jog lesz, ezért szükséges az ingatlan-nyilvántartásra vonatkozó törvényi szintű szabályozás módosítása.

A 83. §-hoz

A Ptk. új rendelkezéseihez kapcsolódó átmeneti szabályt a Ptké.-ben indokolt elhelyezni.

VII. Fejezet

Egyes pénzügyi szervezeteknél és a közszférában jövedelemkorlát bevezetése

A törvény célja bérplafon bevezetése annak érdekében, hogy a jövedelmek teljesítményarányosabbá és igazságosabbá váljanak. Az előterjesztésben szereplő törvény összhangban áll a miniszterelnök által 2010. június 8-án bejelentett első kormányzati gazdasági akciótervvel. [„15. intézkedés: a közszféra bérkiadásainak átalakítása, havi bruttó 2 millió forint fizetési plafon bevezetése az állami költségvetési szférában; „Ez azt jelenti, hogy az állami költségvetési pénzből gazdálkodó intézményeknél, azoknál is, amelyek autonómiával rendelkeznek, miután többségében közpénzt használnak fel, 2 milliós havi bruttó fizetési plafon lép életbe.”]

Az elmúlt években, évtizedekben a tág értelemben vett közszférában egyes területeken, illetve munkakörökben - sokszor nem átlátható módon - irreálisan magas fizetések alakultak ki; ezek kezelésére ugyan történt már kísérlet, de megoldást nem sikerült elérni. Megjegyzendő ugyanakkor, hogy a klasszikus közszférára (közalkalmazottak, köztisztviselők, szolgálati jogviszonyok) nem jellemzőek a 2 millió forintot elérő illetmények.

A törvény célja kétmillió forintos bérplafon bevezetése annak érdekében, hogy a jövedelmek teljesítményarányosabbá és igazságosabbá váljanak. Ennek érdekében módosítani szükséges a Magyar Nemzeti Bankról szóló 2001. évi LVIII. törvényt (a továbbiakban: MNB törvény), a Pénzügyi Szervezetek Állami Felügyeletéről szóló 2007. évi CXXXV. törvényt (a továbbiakban: PSZÁF törvény), valamint a 2009. évi CXXII. törvényt a köztulajdonban álló gazdasági társaságok takarékosabb működéséről.

A törvény az MNB törvény módosításával a Magyar Nemzeti Bank (MNB) elnöke keresetének meghatározását új alapokra helyezi: az MNB elnökének MNB-től származó összes havi keresetét a nemzetgazdasági havi átlagos bruttó kereset tízszeresében állapítja meg, eszerint az MNB elnökének keresete kétmillió forint alatt lenne. A törvény alapvetően az MNB elnökének a jövedelmét határozná meg, de az MNB törvény eddigi előírásainak megfelelően ez hatással lenne az MNB alelnökei, a monetáris tanács további tagjai, illetve a felügyelő bizottsági tagok jövedelmeire is.

A törvény kezdeményezi továbbá a Pénzügyi Szervezetek Állami Felügyelete (PSZÁF) elnökének és alelnökének, valamint a köztulajdonban álló gazdasági társaságok egyes munkavállalói és vezető tisztségviselői jövedelmének a nemzetgazdasági havi átlagos bruttó kereset arányában történő meghatározását, ugyanis a jelenleg hatályos szabályozás fenntartása esetén az MNB elnöke keresetének csökkenése jelentős béraránytalanságok kialakulásához vezethetne.

A 84. §-hoz

A szakasz a Munka Törvénykönyvéről szóló 1992. évi XXII. törvény (a továbbiakban: Mt.) 192/B. §-át, valamint az Mt. 193/V. §-át módosítja. A Kjt. 2008. január 1-jei, illetve 2009. január 1-jei módosítása hármas struktúrát alakított ki a közalkalmazotti szférában lévő vezetők tekintetében. A kinevezett és a megbízott vezetők továbbra is közalkalmazottak maradtak (Kjt. 23. §), ám a módosítás létrehozta az ún. „menedzserszerződések” kategóriáját is (Kjt. 22/B. §). A „menedzservezető” azokra a munkáltató működése szempontjából meghatározó jelentőségű magasabb vezetői munkakörökre utal, amelyek betöltésére nem Kjt. szerinti közalkalmazotti jogviszonyt, hanem az Mt. vezető állású munkavállalóra vonatkozó rendelkezései alkalmazásával klasszikus munkaviszonyt kell létesíteni. A „menedzservezető” a Kjt. hatálya alatt álló munkáltatónál foglalkoztatott, de az Mt. rendelkezései alatt álló vezető állású munkavállaló (ilyen létezik pl. az egészségügy, a közoktatás, a felsőoktatás területén). Elvileg esetükben is megjelenhet a magasabb összegű díjazás, hiszen az jelenleg a felek szabad megállapodására van bízva. Ezért szükséges arról rendelkezni, hogy a magasabb vezetői munkakört betöltő munkavállaló tárgyév március 1-jétől a következő év február végéig terjedő időszakra vonatkozó havi munkabére nem haladhatja meg a Központi Statisztikai Hivatal által hivatalosan közzétett, a tárgyévet megelőző évre vonatkozó nemzetgazdasági havi átlagos bruttó kereset tízszeresét.

Ugyanezt az előírást tartalmazza a törvény 1. § (2) bekezdése a közigazgatási szerveknél foglalkoztatott munkavállalókra vonatkozóan.

A 85. §-hoz

A szakasz a köztisztviselők vonatkozásában rendelkezik a bérplafonról. A Ktv. módosítása azért szükséges, mert a politikai (fő)tanácsadók illetménye, illetve az önkormányzatoknál lehetséges eltérő illetmény meghaladhatja a fizetési plafont.

A 86. §-hoz

A szakasz Kjt. 21. §-át módosítja, ugyanis a közalkalmazotti illetményrendszer jelenleg is biztosít arra lehetőséget, hogy a „tábla szerinti” illetménytől „felfelé” a minősítést követően is el lehessen térni (emelt összegű illetmény) [Kjt. 66/A. § (7) bek.]. Azaz a Kjt. az illetményösszegeket garantált illetményként határozza meg, így adott a lehetőség a munkáltató számára, hogy - amennyiben ennek pénzügyi feltételei rendelkezésére állnak - a közalkalmazott illetményét az illetménytáblán szereplőnél magasabb összegben állapítsa meg. A módosítás értelmében szükséges a (a tárgyévet megelőző évre vonatkozó nemzetgazdasági havi átlagos bruttó kereset legfeljebb tízszeresének megfelelő) felső díjazási korlátot a Kjt. szövegébe is beépíteni.

A 87. §-hoz

Az igazságügyi alkalmazottak szolgálati jogviszonyáról szóló 1997. évi LXVIII. törvény alkalmazni rendeli az Mt. 13. §-át, s noha e törvény a kollektív szerződésre vonatkozó szabályokat (Mt. 30-41/A. §) nem rendeli alkalmazni, így a kollektív szerződés megkötésére ténylegesen nem biztosít módot, a felek megállapodása elvileg e szolgálati jogviszonyban eltérhet a törvényben meghatározott illetménytől, ezért szükség van a bérplafon előírására.

A 88. §-hoz

Figyelemmel arra, hogy a felsőoktatásról szóló 2005. évi CXXXIX. törvény hatálya alá tartozó (oktatók, kutatók, rektorok, gazdasági tanács tagjait) tekintetében is lehetőség van emelt összegű díjazást nyújtani [ld. járandóság, munkabér, illetmény - beleértve a 2005. évi CXXXIX. törvény 97. § (3) bekezdés szerinti járandóságot is], ezért a költségvetési szervként működő felsőoktatási intézmények alkalmazottai vonatkozásában is szükséges a bérplafon előírása.

A 89. §-hoz

A szakasz az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény hatálya alá tartozó költségvetési szervként működő előadó-művészeti szervezetnél munkaszerződéssel rendelkező vezetők tekintetében írja elő a bérplafont.

A 90. §-hoz

A kormánytisztviselők jogállásáról szóló 2010. évi LVIII. törvény módosítása is szükséges, figyelemmel arra, hogy a politikai (fő)tanácsadók illetménye meghaladja a fizetési plafont.

A 91. §-hoz

A közjogi méltóságok és az állami vezetők jelentős része tekintetében (pl. miniszterelnök, miniszter, közigazgatási államtitkár, helyettes államtitkár, miniszteri biztos, kormányhivatal vezetője, központi hivatal vezetője, Országos Rádió és Televízió Testület elnöke, tagja, Gazdasági Versenyhivatal elnöke, elnökhelyettese, Közbeszerzési Tanács elnöke, köztársasági elnök, Országgyűlés, Alkotmánybíróság, Legfelsőbb Bíróság, Állami Számvevőszék elnöke, országgyűlési biztos; ld. alább az erre vonatkozó táblázatot), és az egyes szolgálati jogviszonyokban [a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.), a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.), az ügyészségi szolgálati viszonyról és az ügyészségi adatkezelésről szóló 1994. évi LXXX. törvény (a továbbiakban: Üszt.), a bírák jogállásáról és javadalmazásáról szóló 1997. évi LXVII. törvény (a továbbiakban: Bjt.)] jelenleg sem haladja meg a törvény szerinti díjazás mértéke a „bérplafont”, s egyébként nincs lehetőség a törvénytől való eltérésre sem. A hatályos szabályok alapján az tehát nincs arra jogszerű lehetőség, hogy e jogviszonyok alanyainak az illetménye a „bérplafont” meghaladja. Ennek magyarázata egyfelől az, hogy a vonatkozó törvények - egy kivételével - nem rendelik alkalmazni az Mt. 13. §-át, mely rendelkezés alkalmazhatósága tenné lehetővé azt, hogy a hatályuk alatt el lehessen térni a köz szolgálatában álló javára; másfelől a törvények nem tartalmaznak olyan speciális rendelkezést sem, amely lehetővé tenné ezt.

A minisztériumok feladatkörében és a munkavégzés sajátosságaiban fennálló különbségek miatt indokolt, hogy - a hatékony feladatellátás követelményének szem előtt tartásával - a törvény lehetőséget biztosítson arra, hogy a helyettes államtitkár tevékenységének irányítását a kialakított munkamegosztási rend szerint az államtitkár vagy a közigazgatási államtitkár lássa el. A törvény szerinti megoldás az 1997. évi CLVI. törvény (a továbbiakban: Ksztv.) módosításával egyértelművé teszi az Országgyűlésnek azon szándékát, hogy a minisztériumban működő helyettes államtitkárok tevékenységének szakmapolitikai jellegű, azaz kifejezetten a tevékenységre vonatkozó irányítása - a minisztériumot vezető miniszter, illetve a Kormány döntésének megfelelően - az államtitkár, a közigazgatási államtitkár vagy a kormánybiztos feladata. A törvény ugyanakkor a hatályos szabályozásban is meglévő tartalommal egyértelművé teszi, hogy a közigazgatási államtitkár valamennyi, a minisztérium szervezetéhez tartozó, a kormánytisztviselők jogállásáról szóló 2010. évi LVIII. törvény hatálya alá tartozó tisztviselő - így a helyettes államtitkárok - felett, különösen a munkáltatói jogkör gyakorlásával, a Ksztv. 61. § (1) bekezdése szerinti „vezetési jogkörében” igazgatási jellegű irányítást gyakorol.

A kormánytisztviselőkről szóló 2010. évi LVIII. törvény hatálybalépésével a minisztériumoknál foglalkoztatott köztisztviselők közszolgálati jogviszonya kormánytisztviselői jogviszonnyá alakult át. Ennek megfelelően a törvény elvégzi a Ksztv. ezzel összefüggő, szükséges módosításait.

A törvény továbbá megteremti a lehetőségét annak is, hogy a Kormány - az Alkotmányban biztosított szervezetalakítási szabadságával összefüggésben - az egyes központi államigazgatási szervek irányításával, felügyeletével kapcsolatos hatásköröket, feladatköröket (szakmai irányítás tartalma, felügyeleti jogkör tartalma) az egyes központi államigazgatási szervek vonatkozásában törvényi rendelkezés mellett kormányrendeletben is szabályozhassa.

A 92. §-hoz

A bérplafonra vonatkozó szabályokat nem csupán a törvény hatálybalépését követően létesített jogviszonyokban kell majd alkalmazni, hanem a fennálló jogviszonyokban is. Ha ugyanis a törvény hatálya alá tartozó jogviszonyokban állók munkabérének, illetve illetményének összege meghaladja a jogállási törvényekben meghatározott bérplafont (ami a KSH által hivatalosan közzétett, a tárgyévet megelőző évre vonatkozó nemzetgazdasági havi átlagos bruttó kereset tízszerese), e munkabérek, illetve illetmények a törvény hatálybalépésével egyidejűleg a törvény erejénél fogva a bérplafon mértékére csökken.

A 93. §-hoz

A szakasz korrigálja az Mt. 177. § (2) bekezdését (ld. még a 13. §-t). Erre azért van szükség, mivel az új Polgári Törvénykönyv nem lépett hatályba, ugyanakkor az egyes szociális és munkaügyi tárgyú törvényeknek az új Polgári Törvénykönyv hatálybalépésével összefüggő módosításáról szóló 2010. évi XXXIX. törvény Munka Törvénykönyvére vonatkozó módosítása ennek ellenére mégis hatályba lépett, és az Mt. szövegében a sérelemdíj jogintézménye váltotta fel a nem vagyoni kárt, ezt azonban szükséges korrigálni, mivel jelenleg a jogrendszer nem ismeri a sérelemdíjat.

A 94. §-hoz

A szakasz rendezi a sérelemdíj hatályon kívül helyezésével kapcsolatos átmeneti szabályokat.

A 95. §-hoz

Az MNB törvény módosításával az MNB elnökének a tárgyév március 1-jétől a következő év február végéig terjedő időszakra az MNB-től származó havi keresetét az előző évi nemzetgazdasági bruttó átlagkereset tízszeresében állapítja meg a törvény. A kereset március 1-jei meghatározását az indokolja, hogy az előző évi bruttó átlagkeresetre vonatkozó éves statisztikát február végén publikálja a Központi Statisztikai Hivatal. Az MNB elnökének keresetére vonatkozó új rendelkezés az MNB törvény előírásainak megfelelően hatással lenne az MNB alelnökei, a monetáris tanács további tagjai, illetve a felügyelő bizottsági tagok jövedelmeire is.

A 96. §-hoz

A PSZÁF törvény módosításával mind a PSZÁF elnökének, mind alelnökének a tárgyév március 1-jétől a következő év február végéig terjedő időszakra a PSZÁF-tól származó tárgyévi havi keresetét az előző évi nemzetgazdasági bruttó átlagkereset tízszeresében, illetve nyolcszorosában állapítja meg a törvény.

VIII. Fejezet

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

A párlatkészítés szabadságának megteremtése érdekében változik a párlat-előállítás jövedéki követelményrendszere és lehetővé válik az adóraktáron kívüli előállítás, a magánfőzés. A párlat magánfőzés vagy bérfőzés keretében történő előállítása - ide nem értve az értékesítés céljából történő főzést vagy főzetést - egy meghatározott mennyiségig adómentes lesz.

A 97. §-hoz

Adómentes a magánfőzött párlat évente 50 liter mennyiségig, amennyiben az a magánfőző háztartásában való személyes fogyasztásra szolgál.

A 98. §-hoz

Eltérően az általános jövedéki szabályoktól, a párlat magánfőzés keretében történő előállításához nem kell adóraktári engedély.

A 99. §-hoz

A magánfőzés és a magánfőző fogalmának meghatározása, amely szerint a természetes személy a saját desztillálóberendezésén állíthat elő párlatot. A magánfőzés a magánfőző lakóhelyén vagy a gyümölcsöse helyén végezhető.

A 100. §-hoz

Az adó és adóalap meghatározása a magánfőzés és a bérfőzés esetében. Az adó mértéke 50 liter mennyiségig a bérfőzött párlatra nulla forint lesz, az 50 liter feletti és az eladásra szánt bérfőzött és magánfőzött párlat esetében pedig a normál adómérték alkalmazandó (értékesíteni az 50 literen belül is lehetséges a vonatkozó előírások betartása mellett).

A természetes személy háztartásában élő személyek által éves szinten főzhető/főzethető párlat tekintetében alkalmazandó egybeszámítási szabályok.

A 101. §-hoz

A bérfőzést végző szeszfőzde adóbeszedési kötelezettségére, valamint a bérfőzető nyilatkozatának tartalmára vonatkozó rendelkezések módosítása, tekintettel az adómentes mennyiség és az értékesíthetőség bevezetésére.

A 102. §-hoz

A bérfőzött párlat értékesíthető, de csak a kistermelőnek minősülő bérfőzető által és kizárólag meghatározott tevékenység keretében. A bérfőzött párlat értékesítése zárjeggyel ellátott, legfeljebb 2 literes palackban lehetséges.

A 103. §-hoz

A magánfőzéssel kapcsolatos bejelentési, nyilatkozattételi szabályok. A magánfőző bejelentése adóbevallásnak minősül. A magánfőzésben előállított párlat értékesítésére a bérfőzött párlatéval azonos szabályok vonatkoznak, és a magánfőzésben előállított adómentes párlat is - ugyanúgy, mint a bérfőzött párlat - csak a magánfőző háztartásában történő személyes fogyasztásra szolgálhat.

A 104. §-hoz

A szeszfőzde fogalmának pontosítása a párlat fogalmával összefüggésben.

A 105. §-hoz

A magánfőző és bérfőzető által eladásra szánt párlatra felhelyezendő zárjeggyel kapcsolatos szabályok.

A 106. §-hoz

Nem kell vámhatósági engedély a magánfőző desztillálóberendezésének magánfőző általi birtoklásához.

A 107. §-hoz

A magánfőzésben adómentesen előállított párlat jogellenes (adó megfizetése nélküli) értékesítése esetén jövedéki bírság kerül kiszabásra.

A 108. §-hoz

Az adóköteles magánfőzésre vonatkozó bejelentési és nyilatkozattételi kötelezettség megszegése esetén jövedéki bírság kerül kiszabásra.

A 109. §-hoz

A magánfőzésre használt desztillálóberendezés lefoglalásának esetei (a lefoglalt desztillálóberendezések a 2003. évi CXXVII. törvény (a továbbiakban: Jöt.) 120. § (1) bekezdése alapján elkobzásra kerülnek).

A 110. §-hoz

Felhatalmazások a rendeleti szabályozáshoz.

A 111. §-hoz

A kihozatali arányszámokat tartalmazó melléklet beillesztése.

A 112. §-hoz

Szövegcserés módosítások.

A 113. §-hoz

Hatályon kívül helyező rendelkezések.

A 114. §-hoz

A pálinkáról, a törkölypálinkáról és a Pálinka Nemzeti Tanácsról szóló 2008. évi LXXIII. törvényben a „párlat” fogalom bevezetésével összefüggésben szükséges módosítások.

IX. Fejezet

Az államháztartás egyensúlyát javító különadóról és járadékról szóló 2006. évi LIX. törvény módosítása

A kölcsönös felelősségvállalás jegyében a költségvetési egyensúly javítása, stabilizálása érdekében az általános adófizetési kötelezettséget meghaladó közteherviselésre képes adófizetők szolidaritására alapozva a törvény a pénzügyi intézmények részére különadó fizetési kötelezettséget ír elő. A különadó alapja az egyes adóalanyok szervezeti formájától függően a 2009. üzleti évi számviteli beszámolóban (a naptári évtől eltérő üzleti évet választó adóalanyoknál a rendelkezésre álló legutolsó beszámolóval már lezárt üzleti év adatai alapján) kimutatott módosított mérlegfőösszeg, kamateredmény, díj- és jutalékeredmény, korrigált nettó árbevétel vagy a biztosítók esetén a megszolgált díj viszontbiztosítás nélkül, befektetési alapkezelőnél a kezelt vagyon együttes értéke.

A költségvetési hiány csökkentése, a strukturális reformok finanszírozása, a pénzügyi rendszer feszültségeinek feloldása érdekében a törvény tartalmazza a 2011-2012. évekre vonatkozó különadó fizetési kötelezettséget.

A 2011. év vonatkozásában a törvény meghatározza a 2010. évi vetítési alapon a különadó fizetési kötelezettség mértékét, de a szabályozás részletes feltételeinek kialakítása a 2011. évi költségvetési tárgyalásnál kerül véglegezésre. Szükséges, hogy a 2012. évre vonatkozó kötelezettség is megjelenjen a törvényben, ebben az esetben minden részletet a 2012. évi költségvetési vita során lehet eldönteni.

A 115. §-hoz

A különadó kötelezettség adóalanyi körét határozza meg, amely szerint a 2010. július 1-jén már lezárt üzleti évi éves beszámolóval rendelkező pénzügyi szervezet 2010. évben különadó megállapítására, bevallására és fizetésére lesz köteles. E szabály szerint a jogelőd nélkül alakult, lezárt üzleti évről készített beszámolóval nem rendelkező pénzügyi szervezet nem lesz alanya a különadónak.

A 116. §-hoz

E § meghatározza a pénzügyi szervezeteket terhelő különadó alapját, mértékét, valamint annak megállapítására, bevallására és megfizetésére vonatkozó határidőket és elszámolási szabályokat.

A 117. §-hoz

A megállapított és bevallott különadót a 2010. üzleti év adózás előtti eredménye terhére kell elszámolni.

A 118. §-hoz

A pénzügyi szervezeteket az e törvényben meghatározott különadó alap után 2011-ben és 2012-ben különadó fizetési kötelezettség terheli, amelynek részletes feltételeit külön törvény határozza meg.

A 119. §-hoz

A törvény alkalmazásához szükséges fogalmakat tartalmazza.

A 120. §-hoz

A pénzügyi szervezeteket terhelő különadó 2012. illetve 2013. január 1-jén hatályát veszti.

X. Fejezet

Egyes pénzügyi tárgyú törvények módosítása

A törvény célja egyrészt, hogy a jogosulatlanul igénybevett lakás-előtakarékossági támogatások visszafizetése érdekében a lakás-takarékpénztárak ténylegesen eljárhassanak, másrészt, hogy az Európai Unió jogának megfelelően, részleges jogharmonizációt megvalósítva kijelölje a hitelminősítő intézetekről szóló 2009. szeptember 16-i 1060/2009/EK európai parlamenti és tanácsi rendelet 22. cikk (1) bekezdése szerinti illetékes hatóságnak a Pénzügyi Szervezetek Állami Felügyeletét Magyarországon.

Az 121. §-hoz

A jogosulatlanul igénybevett lakás-előtakarékossági támogatás visszafizetése érdekében a Magyar Állam nevében a lakás-takarékpénztárak járnak el bírósági úton. A Polgári perrendtartásról szóló 1952. évi III. törvény 2010. június 1-jén hatályba lépő 314. §-a alapján a fizetési meghagyásos eljárás közjegyző hatáskörébe tartozik, ezért módosítani kell a lakástakarékpénztárakról szóló 1996. évi CXIII. törvényt, amely jelenleg csak bírósági úton történő eljárásra ad felhatalmazást.

A 122. §-hoz

A törvény a Pénzügyi Szervezetek Állami Felügyeletéről szóló 2007. évi CXXXV. törvény módosításával kijelöli a magyarországi illetékes hatóságot a hitelminősítő intézetekről szóló 2009. szeptember 16-i 1060/2009/EK európai parlamenti és tanácsi rendelet 22. cikk (1) bekezdése szerint.

A 123. §-hoz

Technikai jellegű pontosítás, miután a hatályos szakaszban felhívott rendelkezés nem tartalmazott szabályt.

A 124. §-hoz

A Felügyelet megfelelő irányításához elengedhetetlen a több főosztályt összefogó irányítási szint megléte.

A 125. §-hoz

A törvény belső technikai pontosítást tartalmaz.

XI. Fejezet

A pénzügyi közvetítőrendszer stabilitásának erősítéséről szóló 2008. évi CIV. törvény módosítása

A 127-128. §-hoz

A törvény a pénzügyi közvetítőrendszer stabilitásának erősítéséről szóló 2008. évi CIV. törvény kiegészítésével megteremti annak törvényi jogalapját, hogy az osztalékelsőbbségi részvény tulajdonosát időarányos megtérítési igény illesse meg abban az esetben is, ha a részvények hitelintézet általi visszavásárlására olyan időpontban kerül sor, amikor az adott évi osztalékról, annak mértékéről még nem döntöttek. Ennek mértékéről a Magyar Állam és a hitelintézet közötti megállapodásban kell rendelkezni.

A 129. §-hoz

A törvény lehetővé teszi, hogy az abban foglaltakat a már megvalósult tőkejuttatásra is alkalmazni lehessen.

XII. Fejezet

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény módosítása

Az államháztartási források felhasználásával (is) alapított, közérdekű célra rendelt közalapítványi és alapítványi vagyon cél szerinti működésének biztosítása és a működés hatékonyabbá tétele érdekében az érintett tevékenység szervezeti kereteinek meghatározása.

Az Országgyűlés, a Kormány, a minisztérium (miniszter), az országos hatáskörű szerv (vezetője) által önállóan, vagy a felsoroltak bármelyikével közösen (a továbbiakban: állami alapító) alapított alapítványok (közalapítványok), továbbá állami alapító által államháztartáson kívüli alapítóval közösen alapított alapítványok szervezeti átalakítása szükséges, az általuk kezelt vagyon közcélú felhasználásának hatékonyabbá tétele érdekében.

A 130. §-hoz

Az állami alapító által alapított alapítvány (közalapítvány), illetve állami alapító által államháztartáson kívüli alapítóval közösen alapított alapítvány esetében a törvény lehetőséget nyújt arra, hogy a szóban forgó alapítvány (közalapítvány) megszüntetésével, annak vagyonából közhasznú szervezetként nonprofit gazdasági társaság legyen létrehozható, amennyiben a feladatának, céljának ellátása e társasági formában hatékonyabban megvalósítható. Az ekként létrejött nonprofit gazdasági társaságok közhasznú szervezetként működnének tovább.

A megszűnő alapítvány (közalapítvány) vagyona a törvény rendelkezése szerint a nonprofit gazdasági társaság vagyonává válik, és az a nonprofit gazdasági társaság megszűnése esetében sem lenne felosztható annak tagjai (részvényesei) között. A megszűnő alapítvány (közalapítvány) vagyona tehát kizárólag a korábbi alapítványi célok megvalósítására lenne felhasználható. Tekintettel arra, hogy a megszűnő alapítvány vagyona elkülönül az alapítóktól, a nonprofit gazdasági társaságban a taggá (részvényessé) válás feltétele a meghatározott vagyoni hozzájárulás teljesítése, mely a gazdasági társaság jellegből adódik.

A nonprofit gazdasági társaság létrehozását mind az állami alapító, mind az államháztartáson kívüli alapító kezdeményezheti, az államháztartáson kívüli alapító az állami alapítónál nyújthatja be erre vonatkozó igényét.

Az átalakulás részletes feltételeit vagy jogszabályban vagy az állami alapító, illetve az állami alapító felügyeleti szerve által hozott határozatban kell rendezni, ez biztosítja azt, hogy az alapítvány céljait megvalósító tevékenységet a nonprofit gazdasági társaság folyamatosan, vagyonvesztés nélkül végezhesse, és a szervezeti formaváltás menete transzparens, bárki által átlátható, megismerhető legyen.

Mivel a jelzett alapítványok (közalapítványok) szervezeti formaváltásának gyors, vagyonvesztés nélküli lebonyolításához jelentős közérdek fűződik - hiszen az esetek többségében közfeladatot látnak el, de legalábbis közcél érdekében tevékenykednek - az alapítványok (közalapítványok) megszűntetésére irányuló nemperes eljárások lefolytatására a törvény soronkívüliséget rendel el.

A törvény lehetőséget biztosít arra, hogy az állami alapító által alapított alapítványok esetében az állam által delegált kuratóriumi tagok kijelölése indokolás nélkül megszüntethető legyen, biztosítva ezáltal az alapítványi vagyon védelmét, és az alapítvány jogszerű, céljainak megfelelő működését. Ugyanilyen okokból a törvény előírja, hogy a kijelölés visszavonásával érintett tag a helyére kijelölt tag bírósági nyilvántartásba vételét elrendelő határozat jogerőre emelkedéséig sem vehet részt az alapítvány (közalapítvány) olyan vagyoni kötelezettségvállalásra irányuló döntéshozatalában, amely az e körben egyidejűleg módosított alapító okirat szerint meghatározott mértéket meghaladja.

-----STARTING---POINT---VEGE---

XIII. Fejezet

Záró rendelkezések

A 131-154. §-hoz

A differenciált hatályba léptető és átmeneti rendelkezéseket, valamint a jogharmonizációs és bejelentési záradékokat tartalmazza.