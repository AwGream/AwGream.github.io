2016. évi CLXX. törvény indokolása

egyes állami és önkormányzati tulajdonú ingatlanok ingyenes átadásáról

-----STARTING---POINT---ALTALANOS--- 

Magyarország Alaptörvényének 34. cikk (1) bekezdése szerint a helyi önkormányzat és az állami szervek a közösségi célok elérése érdekében együttműködnek. A helyi önkormányzat részére kötelező feladat- és hatáskört törvény állapíthat meg. A helyi önkormányzat kötelező feladat- és hatásköreinek ellátásához azokkal arányban álló költségvetési, illetve más vagyoni támogatásra jogosult, továbbá 38. cikk (3) bekezdésében foglaltak szerint nemzeti vagyont csak törvényben meghatározott célból lehet átruházni, törvényben meghatározott kivételekkel az értékarányosság követelményének figyelembevétele mellett.

A törvényben az Országgyűlés a Magyarország helyi önkormányzatairól szóló 2011. évi CLXXXIX. törvény 13. § (1) bekezdés 2. pontja és a nemzeti vagyonról szóló 2011. évi CXCVI. törvény 14. § (1) bekezdése, valamint az állami vagyonról szóló 2007. évi CVI. törvény 36. § (1) bekezdése alapján rendelkezik park ingatlanokhoz kapcsolódó kötelező feladatok átadásáról, valamint a közfeladat ellátásához szükséges állami tulajdonú ingatlanok ingyenes átadásáról.

A törvény célja a mellékletben felsorolt közparkok és egyéb közterületek kialakítása és fenntartása feladatának átadása mellett, a feladat ellátását közvetlenül szolgáló és ahhoz szükséges állami tulajdonú, közpark, park ingatlanok, illetve ilyen funkciót betöltő ingatlanok ingyenes önkormányzati tulajdonba adása.

Ezen túl a törvény az Erzsébet-tér, mint közpark állami feladatot képező fenntartásához kapcsolódóan a tér részét képező további ingatlanok állami tulajdonba adásáról rendelkezik.

-----STARTING---POINT---RESZLETES---

Az 1. §-hoz

A nemzeti vagyonról szóló 2011. évi CXCVI. törvény (a továbbiakban: Nvtv.) 14. § (1) bekezdése szerint amennyiben törvény a helyi önkormányzat feladatát más helyi önkormányzat feladataként vagy állami feladatként, illetve állami feladatot helyi önkormányzat feladataként állapít meg, a feladat ellátását közvetlenül szolgáló és ahhoz szükséges helyi önkormányzati, illetve állami vagyonnak a feladatot átvevő részére történő tulajdonba adása nyilvántartási értéken való átvezetéssel, ingyenesen történik. Ez a rendelkezés arra az esetre is vonatkozik, ha az állam vagy az önkormányzat a közfeladat részét képező feladatot ad át, és ennek a feladatnak az ellátását közvetlenül szolgáló és ahhoz szükséges vagyonelem tulajdonjoga kerül ingyenesen átruházásra.

A Magyarország helyi önkormányzatairól szóló 2011. évi CLXXXIX. törvény 13. § (1) bekezdése határozza meg a helyi közügyek, valamint a helyben biztosítható közfeladatok körében ellátandó helyi önkormányzati feladatokat, melybe beletartozik - a településüzemeltetés körében - a közparkok és egyéb közterületek kialakítása és fenntartása is.

Az állami vagyonról szóló 2007. évi CVI. törvény 36. § (1) bekezdése szerint az állami vagyon tulajdonjogát ingyenesen átruházni csak törvény rendelkezése alapján lehet.

A rendelkezés alapján tehát egyrészt átadásra kerül az állami tulajdonban álló közpark funkciójú ingatlanok fenntartásának eddig állam által ellátott feladata, és ezzel összefüggésben ingyenesen önkormányzati tulajdonba kerülnek e feladat ellátásához szükséges és azt közvetlenül szolgáló, a törvény mellékletében felsorolt ingatlanok.

A rendelkezés alapján a törvény mellékletében felsorolt állami vagyonba tartozó ingatlanok ingyenesen az ott megjelölt helyi önkormányzatok tulajdonába e törvény erejénél fogva a törvény hatálybalépésének napján kerülnek.

A 2. §-hoz

A rendelkezés az önkormányzatok tulajdon átruházással kapcsolatos feladatait, kötelezettségeit határozza meg.

A 3. §-hoz

A módosítás alapján az Erzsébet tér, mint közpark állami feladatot képező üzemeltetéséhez kapcsolódóan további 4 db, a tér részét képező ingatlan a törvény alapján ingyenesen a Főváros tulajdonából állami tulajdonba kerül. Így egy tulajdonjogilag is egységesen kezelhető és üzemeltethető közparki terület alakítható ki.

A nemzeti vagyonról szóló 2011. évi CXCVI. törvény 14. § (1) bekezdésében foglaltak értelmében, ha törvény a helyi önkormányzat feladatát (más helyi önkormányzat feladataként vagy) állami feladatként állapít meg, a közfeladat ellátását közvetlenül szolgáló és ahhoz szükséges helyi önkormányzati vagyonnak a feladatot átvevő részére történő tulajdonba adása nyilvántartási értéken való átvezetéssel, ingyenesen történik. Ez a rendelkezés arra az esetre is vonatkozik, ha az állam vagy az önkormányzat a közfeladat részét képező feladatot ad át, és ennek a feladatnak az ellátását közvetlenül szolgáló és ahhoz szükséges vagyonelem tulajdonjoga kerül ingyenesen átruházásra.

A törvény szerinti tulajdon-átruházások indokaként és jogalapjaként megállapított közfeladat a közpark üzemeltetése mellett az aktív kikapcsolódás lehetőségeit ötvöző közösségi tér megteremtése és működtetése, valamint törvényben meghatározott egyéb közfeladatok, így különösen a turizmussal kapcsolatos állami feladatok ellátása.

A 4. §-hoz

Átmeneti rendelkezés.

Az 5. §-hoz

A rendelkezés célja, hogy a Budapest, Árpád fejedelem útja 108. szám alatti ingatlannak az állam tulajdonában álló része az Egységes Magyarországi Izraelita Hitközségnek korábbi igénylésének megfelelően térítésmentesen átadásra kerüljön, ami alapvetően a Hitközség szociális, oktatási, kulturális és hitéleti feladatainak hatékonyabb ellátására irányul.

A 6. §-hoz

A rendelkezés célja, hogy a tatabányai ingatlan a Magyar Katolikus Egyháznak korábbi igénylésének megfelelően térítésmentesen átadásra kerüljön, ami alapvetően az Egyház szociális, oktatási, kulturális és hitéleti feladatainak hatékonyabb ellátására irányul, tekintettel arra, hogy az átadott ingatlan gimnáziumi oktatás célját szolgálja.

-----STARTING---POINT---VEGE---

A 7. §-hoz

Hatályba léptető rendelkezés.