2009. évi XCIII. törvény indokolása

a Nemzetközi Munkaügyi Szervezet Általános Konferenciája 7. ülésszakán elfogadott, a foglalkozási betegségek kártalanításáról szóló 1925. évi 18. számú Egyezmény felmondásáról

Általános indokolás

Magyarország 1928-ban ratifikálta a foglalkozási betegségek kártalanításáról szóló 1925. évi 18. számú Egyezményt (kihirdette az 1928. évi XXX. törvény), majd 1935-ben megerősítette az ugyanebben a tárgykörben elfogadott 42. számú (módosított) Egyezményt is (kihirdette az 1935. évi XXII. törvény). A 42. számú Egyezmény teljes mértékben megismétli, és - a védelmi kör kiterjesztésével - egyúttal bővíti a korábbi Egyezmény rendelkezéseit. Jelenleg mindkét Egyezmény hatályos Magyarország vonatkozásában, így a jogbiztonság érvényesülését segíti elő az alacsonyabb szintű védelmet biztosító 18. számú Egyezmény felmondása.

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 12. §-a szerint a nemzetközi szerződés felmondására a törvénynek a nemzetközi szerződések megkötésére vonatkozó rendelkezéseit kell megfelelően alkalmazni, így az Egyezmény felmondásához az Országgyűlés felhatalmazása szükséges. Az Egyezmény felmondását törvényben kell kihirdetni.

Részletes indokolás

Az 1. §-hoz

A törvény 1. §-a - összhangban az Nsztv. 7. §-a (1) bekezdésének a) pontjával, 10. §-a (1) bekezdésének a) pontjával, valamint 12. §-ával - felhatalmazást ad a foglalkozási betegségek kártalanításáról szóló 1925. évi 18. számú ILO Egyezmény felmondására.

A 2. §-hoz

A törvény 2. §-a a hatálybalépéséről, az 1928. évi XXX. törvény hatályon kívül helyezéséről, valamint a folyamatba épített deregulációról rendelkezik.