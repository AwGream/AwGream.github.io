2017. évi XII. törvény indokolása

a Magyarország Kormánya és Ukrajna Miniszteri Kabinetje között a magyar-ukrán államhatáron lévő közúti határhidak fenntartásáról szóló Megállapodás kihirdetéséről

Általános indokolás

A törvény Magyarország Kormánya és Ukrajna Miniszteri Kabinetje között a magyar-ukrán államhatáron lévő közúti határhidak fenntartásáról szóló Megállapodás (a továbbiakban: Megállapodás) kihirdetéséről szól.

A 136,7 km hosszú magyar-ukrán államhatáron négy közúti határhíd (Záhony-Csop, Tiszabecs-Vilok, Lónya-Harangláb, Nagyhódos-Nagypalád) található, amelyek működtetése a két ország közös feladata. A hidak tulajdonosa és kezelője a két állam, ötven-ötven százalékban. A határhidak kezelését ukrán részről Ukrajna Állami Közúti Hivatala („Ukravtodor”), magyar részről pedig a Magyar Közút Nonprofit Zártkörűen Működő Részvénytársaság végzi. A határhidak karbantartása kapcsán a magyar és az ukrán hídkezelő között közvetlen és állandó kapcsolat alakult ki, közöttük folyamatos az információcsere és a feladatok egyeztetése. Ugyanakkor elengedhetetlen, hogy az együttműködés jogi hátterét kétoldalú nemzetközi szerződésben szabályozzuk.

Az ukrán félnek Magyarország 2005-ben tett először javaslatot a határhidak fenntartásáról szóló kétoldalú megállapodás kidolgozására, azonban az érdemi egyeztetések csak 2008-ban kezdődtek meg. A tervezet egyeztetése levelezés útján, illetve több kétoldalú szakértői találkozó keretében történt. A megállapodás-tervezet szövegének véglegesítésére és parafálására 2014. június 4-én, Ungváron került sor. Ezt követően azonban az ukrán belső jogi eljárás folyamata elhúzódott és az ukrán fél részéről több érdemi módosítás merült fel a véglegesített tervezettel kapcsolatosan, amely magyar részről ismételt szakterületi egyeztetést tettek szükségessé.

A Megállapodás rögzíti, hogy az egyes hidak fenntartása mely szerződő fél kötelezettsége. A dokumentum előírja a fenntartás során alkalmazandó jogszabályokkal és műszaki előírásokkal való összhang szükségességét, a határjelek, információs határtáblák és egyéb közúti jelek védelmének elengedhetetlenségét.

A Megállapodás részletesen rögzíti a fenntartási munkákból adódó forgalomkorlátozásra vonatkozó tájékoztatási kötelezettséget, az ehhez szükséges engedélyek beszerzésének szükségességét, valamint a rendkívüli események esetén végrehajtandó intézkedéseket. A dokumentum meghatározza a határhidak fenntartását végző szolgálati személyzet határátlépési rendjét, kijelöli a végrehajtásáért felelős meghatalmazott szerveket és illetékes szervezeteket, illetve tartalmazza a szükséges záró rendelkezéseket.

A Megállapodást dr. Seszták Miklós nemzeti fejlesztési miniszter és Vladimir J. Khistion miniszterelnök-helyettes írta alá 2016. november 24-én Budapesten, a magyar-ukrán kormányfői találkozón.

A Megállapodás szorosan illeszkedik a Magyarország és Ukrajna közötti határátkelőhelyek és infrastrukturális összeköttetések fejlesztésére indított átfogó programhoz, a legutóbbi magyar-ukrán kormányfői találkozó keretében aláírt Szándéknyilatkozatban foglalt projektek megvalósításához.

Részletes indokolás

Az 1. §-hoz

A Megállapodás tárgykörére tekintettel a 2005. évi L. törvény ( a továbbiakban: Nksztv.) 7. § (1) bekezdés a) pontja, illetve (3) bekezdés b) pontja alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának megfelelően tartalmazza a belső jogba transzformált megállapodás hiteles orosz és magyar nyelv szövegét.

A 4. §-hoz

E szakasz rendelkezik a Megállapodás belső jogi hatálybalépésének napjáról (amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával). A hatálybalépés naptári napját a külgazdasági és külügyminiszter annak ismertté válását követően a Magyar Közlönyben haladéktalanul közzétett közleményével állapítja meg.