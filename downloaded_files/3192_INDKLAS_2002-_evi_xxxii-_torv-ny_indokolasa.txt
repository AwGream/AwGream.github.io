2002. évi XXXII. törvény indokolása

a Magyar Köztársaság és az Észt Köztársaság között létrejött Szabadkereskedelmi Megállapodás kihirdetéséről

INDOKOLÁS

A Magyar Köztársaság és az Észt Köztársaság közötti Szabadkereskedelmi Megállapodás (a továbbiakban: Megállapodás) aláírására 1998. november 4-én Budapesten került sor. A két ország Parlamentjei a Megállapodást megerősítették [az Országgyűlés a Megállapodást a 78/1998. (XII. 16.) OGY határozatával erősítette meg].

A Megállapodás 36. Cikke úgy rendelkezik, hogy a Megállapodás azt a napot követő második hónap első napján lép hatályba, amelyen a Megállapodás hatályba lépéséhez szükséges belső jogi követelmények teljesítését megerősítő utolsó diplomáciai értesítés megérkezett. A Megállapodás ugyanakkor előírta, hogy rendelkezéseit ideiglenesen 1999. január 1-jétől alkalmazni kell. A megerősítésekről a kölcsönös diplomáciai értesítések megtörténtek. Az utolsó diplomáciai értesítést az Észt Köztársaság 2001. január 25-én küldte meg. Ennek figyelembe vételével a Megállapodás 2001. március 1-jével hatályba lépett.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve az Országgyűlés által megerősített nemzetközi szerződéseket törvénnyel kell kihirdetni.

Tekintettel arra, hogy a Megállapodás számos olyan területet szabályoz, amely nem érint törvényhozási tárgyat, a kereskedelmi kedvezményekre vonatkozó technikai kérdésekben, melyek a Kormány feladat- és hatáskörébe tartoznak, célszerű, hogy a Kormány kapjon felhatalmazást azok nemzetközi szerződés útján történő, szükség szerinti változtatására. A törvényjavaslat ennek megfelelően rendelkezik.