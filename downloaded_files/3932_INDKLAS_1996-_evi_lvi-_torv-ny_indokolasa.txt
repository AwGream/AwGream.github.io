1996. évi LVI. törvény indokolása

Nagy Imre mártírhalált halt magyar miniszterelnök és mártírtársai emlékének törvénybe iktatásáról

-----STARTING---POINT---ALTALANOS--- 

Nagy Imre 1896. június 7-én született. Alakja a jelenkori magyar történelem kimagasló államférfiainak sorában - főleg egy történelmi pillanat vezéralakjaként - különleges helyet foglal el. Élete - ellentmondásosan is - kitörölhetetlen nyomokat hagyott a történelemben.

Nagy Imre nagyívű pályája során, munkássága valamennyi területén vállalva a számára hátrányt hozó nyílt összeütközéseket, személyes szándéka szerint mindenkor a szocialista humanizmus eszméit kívánta szolgálni. 1953-tól, első miniszterelnökségéről kezdve a zsarnoki rendszer megreformálását tűzte ki célul. Harcolt a törvénytelenségek, a kuláklista, a kitelepítések, az internálások megszüntetéséért, az erőszakos kollektivizálás, a begyűjtési rendszer felszámolásáért, a törvény előtti egyenlőségért, az életszínvonal emeléséért, az ifjúság művelődéséért, a népek egyenjogúságáért, a más államok ügyeibe való be nem avatkozás elvének érvényesüléséért, a parlamentáris demokráciáért, a nemzeti függetlenségért. 1945 végétől szovjet nyomásra a miniszterelnökségről lemondva, minden tisztségtől megfosztva, a pártjából kitaszítva, megalkuvás nélkül, személyes fenyegetettségnek kitéve sem hátrált meg a rákosista represszióval szemben, ellenkezőleg: elemző tanulmányaival, elvi és emberi helytállásával, személyes bátorságával, 1955-től a magyar nemzet reménységének jelképévé magasodott.

A forradalom és szabadságharc leverése után társadalmi eszményeihez, a nemzeti szuverenitás követelményéhez elhurcolása és bebörtönzése idején is mindvégig hű maradt. Meg nem alkuvása, mártírhalála nemcsak itthon, hanem világszerte hozzájárult az 1956-os forradalom és szabadságharc szellemiségének, mozgósító erejének megőrzéséhez, a jövőbe vetett hit győzelméhez.

-----STARTING---POINT---RESZLETES---

-----STARTING---POINT---VEGE---