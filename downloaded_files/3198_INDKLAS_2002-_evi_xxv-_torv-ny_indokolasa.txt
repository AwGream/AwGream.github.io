2002. évi XXV. törvény indokolása

a robbantásos terrorizmus visszaszorításáról, New Yorkban, az Egyesült Nemzetek Közgyűlésének 52. ülésszakán, 1997. december 15-én elfogadott nemzetközi egyezmény kihirdetéséről

Indokolás

I.

Az Egyesült Nemzetek Közgyűlése 52. ülésszakán 1997. december 15-én fogadta el A robbantásos terrorizmus visszaszorításáról szóló Nemzetközi Egyezményt (International Convention for the Suppression of Terrorist Bombings).

Az Egyezmény célja a robbantásos terrorcselekmények elleni hatékonyabb fellépés és e téren a nemzetközi együttműködés erősítése. Az a tény, hogy a robbanószerrel vagy más halált okozó eszközzel végrehajtott terrorista támadások egyre elterjedtebbé válnak, komoly aggodalmat kelt a nemzetközi közösségben. A jelenlegi többoldalú egyezmények ugyanakkor nem biztosítják a megfelelő fellépést az ilyen támadások ellen, ezért az ENSZ tagállamai szükségesnek látták egy olyan egyezmény megalkotását, amely a robbantásos terrorizmus megelőzése és elkövetőinek felelősségre vonása érdekében az államok közötti együttműködést hívatott elősegíteni.

Az Egyezménynek jelenleg 63 részes állama van, köztük az Európai Unió 9 tagállama (Ausztria, Dánia, az Egyesült Királyság, Finnország, Franciaország, Hollandia, Portugália, Spanyolország, Svédország), Oroszország, Kína, Japán és Kanada, valamint 58 állam írta alá, így például az Európai Unió valamennyi tagállamán felül, az Amerikai Egyesült Államok. Az Egyezmény ez év május 23-án lépett hatályba.

Magyarország több olyan nemzetközi egyezménynek is részese, amely a jelen Egyezmény tartalmát részben lefedi. Így részese az 1971. évi 24. törvényerejű rendelettel kihirdetett, a légi járművek fedélzetén elkövetett bűncselekményekről és egyéb cselekményekről szóló 1963. évi tokiói egyezménynek, az 1972. évi 8. törvényerejű rendelettel kihirdetett, a légi járművek jogellenes hatalomba kerítésének leküzdéséről szóló 1970. évi hágai egyezménynek, valamint az 1973. évi 17. törvényerejű rendelettel kihirdetett, a polgári repülés biztonsága elleni jogellenes cselekmények leküzdéséről szóló 1971. évi montreali egyezménynek, amelyek speciális elkövetési tárgya a polgári repülés, a légi járművek, az utasok és vagyontárgyaik biztonsága.

A legteljesebb, a jelen Egyezmény fogalom-meghatározásának leginkább megfelelő nemzetközi szerződés az Európa Tanács keretében elfogadott egyezmény a terrorizmus visszaszorításáról, amelyet az 1997. évi XCIII. törvény hirdetett ki. Ez az egyezmény tárgyi hatálya alá vonja a hágai és montreali egyezmények hatálya alá tartozó bűncselekményeket; a nemzetközi védelem alatt álló személyek élete, testi épsége vagy szabadsága elleni támadással járó bűncselekményeket; az emberrablással, túszejtéssel vagy súlyos, jogellenes fogva tartással járó bűncselekményeket; továbbá a bomba, gránát, rakéta, automata tűzfegyver, levélbomba és csomagba rejtett bomba használatával járó bűncselekményeket is. Ugyanakkor, regionális nemzetközi szerződésről lévén szó, az egyezmény részes államainak köre szűkebb.

II.

A robbantásos terrorizmus visszaszorításáról szóló egyezmény értelmében bűncselekményt követ el az a személy, aki jogellenesen és szándékosan robbanó vagy más halált okozó eszközt visz be vagy helyez el közhasználatú helyen, állami- vagy kormánylétesítményben, tömegközlekedési vagy közérdekű üzemben, valamint ha az azok elleni támadás során vagy azokban ilyen eszközt elsüt vagy felrobbant, ha a bűncselekmények célja halál vagy súlyos testi sértés okozása, illetve a felsorolt létesítmények jelentős anyagi kárral járó megrongálása. Az Egyezmény büntetni rendeli az ilyen támadásban való bűnrészesi közreműködést, a támadás előkészületét és kísérletét is. (2. Cikk)

Nem alkalmazható az Egyezmény, ha a bűncselekmény csupán egy államot érint, azaz egy államon belül követték el, és a gyanúsított, valamint a sértettek ugyanezen állam állampolgárai, és a gyanúsítottat ennek az államnak a területén fogták el. (3. Cikk)

A részes államok kötelezettséget vállalnak arra, hogy az Egyezményben meghatározott cselekményeket nemzeti jogszabályaik bűncselekményeknek minősítik, és megfelelő büntetésekkel sújtják. (4-5. Cikk)

Az Egyezményben meghatározott bűncselekmények tekintetében azoknak a részes államoknak áll fenn joghatóságuk, amelyek területén, illetve joghatósága alá tartozó vízi- vagy légi járművön a bűncselekményt elkövették. Joghatóságát megállapíthatja egy részes állam akkor is, ha a gyanúsított vagy a sértett saját állampolgára, illetve ha a bűncselekményt saját külföldön lévő állami- vagy kormánylétesítménye ellen, vagy annak érdekében követték el, hogy az adott államot valamely magatartás tanúsítására kényszerítsék. (6. Cikk)

A részes államok kötelesek az Egyezményben meghatározott bűncselekmények gyanúsítottait, ha területükön tartózkodnak, az ellenük büntetőeljárást lefolytatni kívánó államnak kiadni, vagy joghatóságuk fennállása esetén felelősségre vonni saját nemzeti jogszabályaiknak megfelelően. A gyanúsított letartóztatásáról a fogva tartó állam köteles értesíteni az ENSZ főtitkárának közreműködésével azokat a részes államokat, amelyek az ügyben joghatóságukat megállapították, és köteles továbbá a részes államokat tájékoztatni arról, hogy joghatóságát kívánja-e gyakorolni az ügyben. (7-8. Cikk)

Az Egyezményben meghatározott bűncselekmények az Egyezmény hatálybalépése előtt a részes államok között már fennálló kiadatási szerződések hatálya alá tartozónak tekintendők. A részes államok kötelesek továbbá a jövőben kötendő kiadatási szerződésekbe kiadatási bűncselekményként az Egyezményben meghatározott bűncselekményeket felvenni. Kiadatási szerződés hiányában a részes államok között az Egyezmény az abban meghatározott bűncselekmények tekintetében a kiadatás jogalapjának tekinthető. (9. Cikk)

A részes államok kötelesek az Egyezményben meghatározott bűncselekmények miatt indult eljárásokban egymás számára jogsegélyt nyújtani. (10. Cikk)

Az Egyezményben meghatározott bűncselekmények nem tekinthetőek politikai bűncselekménynek, ahhoz kapcsolódó bűncselekménynek vagy politikai indítékból elkövetett bűncselekménynek. Ezért az Egyezményben meghatározott bűncselekmények miatti kiadatási vagy jogsegély iránti kérelem nem utasítható el azzal az indokkal, hogy a kérelem politikai bűncselekményre, ahhoz kapcsolódó bűncselekményre vagy politikai indítékból elkövetett bűncselekményre vonatkozik. (11. Cikk)

Az Egyezményben meghatározott bűncselekményen alapuló kiadatási vagy jogsegély iránti kérelem megtagadható, ha azt azért terjesztették elő, hogy egy adott személyt faji, vallási, nemzetiségi vagy etnikai hovatartozása miatt vonják büntetőeljárás alá vagy szabjanak ki rá büntetést emiatt, illetve ha a kérelem teljesítése a fenti okok miatt hátrányosan érintené az adott személyt. (12. Cikk)

Valamely részes államban fogva tartott személy egy másik részes államba ideiglenesen átszállítható, ha az Egyezményben meghatározott bűncselekménnyel kapcsolatos büntetőeljárásban a tanúvallomás tétele, azonosítás vagy egyéb nyomozati cél miatt szükség van az adott személy jelenlétére, feltéve, hogy átszállításához hozzájárult. Az ilyen személy ellen abban az államban, ahová átszállították nem indítható büntetőeljárás és nem tartható fogva olyan bűncselekmény vagy ítélet miatt, mely a kiadó államból való elutazását megelőzte. (13. Cikk)

Azon személy számára, aki ellen az Egyezményben meghatározott bűncselekmény miatt eljárás indul, a megfelelő eljárási garanciákat és jogokat biztosítani kell, az eljáró állam belső jogával és a nemzetközi emberi jogi szabályokkal összhangban. (14. Cikk)

A részes államok kötelesek együttműködni az Egyezményben meghatározott bűncselekményeknek területükön és azon kívül történő elkövetése és előkészítése megelőzésének érdekében, szükség esetén jogszabály módosítással, információk átadásával, intézkedések összehangolásával, a robbanóanyagokra és egyéb halált vagy testi sértést okozó anyagokra vonatkozó tudományos kutatásokban való együttműködéssel. (15. Cikk)

A részes államok kötelesek az Egyezmény alapján indult büntetőeljárás eredményéről az ENSZ főtitkárát értesíteni, aki erről tájékoztatja a többi részes államot. (16. Cikk)

A részes államok az Egyezményben meghatározott kötelezettségeiket az államok szuverén egyenjogúságának, területi sérthetetlenségének és a más államok ügyeibe való be nem avatkozás elvének megfelelően kötelesek teljesíteni. Egy részes állam sem gyakorolhatja joghatóságát egy másik részes állam területén, illetve nem végezhet ott olyan tevékenységet, amelyet az adott állam jogszabályai szerint csak a területi állam hatóságai folytathatnak. (17-18. Cikk)

Az Egyezmény nem érinti az államoknak és egyéneknek a nemzetközi jogból, így különösen az ENSZ Alapokmányából és a nemzetközi humanitárius jogból eredő jogait és kötelezettségeit. Nem tartozik az Egyezmény hatálya alá továbbá az állam fegyveres erőinek hivatali kötelezettsége gyakorlása során, illetve fegyveres konfliktus során kifejtett tevékenysége, amennyiben ezeket a nemzetközi jog egyéb rendelkezései szabályozzák. (19. Cikk)

A részes államok az Egyezmény értelmezésével és alkalmazásával kapcsolatosan a közöttük felmerülő és tárgyalásokkal nem rendezhető vitákat választottbíróság elé vihetik. Amennyiben ennek felállításában nem tudnak megegyezni, bármelyik fél a Nemzetközi Bírósághoz fordulhat. (20. Cikk)

Az Egyezmény megerősítésre, elfogadásra és jóváhagyásra szorul, illetve ahhoz bármely állam csatlakozhat. Hatálybalépésre a huszonkettedik megerősítés, elfogadás, jóváhagyás vagy csatlakozás után kerül sor. (22. Cikk)

III.

Az Egyezmény és a magyar Büntető Törvénykönyv (a továbbiakban: Btk.) a terrorcselekmény kifejezésen más, részben eltérő cselekményeket ért. A Btk. meghatározása (261. §) szerint terrorcselekmény miatt büntetendő az, „aki mást személyi szabadságától megfoszt, vagy jelentős anyagi javakat kerít hatalmába, és a személy szabadon bocsátását, illetőleg a javak sértetlenül hagyását vagy visszaadását állami szervhez vagy társadalmi szervezethez intézett követelés teljesítésétől teszi függővé”. Ennek a cselekménynek az elkövetési tárgya a közbiztonság, közelebbről az, hogy az állami szervek és társadalmi szervezetek a tevékenységüket kényszertől mentesen fejthessék ki. A bűncselekmény elkövetési magatartása pedig a személyi szabadságtól való megfosztás, az anyagi javak hatalomba kerítése, illetve követelés intézése. A minősített esetek között szerepel a „halált vagy különösen súlyos hátrányt okozva” minősítés, amelyhez a legsúlyosabbnak számító büntetési tétel járul. Ezzel szemben az Egyezmény elsősorban a robbanó vagy más halált okozó eszköz közhasználatú helyre, vagy más állami- vagy kormánylétesítménybe, tömegközlekedési vagy közérdekű üzembe jogellenesen és szándékosan történő bevitelét, elhelyezését, elsütését vagy felrobbantását rendeli büntetni, ha azt azzal a szándékkal teszik, hogy halált vagy testi sértést okozzanak, illetve az adott közhasználatú helyet, más állami- vagy kormánylétesítményt, tömegközlekedési vagy közérdekű üzemet súlyosan megrongálják. A Btk. terrorcselekmény tényállása (261. §) részben tesz csak eleget az Egyezményben foglaltaknak, ugyanakkor a törvény tartalmaz más, azokhoz közel álló, hasonló célt szolgáló tényállásokat, így:

- rombolás (142. §)

- emberölés (166. §)

- testi sértés (170. §)

- közlekedés biztonsága elleni bűncselekmény (184. §)

- közveszély-okozás (259. §)

- közérdekű üzem működésének megzavarása (260. §)

- légi jármű hatalomba kerítése (262. §)

- visszaélés robbanóanyaggal vagy robbanószerrel (263. §)

- visszaélés lőfegyverrel vagy lőszerrel (263/A. §)

- bűnszervezet létrehozása (263/C. §)

- visszaélés radioaktív anyaggal (264. §)

- rongálás (324. §)

Megállapítható tehát, hogy bár a Btk.-ban nincs olyan tényállás, amely az Egyezményben foglalt eseteket pontosan lefedné, bizonyos esetekben a terrorcselekmény, egyébként pedig a felsorolt bűncselekmények halmazatban lefedik az Egyezményben foglalt önálló tényállást.

Az Egyezmény büntetni rendeli az előkészületet, a kísérletet, illetve a bűncselekményben való részességet is, amelyet a magyar Btk. lehetővé tesz.

Az Egyezmény 4. Cikke a részes államokat kötelezi arra, hogy az Egyezményben meghatározott bűncselekményeket a belső jogukban bűncselekménnyé minősítsék, illetve megfelelően súlyos büntetési tétellel sújtsák. A magyar Btk., ahogy ez már fent kifejtésre került, büntetni rendeli az Egyezményben foglalt bűncselekményeket, és, a Btk. belső arányaira tekintettel, kellően magas büntetési tételt tartalmaz. A Btk. 2001 szeptemberében elfogadott módosítása [megállapította: 2001. évi LXXXIII. tv. 8. § (1)] ugyanakkor érinti a terrorcselekmény (Btk. 261. §) tényállását is, amelynek módosítása során az Igazságügyi Minisztérium figyelembe vette az Egyezmény rendelkezéseit, így az Egyezmény terrorcselekmény fogalma összeszedetten, egy tényállásban került megfogalmazásra.

Az Egyezmény 6. Cikkében szabályozott joghatósági kérdések a magyar büntetőjog szempontjából nem vetnek fel problémát.

Az Egyezmény számos eljárási jellegű kötelezettséget is létesít, így a tisztességes eljárás elvének tiszteletben tartását, a megfelelő intézkedések megtételét a gyanúsított jelenlé-tének biztosítása érdekében, az állampolgárság vagy lakóhely szerinti állam képviselőjével való kapcsolatba lépést és ennek lehetőségéről való tájékoztatást, illetve az államok közötti segítségnyújtást. Az Egyezmény bűnügyi együttműködésre vonatkozó rendelkezéseinek végrehajtása nem ütközik a magyar jogszabályokba.

IV.

A Kormány 2343/1999. (XII. 21.) Korm. határozatával döntött az Egyezmény aláírásáról. Az Egyezmény aláírására magyar részről 1999. december 21-én került sor.

Az Országgyűlés 57/2001. (IX. 7.) OGY határozatával döntött az Egyezmény megerősítéséről.

Tekintettel arra, hogy az Országgyűlés az Egyezményt megerősítette, a megerősítő okirat letétbe helyezésére 2001. november 13-án sor került, és az Egyezmény a Magyar Köztársaságra nézve 2001. december 13-án hatályba lépett, a Kormány szükségesnek tartja, hogy a magyar jogrendbe illesztés végett az Országgyűlés kihirdesse az Egyezményt.