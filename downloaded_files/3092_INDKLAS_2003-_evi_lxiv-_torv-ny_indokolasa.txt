2003. évi LXIV. törvény indokolása

a biztonságos konténerekről szóló 1972. évi nemzetközi egyezmény kihirdetéséről

Indokolás

Az ötvenes évektől kezdve elsősorban a tengeri árufuvarozásban - majd később a többi közlekedési alágazatban is - vált jellemzővé a konténerek használata és ekkor terjedtek el a speciális konténerszállító hajók és járművek is. A folyamattal párhuzamosan fogalmazódott meg az igény a konténerekre vonatkozó biztonsági követelmények felülvizsgálatára és egységesítésre, amelynek végrehajtására a Kormányközi Tengerészeti Tanácskozó Szervezet (IMCO, illetve mai nevén Nemzetközi Tengerészeti Szervezet - IMO) vállalkozott, mivel a konténerekre ható mértékadó terhelések a tengeri szállítás alatt lépnek fel.

A tárgyban az IMCO az ENSZ Európai Gazdasági Bizottságával együttműködve egyezmény-tervezetet készített elő, amelynek elfogadása az 1972. évben Genfben az ENSZ és IMCO által közösen szervezett konferencián történt meg.

A biztonságos konténerekről szóló 1972. évi nemzetközi egyezmény (CSC 1972) célja, hogy az egységes nemzetközi biztonsági előírások megállapításával biztonságosabbá váljék az árufuvarozás, valamint elkerülhetőek legyenek az eltérő nemzeti biztonsági szabályozásból eredő jogérvényesítési nehézségek.

Az Egyezményhez Magyarország az 1974. évben csatlakozott, azt az 1977. évi 20. törvényerejű rendelet hirdette ki és Magyarország vonatkozásában 1977. szeptember 6. napján lépett hatályba.

Az Egyezmény hatálya a kifejezetten légi szállításra kialakított konténerek kivételével valamennyi új és meglévő konténerre kiterjed. Az Egyezményben foglalt követelmények érvényesítését célzó eljárások kidolgozásáért a részes államok kormányai felelősek. Az adott szerződő fél jóváhagyása, vagyis annak elismerése, hogy a konténer vagy a szerkezeti típus az Egyezményben foglalt követelményeknek megfelel, valamennyi részes államra kötelező.

Az Egyezményhez két melléklet kapcsolódik, amelyek egyrészt a konténerek próbájára, ellenőrzésére, jóváhagyására és karbantartására vonatkozó részletes szabályokat, másrészt a szerkezeti biztonsági követelményeket tartalmazzák, illetve külön függelék tartalmazza a jóváhagyást igazoló Biztonsági Jóváhagyási Tábla mintáját.

Az Egyezmény hatályba lépése óta a mellékleteket az Egyezmény X. cikke szerinti egyszerűsített eljárással több alkalommal módosították, úgy, hogy a mellékletek módosítására vonatkozó különleges hatálybalépési szabályok folytán azok módosított rendelkezései rövid időn belül hatályba is léphettek.

Az Egyezmény eltérő szabályokat állapít meg a tekintetben, hogy az Egyezményt, vagy pedig csak annak mellékleteit érintik a módosítások. Mivel a mellékletek részletes technikai jellegű rendelkezéseket tartalmaznak és a módosított rendelkezések gyors hatálybaléptetése a biztonság fokozása érdekében különösen indokolt, a mellékleteket érintő módosítás hatályba lépéséhez már az is elegendő, ha meghatározott időpontig a Szerződő Felek egyötöde vagy öt Szerződő Fél azzal szemben ellenvetéssel nem él.

Belső jogunkban a hatályos 1977. évi 20. törvényerejű rendelet alapján az Egyezmény és a részletes műszaki követelményeket megfogalmazó mellékletek módosításait egyaránt csak az Országgyűlés hirdetheti ki, ennek következtében a műszaki követelmények módosításai is csak törvényi szinten tehetők közzé.

A törvény célja, hogy az Egyezmény és annak mellékleteinek közzététele eltérő szintű jogszabályban történjék annak érdekében, hogy a mellékletek módosításai belső jogunkban is rövid idő alatt és operatív módon átvezethetőek legyenek.

A jövőben az Egyezményt kihirdető törvény felhatalmazása alapján a közlekedésért felelős miniszter az Egyezmény mellékleteit, azok módosításait, illetve kiegészítéseit rendeletben teszi közzé.

A szabályozás a Biztonságos Konténerekről Szóló Nemzetközi Egyezmény mellékleteinek kihirdetéséről szóló rendelet hatályba lépését követően rendeletmódosítás útján folyamatosan, az Országgyűlés munkáját nem terhelve, jogtechnikai szempontból könnyen alkalmazkodni tud a mellékletek nemzetközi szintű módosításaihoz, megteremtve annak feltételeit, hogy a konténerek biztonsági előírásai tekintetében hazánkban is a nemzetközi szabályozást gyorsan követő korszerű szabályozás alakuljon ki.

A törvény az eredeti angol szöveget is magában foglalja és ezzel eleget tesz a nemzetközi szerződésekkel kapcsolatos eljárásról szóló 1982. évi 27. törvényerejű rendelet 14. §-a (3) bekezdésében foglalt azon követelménynek, mely szerint a kihirdetésre kerülő, kizárólag idegen nyelven készült nemzetközi szerződést a hivatalos magyar nyelvű fordítással együtt az eredeti idegen nyelven vagy az eredeti idegen nyelvek egyikén is ki kell hirdetni.

Tekintettel arra, hogy az Egyezményt eredetileg kihirdető 1977. évi 20. törvényerejű rendeletben használt „szállítótartály” kifejezés sem a szaknyelvben, sem pedig a köznyelvben nem honosodott meg és helyette a konténer vált közkeletűvé, célszerűnek látszott az Egyezmény magyar nyelvű fordítását ehhez a körülményhez igazítani, így a hatályos szabályozástól eltérően a törvényjavaslat tervezete a konténer kifejezést használja.

Amellett, hogy a „szállítótartály” kifejezés nem honosodott meg, további terminológia nehézséget okoz az is, hogy a „tartály” kifejezés jelentése úgy a szaknyelvben, mind a köznyelvben kifejezetten a folyékony vagy gáznemű anyagok tárolására és szállítására szolgáló edényt jelenti, míg a konténerek elsősorban darabáru szállítására szolgálnak és nehéz lenne a „szállítótartály” kifejezésből az utóbbi időben egyre szélesebb körben elterjedő tartálykonténerekre megfelelő megnevezést levezetni.

A szabályozásnak közvetlen költségvetési vonzata nincs. Annak érdekében, hogy a biztonságos konténerekről szóló nemzetközi egyezmény a jogalkotásról szóló törvény rendelkezéseinek megfelelően törvényi formában jelenjen meg, továbbá a technikai jellegű mellékletek és azok módosításainak közzétételéről az illetékes miniszter gondoskodjék, a Kormány szükségesnek tartja, hogy a magyar jogrendbe illesztés végett az Országgyűlés a módosításokkal egységes szerkezetbe foglalt Egyezményt törvénnyel hirdesse ki és a törvényben hatalmazza fel a gazdasági és közlekedési minisztert az Egyezmény mellékleteinek rendeletben való kihirdetésére.