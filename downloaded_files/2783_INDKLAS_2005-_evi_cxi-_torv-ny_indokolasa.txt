2005. évi CXI. törvény indokolása

a foglalkoztatói nyugellátást szolgáltató intézményekről

-----STARTING---POINT---ALTALANOS--- 

A törvény az Európai Parlament és Tanács a foglalkoztatói nyugellátást szolgáltató intézmények tevékenységéről és felügyeletéről szóló 2003/41/EK irányelvének (2003. június 3.) történő megfelelést szolgálja. Az irányelv átültetésére megadott határidő 2005. szeptember 23., azonban értelmezési nehézségek és az Európai Bizottság ezzel összefüggő állásfoglalásának elhúzódó megszületése miatt a tagállamok többsége a kapcsolódó szabályokat később lépteti életbe. Bár Magyarországon az irányelv hatálya alá tartozó intézmények nem léteznek, az irányelv szerint lehetőséget kell biztosítani arra, hogy a más EU tagállamban székhellyel rendelkező foglalkoztatói intézmények hazánkban is tevékenykedhessenek határon átnyúló szolgáltatás keretében. Az intézmények a magyar nyugdíjrendszerben az önkéntes nyugdíjcélú megtakarítási lehetőségek körét szélesítik.

A foglalkoztatói nyugellátást szolgáltató intézmények az EU régi tagállamaiban a nyugdíjrendszer II. pillérének részeiként működnek. A szolgáltató intézményeket a munkáltatók hozzák létre, a szolgáltatás alapjául elsősorban a munkáltató által teljesített befizetés szolgál. A munkáltató egyéni vagy kollektív szerződésben vállal kötelezettséget a befizetésre. A tagsági viszony alapját a munkáltató és a munkavállaló között megkötött szerződés képezi, azonban a tagi befizetés nem kötelező, de konstrukciótól függően van rá lehetőség. A befizetés jellemzően a munkavállalók javára teljesített juttatások keretében történik. A szolgáltató intézmények által teljesített szolgáltatás a foglalkoztatói nyugdíj, amely tartalmazhat szociális, önsegélyező elemeket is, jellemzően azonban életjáradék formájában kerül kifizetésre.

Az irányelv alapjául szolgáló nyugdíjmodell, amelynek a foglalkoztatói nyugdíj is a része, eltér a magyar nyugdíjmodelltől. Tekintettel arra, hogy megalkotása a magyar csatlakozás előtt történt, az irányelv a két nyugdíjmodell eltérését figyelembe venni nem tudta.

Az irányelvben meghatározott intézményekre vonatkozóan - azok hiánya miatt - nincs hatályban magyar törvényi szabályozás. Sem a hazai magánnyugdíjpénztárak, sem pedig az önkéntes kölcsönös nyugdíjpénztárak nem tartoznak az irányelv hatálya alá, illetve más magyar jogszabály sem teszi lehetővé ilyen intézmények alapítását. (Erre vonatkozó igény nem is merült fel.) Ezért az irányelv átültetésére vonatkozó szabályokat önálló törvény tartalmazza. A foglalkoztatói nyugellátást szolgáltató intézményekre az önkéntes- és magánnyugdíjra vonatkozó szabályozás nem alkalmazható.

A törvény elfogadása lehetővé teszi, hogy ezen intézmények magyarországi munkáltatóktól is fogadhassanak el befizetéseket, és hazánk területén is nyújthassanak szolgáltatást. A törvény tartalmazza továbbá a határon átnyúló tevékenység megkezdésével kapcsolatos eljárási kérdéseket, valamint a Pénzügyi Szervezetek Állami Felügyeletének ellenőrzési és intézkedési jogait.

Foglalkoztatói nyugdíjintézmény Magyarországon történő alapítására a törvény elfogadását követően sem nyílik lehetőség. Erre vonatkozó előírást az irányelv nem tartalmaz; a nyugdíjrendszer felépítésével kapcsolatos kérdések nemzeti hatáskörben maradnak.

-----STARTING---POINT---RESZLETES---

Az 1. §-hoz

A törvény hatályát rögzítő rendelkezés. A foglalkoztatói nyugellátást szolgáltató intézményekről szóló törvény hatálya alá a szolgáltató intézmények, a tagok, a támogató vállalkozások és a szolgáltató intézmények felügyeletét ellátó szervek tartoznak.

A 2. §-hoz

A törvényben használt fogalmakat értelmező rendelkezések.

A 3. §-hoz

A rendelkezés biztosítja, hogy a valamely EU tagállamban bejegyzett szolgáltató intézmény a Magyar Köztársaság területén határon átnyúló tevékenységet végezzen. Ennek keretében befizetéseket fogadhat el magyarországi támogató vállalkozástól, vagy tagtól, és az arra jogosult tag számára szolgáltatást nyújthat. Támogató vállalkozás csak a vele a magyar munkajog alapján munkaszerződéses jogviszonyban lévő munkavállalója részére teljesíthet befizetést. A tag a szolgáltatáshoz a rá a hazai szabályozás szerinti irányadó nyugdíjkorhatár betöltése után juthat hozzá. A tag saját döntése alapján vállalhat tagdíjfizetést, erre azonban nem kötelezhető. A szerződéseket és egyéb dokumentációkat magyar nyelven is el kell készíteni.

A 4. §-hoz

A rendelkezés rögzíti a Pénzügyi Szervezetek Állami Felügyeletének felügyeleti jogkörét, a szolgáltató intézmények részére történő tájékoztatási kötelezettségét és az intézmények tevékenységének feltételeit.

Az 5. §-hoz

A Felügyelet ellenőrzési és intézkedési jogkörét meghatározó szabályokat tartalmazó rendelkezés. A Felügyelet intézkedési jogköre mögöttes és korlátozott, intézkedésre csak abban az esetben van lehetősége, ha a szolgáltató intézmény megsérti a hazai társadalombiztosítási és munkajogi rendelkezéseket.

A 6. §-hoz

A Felügyeletnek az Európai Biztosítási és Foglalkoztatói-nyugdíj Bizottsággal és az Európai Bizottsággal való együttműködési kötelezettségét rögzítő rendelkezés.

-----STARTING---POINT---VEGE---

A 7. §-hoz

A törvény a kihirdetést követő 5. napon lép hatályba.

A 8. §-hoz

A Pénzügyi Szervezetek Állami Felügyeletéről szóló törvényben szükséges, a Felügyelet hatáskörét érintő módosítást tartalmazó rendelkezés.

A 9. §-hoz

A 2003/41/EK irányelvhez kapcsolódó jogharmonizációs klauzulát tartalmazó rendelkezés.