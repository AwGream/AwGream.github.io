1993. évi XCVI. törvény indokolása

az önkéntes kölcsönös biztosító pénztárakról

-----STARTING---POINT---ALTALANOS--- 

Az utolsó évtizedben mind világosabbá vált, hogy az egységes, kötelező társadalombiztosítás egyre növekvő kiadásait az államháztartás nem tudja fedezni. Erre tekintettel szükségessé vált a társadalombiztosítás rendszerének reformja, valamint a társadalombiztosítás és egészségügy korábbi kapcsolatának az új helyzethez idomuló visszaállítása. Ugyanakkor az is világosság vált, hogy a jövőben csak olyan rendszer lesz életképes, amely számol az öngondoskodással. Ez pedig igényli azoknak a kölcsönös segélyegyleteknek, pénztáraknak a rendszerét, amelyek ráépülve a társadalombiztosításra, illetve munkanélküli ellátásra, tagjaik számára biztosítják azokat a kiegészítő - egyes esetekben pótló jellegű - szolgáltatásokat, amelyeket az általuk vállalt tagdíjak vagy egyéb hozzájárulások lehetővé tesznek. Ezt a célkitűzést juttatja kifejezésre az Országgyűlésnek a társadalombiztosítási reform koncepciójára vonatkozó döntése is. A pénztárak rendszerének megújítását az is indokolja, hogy Magyarország tagja lett az Európa Tanácsnak, és minél hamarabb szeretne az Európai Gazdasági Közösség tagjává válni. Ezt a folyamatot segíti, ha a szociális szolgáltatások terén úgy tudjuk visszaszorítani a túlzott állami szerepvállalást, hogy közben a szolidaritáson alapuló öngondoskodásnak szervezeti formát és mozgásteret biztosítunk.

Az önkéntes kölcsönös biztosító pénztárak bevezetésének igénye az államháztartási renformban a társadalombiztosítás megújításának szerves részeként fogalmazódott meg, mint a szciális biztonság intézményeinek új, nem kötelező, az állampolgárok (pénztártagok) önkéntes csatlakozásával létrejövő formája. Minden pénztártag a befizetése alapján részesedik a szolgáltatásokból.

A pénztárak intézményének több mint száz éves hazai és nemzetközi múltja van. A hazai fejlődés megszakadt, de a nyugati kultúrában a fejlődését a szociális biztonság általános rendszerén belül folyamtos maradt. Ezekre a tapasztalatokra kell építeni a pénztárrendszer újjáépítésénél.

A pénztárak újbóli bevezetését a társadalombiztosítás fejlesztési koncepciójáról szóló 60/1991. (X.29.) országgyűlési határozat írja elő.

A szabályozás mielőbbi megvalósítását a hatályos adótörvények is szükségessé teszik, miután azok a munkavállalói nyugdíjalap intézményét szabályozzák. A jelen előterjesztésben a pénztárak egyik típusa az olyan nyugdíjpénztár, amely megtestesíti a társasági adóról szóló 1991. évi LXXXVI. törvény szerint jogi személyként létrehozható ún. munkavállalói nyugdíjalapot.

Az Alkotmány elismeri valamennyi állampolgár jogát ahhoz, hogy gazdasági és társadalmi érdekeinek védelme céljából másokkal együtt szervezetet alakítson.

A pénztár újtípusú jogintézmény, amit sajátos célja, gazdálkodása és működése együttesen határoz meg.

A piacgazdaság kiépítésének jelenlegi szakaszában egy olyan új intézménytípus kialakítása célszerű, amely a természetes személyek társulásával jön létre, és amely sajátos gazdálkodási és működési elvek szerint a tagsági kör társadalmi érdekét szolgálja. A pénztár gazdálkodásának eredményét sem osztalék, sem részesedés formájában nem fizeti ki, hanem azt a kölcsönösség és a szolidaritás elve alapján társadalombiztosítást, illetve szociális ellátást kiegészítő, pótló, helyettesítő szolgáltatások szervezésére, nyújtására fordítja.

Tekintettel a lakosság jelenlegi gazdasági helyzetére, valamint arra, hogy a piacgazdaság kiépülésének még csak a kezdetén tartunk, az önkéntes és kölcsönös alapon szerveződő pénztárak megalakulásával is viszonylag lassabb ütemben számolhatunk. Nem csak a számbeli növekedés lesz fokozatos, hanem a pénztárak által vállalt funckiók mennyisége is. A törvény figyelemmel van erre. Azonban óvakodik a túlzott egységesítéstől. Az alapvető rendezési elveket tartalmazó szabályok lehetővé teszik, hogy a tagság az igények és a rendelkezésre álló anyagi keretek és egyéb lehetőségek ismeretében maga döntsön a működése módjáról és nyújtandó szolgáltatásokról.

-----STARTING---POINT---RESZLETES---

Az 1. §-hoz

A törvény hatálya alá tartozik a természetes személyek, illetőleg - a munkáltató kezdeményezésére - a munkavállalók (személyi hatály) által alapított valamennyi olyan pénztárszervezet, amely a törvény rendelkezései szerint a tagjai - vagy a tagjai jogán annak közeli hozzátartozói - részére társadalombiztosítási, szociális ellátást kiegészítő vagy pótló szociális, illetve egészségvédelmi szolgáltatást szervez és nyújt (tárgyi hatály). A tárgyi hatály meghatározó eleme továbbá a törvény által előírt működési elvek (3. §) betartása. A tárgyi hatály nevesíti a helyettesítő szolgáltatások nyújtását is, azonban azok teljesítését külön törvény hatálya alá utalja.

A törvény területi hatálya a Magyar Köztársaság területe, melyre a 11. § (1) bekezdésének rendelkezéséből lehet következtetni.

A 2. §-hoz

A pénztárak a magyar jogrendszer új (megújult) intézményei, így szükséges, hogy a törvény részletes fogalommeghatározást adjon. A törvény rögzíti tehát a társadalombiztosítási ellátások, az önkéntes kölcsönös biztosító pénztár, az alapszabály, a tagdíj, az egyéni számla, a közeli hozzátartozó, a hozzáférhetőség, a várakozási idő, a kiegészítő vállalkozási tevékenység, illetőleg nyugdíjpénztáraknál a nyugdíjkorhatár, a felhalmozási időszak, a nyugdíjszolgáltatás, valamint járadákszolgáltatást nyújtó önsegélyező pénztárnál az időszaki járadék fogalmát.

Az önkéntes kölcsönös biztosító pénztár azokat a társadalombiztosítási és szociális ellátásokat (a továbbiakban együtt: társadalombiztosítási ellátások) nyújthatja, amelyeket a vonatkozó jogszabályok ilyenként megjelölnek. Mind a társadalombiztosítási rendszer reformja, mind a szociális ellátási rendszer továbbfejlesztése indokolttá teszi a vonatkozó joganyag rendszeres felülvizsgálatát, módosítását, illetőleg újraalkotását. A törvény e megfogalmazással a várható változások mellett is egyértelművé teszi a pénztár által nyújtható szolgáltatások körét.

Az önkéntes kölcsönös biztosító pénztár (a továbbiakban: pénztár) az a szervezet, amelyet kizárólag természetes személyek, munkahelyi, szakmai, ágazati vagy területi alapon, a függetlenség, a kölcsönösség, a szolidaritás és az önkéntesség elve alapján hoznak létre, és amely a rendszeres tagdíjbefizetésekből szervezi, finanszírozza és nyújtja a társadalombiztosítási ellátásokat kiegészítő, pótló és - külön törvény alapján - azt helyettesítő szolgáltatásait.

A pénztár lehet kiegészítő pénztár, amely a társadalombiztosítási ellátásokat kiegészíti vagy pótolja, illetve elismert pénztár, - külön törvény szabályai szerint - amely a társadalombiztosítási ellátásokat szervezheti és helyettesítheti majd.

A törvény csupán definiálja az elismert pénztár, és az általa nyújtható társadalombiztosítási ellátásokat helyettesítő szolgáltatások fogalmát, azonban azok létrehozását később megalkotandó törvény hatálya alá rendeli.

A törvény tág teret biztosít a péztártagok közösségének arra, hogy - alapszabályban rögzítve - a pénztár működésének, a szolgáltatásoknak, a tagdíjfizetés módjának, stb. részletes szabályait maga állapítsa meg, a pénztár tagjaira (11. §), alkalmazottaira, a munkáltatói tagra és a támogatókra nézve kötelező érvénnyel. Az alapszabály tehát az az alakuló közgyűlés [5. § (2) bekezdés] által elfogadott közokirat [5. § (4) bekezdés], amely a törvény, illetve a törvény felhatalmazása alapján kiadott jogszabály által előírt (18. §) kötelező, valamint a közgyűlés által szükségesnek ítélt tartalommal jön létre.

A pénztárakat a polgároknak az önmagukról és családjukról történő gondoskodásának igénye hozza létre. A pénztárak működésének fedezetét pedig elsősorban a tagdíj biztosítja. A tagdíj a pénztártagok által rendszeresen fizetett, minden pénztártagra nézve azonos összegű vagy jövedelemarányos [13. (1) bekezdés] pénzbeni hozzájárulás, melyet a munkáltató részben vagy egészben - minden alkalmazottjára nézve azonos mértékben, azonos összegben vagy keresetük azonos százalékában [12. § (2) bekezdés] - átvállalhat a pénztárral kötött szerződés alapján.

Az egyéni számla a pénztártag, illetőleg a javára történő befizetések, valamint a számla terhére történő kifizetések és a pénztár gazdálkodása szempontjából egyaránt alapnyilvántartás. Az egyéni számláról a pénztártagot évente tájékoztatni kell [13. § (4)]. Az egyéni számlán nyilvántartott összegre a jogosultakon (pénztártag és - meghatározott esetekben - közeli hozzátartozói) kívül más, így például a pénztártag, vagy kívülálló harmadik személy hitelezői sem tarthatnak igényt [13. § (3) bekezdés].

A pénztár szolgáltatásai kizárólag a pénztártagok, és a pénztártagok jogán közeli hozzátartozóik számára hozzáférhetőek. A törvény alkalmazásában közeli hozzátartozó a házastárs, az egyeneságbeli rokon, az örökbefogadott, a mostoha- és neveltgyermek, az örökbefogadó-, a mostoha- és a nevelőszülő, a testvér (Ptk. 685. § b) pont) és az élettárs.

A pénztárak szolgáltatásokat csak úgy tudnak teljesíteni, ha erre a megfelelő fedezettel rendelkeznek. A szolgáltatásokra tehát csak bizonyos idő elteltével nyílik lehetőség. A várakozási idő az az időszak, amely a tagsági viszony létesítésétől az egyes szolgáltatásokra vagy a szolgáltatások teljes körére való jogosultságok megnyílásáig, illetőleg az egyéni számlakövetelésig eltelik. A várakozási idő részletes szabályait az alapszabály rögzíti [18. § (1) bekezdés]. Kiegészítő nyugdíjpénztárak esetén a kötelező várakozási idő legalább 10 év [46. § (1) bekezdés].

A garanciarendszer egyik eleme, hogy a pénztárak kiegészítő vállalkozási tevékenységet kizárólag az alaptevékenységhez kapcsolódan, a szolgáltatási kötelezettségen túl, ellenszolgáltatásért nyújthatnak.

Kiegészítő nyugdíjpénztáraknál további fogalom meghatározások szükségesek, így a nyugdíjkorhatár fogalmának rögzítése, amely megegyezik a mindenkori társadalombiztosítási jogszabályokban meghatározott idővel; a felhalmozási időszak, amely azt az időszakot jelöli, ami a belépéstől a kiegészítő nyugdíjra jogosultságig eltelik; nyugdíjszolgáltatás (kiegészítő nyugdíj), amelyre a pénztártag - az alapszabályban meghatározottak szerint - a nyugdíjkorhatár elérése után jogosult.

Járadékszolgáltatást nyújtó önsegélyező pénztárnál időszaki járadék szolgáltatására nyílik lehetőség az alapszabályban rögzített feltételekkel.

A 3. §-hoz

A törvény - a fogalmak rögzítése után - meghatározza a pénztárak működési alapelveit, (az önkormányzati működést, a gazdálkodás zártságának elvét, a kölcsönösséget, az önkéntességet, a függetlenséget, a szolidaritást, a társulási elvet és a non-profit működés elvét) amelyek minden pénztárra vonatkoznak, és amelyek egyben a pénztárak elhatárolását is jelentik egyrészt a kötelező és általános társadalombiztosítástól, másrészt az üzleti biztosítoktól.

Bármiféle megkülönbözetés nélkül (társulási elv) a természetes személyek szabad akaratukból (önkéntesség), egységes, a tagok egyéni kockázatának mértékétől független tagdíj megfizetésével, ún. önfinanszírozással (szolidaritás) megalapozott, az igénybevételre jogosultság szempontjából azonos szolgáltatásokat nyújtó (kölcsönösség), csak jogszabályok által korlátozott szolgáltatási kört és üzletpolitikát folytató (függetlenség) pénztárakat hozhatnak létre.

A pénztárak az önkormányzatiság elve alapján működnek. Az önkormányzati működés lényege, hogy a pénztárra vonatkozó alapvető döntéseket (pl: az alapszabály elfogadása és módosítása, a pénztár pénzügyi tervének meghatározása, az igazgatótanács tagjainak megválasztása, visszahívása, stb.) kizárólag a pénztártagok hozhatnak, akik azonos jogokkal rendelkeznek. Fontos eleme az önkormányzati működésnek, hogy minden pénztártag választó és választható a pénztár egyes szerveibe, ezt csupán a törvény vagy az alapszabály korlátozhatja [16. § (1) bekezdés]. Törvényi korlát, hogy igazgatótanács, illetve ellenőrző bizottság tagjává csak nagykorú, bűntetlen előéletű pénztártag választható [20. § (2) bekezdés]. Garanciális szabály, hogy amennyiben természetes személy munkáltatói tag egyben pénztártag is, az alapszabályban kötelező a jogait érintő összeférhetetlenségi szabályokat rögzíteni [29. § (3) bekezdés], továbbá az is, hogy a közgyűlésben minden pénztártagnak egy szavazata van [22. § (3) bekezdés)].

A pénztárak működőképességének biztosítéka egyrészt a non-profit, másrészt a zárt gazdálkodási elv.

A non-profit működés lényeges ismérve, hogy a gazdálkodás eredményessége során keletkező nyereség nem osztható fel a tagok (és egyben tulajdonosok) között, hanem kizárólag az alaptevékenység érdekében, tehát a szolgáltatásokra használható fel, és ezt az állam (az adótörvényeken keresztül) elismeri.

A zárt gazdálkodás elve alapján a pénztár a rendszeres tagdíjbefizetésekből és egyéb bevételekből, a minden évre előre elfogadott pénzügyi terv alapján, kizárólag az alapszabályban meghatározott szolgáltatásokat szervezi, finanszírozza és teljesíti, mely szolgáltatásokra kizárólag a pénztártag, és a pénztártag jogán annak közeli hozzátartozója jogosult. A pénztár - az alapszabály felhatalmazásával - vagyona erejéig vállalhat kötelezettséget, tartozásaiért saját vagyonával felel. A pénztár gazdálkodásához alapokat (fedezeti, működési, likviditási) képez, a tagok részére egyéni számlát vezet, amelyen lévő összeget követelheti a pénztártag tagsági viszonya megszűnésekor, illetve a pénztár felszámolása esetén.

A 4. §-hoz

A törvény rendelkezik a pénztár elnevezésének védelméről, vita esetére megjelölve a hatáskörrel rendelkező bíróságot, valamint az egyes kivételeket.

Az 5-9. §-okhoz

A §-ok a pénztár alapításának feltételeiről rendelkeznek.

A legalább 15 természetes személy által alapított pénztárat a székhelye szerint illetékes megyei (fővárosi) bíróság veszi nyilvántartásba. A pénztár a nyilvántartásba vétellel jön létre az alakuló közgyűlés időpontjára visszaható hatállyal, azonban szolgáltatásait [10. § (1) bek.] csak az Önkéntes Kölcsönös Biztosító Péntárak Felügyelete (a továbbiakban: Pénztárfelügyelet) által - kérelemre - adott jogerős tevékenységi engedély birtokában kezdheti meg.

A pénztárak törvényességi felügyeletét az ügyészség, állami felügyeletét a pénzügyminiszter a Pénztárfelügyelet útján látja el.

A 10. §-hoz

A § a pénztárak típusait és tevékenységüket, azaz szolgáltatásaikat határozza meg.

A nyugdíjpénztár nyugdíjcélú megtakarítások gyűjtését, kezelését és kifizetését végzi.

Az önsegélyező pénztár munkanélküliség és keresőképtelenség esetén nyújt szolgáltatásokat, illetve támogatást nyújt jogszabály által előírt szociális kötelezettségek alapján gyógyszer, gyógyászati segédeszköz árához, továbbá gyermekneveléshez, valamint elhalálozás esetén a hozzátartozóknak.

Az egészségpénztár tagjai számára egészségségügyi szolgáltalásokat vásárol, illetőleg egészségvédelmi programkat szervez és finanszíroz.

Egy pénztár keretében több pénztártípus nem működhet, tehát a különböző szolgáltatás típusok csak az adott pénztáron belül nyújthatók.

A 11-16. §-okhoz

A §-ok a pénztártag és a munkáltatói tag tagsági viszonyának azon elemeit határozza meg, melyektől érvényesen eltérni csak a törvény, illetve felhatalmazása alapján az alapszabályban rögzített módon lehet.

Pénztártag lehet minden természetes személy, aki 16 életévét betöltötte, magyar állampolgár, illetve Magyarországon letelepedett vagy munkavállalási engedéllyel rendelkező nem magyar állampolgár, az alapszabályt elfogadja és a tagdíjat megfizeti. A tagdíj lehet minden tagra vonatkozóan azonos összegű vagy jövedelemarányos. Nyugdíjpénztárnál - az alapszabályban rögzítettek szerint - magasabb tagdíj befizetése is engedélyezett, lehetőséget biztosítva ezzel a pénztártagnak arra, hogy egyéni megtakarítási stratégiát alakíthasson ki. A tagdíjfizetés szünetelésére kerülhet sor a pénztártag kérésére, például átmeneti munkanélküliség vagy bármely más olyan ok miatt, aminek következtében a tag a tagdíj megfizetésére átmenetileg nem képes. A szünetelés a tagsági viszonyt nem szünteti meg. A kieső befizetések pótlását, illetőleg a szünetelés alatt igényelhető szolgáltatásokat, stb. az alapszabály rendezi.

A pénztártag számláján lévő összegre sem hitelezői, sem bármely kivülálló harmadik személy hitelezői nem tarthatnak igényt.

A pénztártag a pénztár szerveibe választhat és választható. A választhatóságot a törvény, illetve alapszabály korlátozhatja, például igazgatótanács tagjának csak 18. életévét betöltött, bűntetlen előéletű pénztártag választható.

Munkáltatói tag lehet minden természetes vagy jogi személy, aki alkalmazottjának tagdíjfizetési kötelezettségét egészben vagy részben (minden alkalmazottjára nézve azonos mértékben) átvállalja. A munkáltatói tag és a pánztár közötti szerződést, és annak módosítását - az alapszabály eltérő rendelkezése hiányában - a közgyűlés hagyja jóvá. A munkáltató alkalmazottanként három különböző pénztárban vállalhat hozzájárulási kötelezettséget. A munkáltató a nála leglalább 6 hónapja munkaviszonyban álló alkalmazottját a munkáltatói hozzájárulásból nem zárhatja ki, és annak teljesítését kizárólag valamennyi pénztártag alkalmazottjára kiterjedően szüneteltetheti vagy szüntetheti meg, kivéve ha a pénztártag a munkáltatójától a javára vállalt hozzájárulás szüneteltetését vagy megszüntetését írásban kéri.

A 17. §-hoz

A törvény lehetőséget biztosít arra, hogy ingyenes pénzbeni vagy természetbeni juttatással, szolgáltatással vagy adománnyal bárki hozzájárulhasson a pénztár céljainak megvalósításához. A támogató meghatározhatja, hogy adományát milyen célra és milyen módon használják fel, azonban nem jogosult meghatározni a támogatásban részesülők körét. A támogatás a pénztártagság egészének, vagy - alapszabályban meghatározott módon - meghatározott tagsági körnek nyújtható.

A 18. §-hoz

A törvény e §-ban az alapszabály kötelező tartalmáról rendelkezik. A törvény, vagy a törvény felhatalmazása alapján más jogszabály további kérdéseket is alapszabály rendezési körébe utalhat. A közgyűlés mindezeken túl a pénztár működéséhez szükségesnek ítélt egyéb rendelkezéseket is alapszabályban rögzíthet.

Az alapszabályt, és annak módosítását közokiratba vagy ügyvéd (jogtanácsos) által ellenjegyzett okiratba kell foglalni.

A 19-20. §-okhoz

A törvény meghatározza a pénztár szerveit, amelyek részben kollektív jellegűek (közgyűlés, igazgatótanács, ellenőrző bizottság), részben egyéniek (ügyvezető), illetőleg megállapítja ezekre vonatkozóan az alapvető, kötelező rendelkezéseket. Ilyen például, hogy az igazgatótanács és az ellenőrző bizottság tagjait titkosan választják a 18. életévüket betöltött és büntetlen előéletű pénztártagok közül, továbbá a felelősségi és összeférhetetlenségi szabályok. Alapszabály rendelkezhet azonban arról, hogy az igazgatótanács a folyamatos feladatok ellátására ügyvezetőt alkalmaz.

A 21-23. §-hoz

A törvény alapján a pénztár legfelső szerve a pénztártagok összességéből álló közgyűlés. A pénztár sajátosságainak megfelelően lehetőség van küldöttközgyűlés, illetőleg részközgyűlés tartására is, az alapszabályban rögzített a hatásköri és eljárási szabályok megtartásával.

A közgyűlést a törvényben, illetőleg az alapszabályban meghatározott időközönként és módon kell összehívni. A közgyűlésen a Pénztárfelügyelet képviselője tanácskozási joggal vesz részt.

A közgyűlésen minden pénztártagnak egy szavazata van. A pénztártagot meghatalmazott képviselheti.

A közgyűlés általában egyeszerű szavazattöbbséggel dönt. Kétharmados szótöbbség szükséges az alapszabály módosításához, az igazgatótanács éves beszámolójának elfogadásához, a mérleg megállapításához, az eredmény felhasználásához, illetőleg az egyes alapok hiányainak rendezéséhez, érdekképviseleti szervhez csatlakozáshoz, vagy abból történő kiváláshoz, a pénztár megszűnéséhez, szétválásához vagy más pénztárral történő egyesüléséhez.

A törvény meghatározza a közgyűlés kizárólagos hatáskörét.

A 24-28. §-okhoz

A pénztár ügyvezető, képviseleti és irányító szerve az igazgatótanács. Az igazgatótanács - az alapszabályban meghatározott módon és mértékben - hatáskörét az ügyvezetőre átruházhatja, felelősségének érintetlenül hagyása mellett.

Minden pénztár köteles tagjai közül ellenőrző bizottságot választani, mely rendszeres vizsgálja és ellenőrzi a pénztár gazdálkodását, számvitelét, ügyvitelét, a pénztár fizetőképességének és kötelezettségvállalásainak összhangját.

Ügyvezetőként büntetlen előéletű, felsőfokú végzettségű személy alkalmazható, aki a pénztárral munkaviszonyban áll.

A 29. §-hoz

Munkáltatói tag tanácskozási joggal résztvehet a közgyűlésen, illetve képviselője jogosult az ellenzőrző bizottságban szavazati joggal résztvenni, ha hozzájárulása a pénztár tagdíjbevételének ötven százalékát meghaladja. Az alapszabályban rögzíteni kell a természetes személy munkáltatói tagra vonatkozó összeférhetetlenségi szabályokat, ha egyben pénztártag is.

A 30-40. §-okhoz

A törvény alapján a pénztár minden olyen gazdálkodási tevékenységre jogosult, amely a szolgáltatásai szervezéséhez, finanszírozásához és teljesítéséhez megteremti a biztonságos pénzügyi feltételeket. A pénztár vállalkozási tevékenységet csak az alaptevékenységéhez kapcsolódó, kiegészítő vállalkozásnak minősülő tevékenység keretében folytathat. A pénztári vagyon kizárólag a tagság érdekében fektethető be, a gazdálkodással elért bevételek kizárólag a szolgáltatások fedezetének biztosítására, a szolgáltatások szinten tartására, illetve fejlesztésére, valamint a gazdálkodás költségeinek fedezetére fordíthatók (non-profit működés).

A kiegészítő vállalkozáson kívül folytatott gazdálkodási tevékenységekből származó jövedelem nem minősül vállalkozási jövedelemnek.

A törvény meghatározza a pénztár éves és hosszútávú pénzügyi tervére vonatkozó szabályokat. Fontos garanciális elem, hogy a pénzügyi tervet - a pénzügyi év lejárta előtt 60 nappal - el kell készíteni, és jóváhagyásra a közgyűlés elé kell terjeszteni, még a pénzügyi év lejárta előtt. A pénzügyi tervvel szemben a Pénztárfelügyelet kifogást emelhet, ha azt jogszabály- vagy alapszabály-ellenesnek, illetőleg szakmailag megalapozatlannak ítéli.

A pénztár bevételeiből fedezeti, működési és likviditási alapot köteles létrehozni. A fedezeti alap a szolgáltatások finanszírozására, a működési alap a működési költségek fedezetére, a likviditási alap az időlegesen fel nem használt pénzeszközök gyűjtésére és a pénztár fizetőképességének biztosítására szolgál.

A törvény részletesen szabályozza a pénztár befektetéseire, számvitelére és beszámolási kötelezettségére vonatkozó alapvető előirásokat.

A 41-45. §-okhoz

A §-ok a pénztárak egyesülésére, szétválására, megszüntetésére vonatkozó előírásokat tartalmazzák. A pénztártagság biztonságát jelenti, hogy járadékszolgáltató nyugdíjpénztár jogutód nélküli megszünése esetén a járadékalap kezelését és a járadék folyósítását az általános alap (52. §) veszi át.

A törvény felszámolás esetére rögzíti a felszámolási és végelszámolási eljárásra vonatkozó általános szabályoktól való eltéréseket, így például: pénztár ellen nincs helyi csődeljárásnek, illetőleg tagsági viszonyból származó kötelezettségeket a felszámolási költségeket követően kell kielégíteni.

A 46-51. §-okhoz

A §-ok a kiegészítő pénztárak típusaira vonatkozó külön szabályokat tartalmazzák.

A nyugdíjpénztár esetén az alapszabálynak további kötelező tartalmi eleme a legalább 10 év kötelező várakozási idő előírása, továbbá a pénztártag átlépésének és befogadásának szabályai. A nyugdíjpénztári tag általában csak a tizévi várakozási idő lejárta után juthat a megtakarításához, Így az egyéni élethelyzet alakulásától függően indokolt lehet, hogy a nyugdíj-megtakarítása terhére kölcsönt vehessen fel a pénztártól. A tagi kölcsön szabályait szintén az alapszabály rögzíti.

Rögzíti a törvény továbbá a pénztártagnak a megtakarításokhoz való hozzájutásának feltételeit, a pénztártag egyéni számláján lévő fedezet öröklésére, valamint a munkáltató által a munkavállalói számlára fizetett hozzájárulásokra vonatkozó előírásokat.

Az önsegélyező pénztáraknál - jellegükből adódóan - a tagdíjakat, a szolgáltatások értékét és a szükséges alapok nagyságát évenket kalkulálni kell.

Egészségpénztárak kiegészítő ellátások szervezését és finanaszírozását vállalhatják. A pénztár egészségügyi szolgáltatásait csak az erre feljogosított egészségségügyi szervek útján biztosíthatja, illetőleg ilyen szolgáltatást nyújtó intézményt csak külön törvényi felhatalmazás alapján működtethet. A pénztár tagjai részére pénzbeli szolgáltatást nem nyújthat.

Az 52. §-hoz

A pénztárak szövetségeket hozhatnak létre. A szövetség garancia alapot és általános alapot hozhat létre.

Az 53-70. §-okhoz

A törvény részletesen szabályozza a Pénztárfelügyeletre vonatkozó előírásokat.

A Pénztárfelügyelet önálló központi hivatalként működő elsőfokú államigazgatási szerv, amelynek hatásköre kiterjed valamennyi pénztárra, illetőleg azok tevékenységére. A Pénztárfelügyelet a pénzügyminiszter felügyelete alatt működik, szervezeti és működési szabályzatát a pénzügyminiszter hagyja jóvá.

A pénztárak szakmai felügyelete a pénztár tevékenység szakmai és tárgyi előfeltételeinek vizsgálatára, a pénztárak működőképességének az alapszabállyal, valamint az előírt és az elvárható gazdálkodási elvekkel összhangban álló folyamatos fenntartására, a kivételes szabályozással védett tevékenységi rend ellenőrzésére és betartására, a törvény által meghatározott esetekben és módon a pénztártevékenység befolyásolására, illetve a pénztár közvetlen közigazgatási irányítására, végül biztosítástechnikai és gazdálkodási-, üzemviteli ajánlások kidolgozására irányul.

A pénztárak versenyfelügyelete a pénztárak alapításának, átalakulásának, egymás közötti együttműködésének ellenőrzésére, a pénztárak fejlődését akadályozó tényezők feltérésére és feloldására, a társadalombiztosítással való együttműködés koordinálására, valamint a pénztárak tevékenységét érintő jogszabályok harmonizálására irányul.

A Pénztárfelügyelet és a pénzügyminiszter tanácsadó szerve a Pénztártanács.

-----STARTING---POINT---VEGE---

A 71-78. §-okhoz

A törvény rendelkezik a hatálybalépésről, az átmeneti rendelkezésekről, továbbá az adókra, a társadalombiztosításra és a munkanélküliek ellátására vonatkozó jogszabályokkal való összefüggésekről, továbbá felhatalmazza a Kormányt a gazdálkodási, a beszámolási és könyvvezetési, valamint a felügyeleti eljárási előírások és a pánztárgyelügyeleti eljárási igazgatási díjak kiszabása feltételeinek szabályozására.