2003. évi LX. törvény indokolása

a biztosítókról és a biztosítási tevékenységről

-----STARTING---POINT---ALTALANOS--- 

A biztosítás alapvető szervezeti-jogi szabályait e törvény hatálybalépéséig a biztosítóintézetekről és a biztosítási tevékenységről szóló - többször módosított - 1995. évi XCVI. törvény és ehhez kapcsolódó végrehajtási rendeletek írták elő.

Külön kormányrendelet szól a gépjármű üzemben tartójának kötelező felelősségbiztosításáról és PM rendeletek tartalmazzák a biztosítók működésének részletszabályait. A számviteli törvény alapján külön kormányrendelet intézkedik a biztosítók könyvvezetési és beszámolókészítési rendjéről.

A biztosítóintézetekről és a biztosítási tevékenységről szóló 1995. évi XCVI. törvény elfogadása óta a biztosítási szektor jelentős fejlődésen ment keresztül. Számottevően bővült a piaci szereplők köre: megnőtt a piaci szereplők száma és mennyiségben, választékban egyaránt gazdagodott az általuk terjesztett szolgáltatás. A piac élénkülése a forgalmi adatok növekedésében is megmutatkozott: a biztosítási díjbevételek és a biztosítástechnikai tartalékok megduplázódtak.

A szektor dinamikus fejlődése nagymértékben hozzájárult ahhoz, hogy a fellendülő gazdaságban a kockázatkezelésnek, az öngondoskodásnak mind nagyobb jelentőséggel bíró intézményrendszerét képezze. A gazdaság fejlődése szempontjából fontos körülmény, hogy a biztosítási szektor tevékenységének bővülésével együtt nőtt a biztosítók, mint intézményi befektetők tőkepiaci szerepe is. A szektorban felhalmozódott tartalékok befektetése hozzájárul a hazai tőkepiac élénkítéséhez, a gazdaság finanszírozásához.

Az új biztosítási törvény megalkotásának elsődleges célja az Európai Közösség szabályainak a magyar biztosítási jogba való átültetése, a vállalt jogharmonizációs kötelezettség teljesítése.

Az EU Bizottsága - a Szolgáltatások szabad áramlása fejezet keretében - 1999. februárjában tekintette át a magyar biztosítás jogharmonizációjának helyzetét. A tárgyalásokon a magyar Kormány kötelezettséget vállalt arra, hogy a csatlakozás időpontjáig valamennyi közösségi szabálynak megfelelünk.

A jogharmonizáció megvalósítása két lépcsőben történt:

Az első lépcsőben, 2001. január 1-jei hatálybalépéssel azokat a tagsághoz nem kötődő rendelkezéseket vettük át, amelyek mielőbbi alkalmazása nem hátrányos, illetve átvételük a kiegyensúlyozott működést, az egységes belső piacra való felkészülést segítette.

A második lépcsőben, e törvény hatálybalépésével megvalósul a törvényi szintű szabályozásban a Közösség joganyagával való összhang. A teljes joganyaggal való harmonizáció megvalósítását az alacsonyabb szintű jogszabályok, azaz a végrehajtási rendeletek, illetve a kötelező gépjármű-felelősségbiztosítás sajátos szabályozását tartalmazó rendeletek új biztosítási törvénynek megfelelő módosítása biztosítja. Mivel az új Polgári Törvénykönyv kodifikációja az uniós csatlakozás törvényt időpontjára nem fejeződik be, az új biztosítási törvény a biztosítási jogviszonyokra vonatkozó közjogi és egyes magánjogi rendelkezéseket egyaránt tartalmazza. Kizárólag így valósítható meg a biztosítási piac uniós normáknak megfelelő, átfogó szabályozása.

A törvény a csatlakozás utáni állapotnak megfelelően rögzíti a tagállamisággal kapcsolatos új fogalmakat, pl. fióktelep, harmadik ország, kötelezettségvállalás tagállama, szolgáltatásnyújtás tagállama és nevesít néhány új, a 4. gépjármű-felelősségbiztosítási irányelv által létrehozott intézményt pl. Kártalanítási Szervezet, Kárrendezési Megbízott, Információs Központ, stb.

A törvény meghatározza, hogy a Magyar Köztársaság területén biztosító milyen szervezeti formákban működhet. A ma is meglevő, letelepedéshez kötött működéshez képest új elem, hogy az Európai Unió másik tagállamában székhellyel rendelkező biztosító - az egységes felügyeleti engedély elve alapján - fióktelep formájában is működhet, illetve határon átnyúló szolgáltatás keretében is értékesíthet. A másik tagállami biztosító fióktelepe, mint a biztosító szervezeti egysége, jogi személyiséggel nem rendelkezik és ellentétben a harmadik országbeli biztosító magyarországi fióktelepével még a belföldi cégnyilvántartásba sem kell bejegyezni.

A szövetkezetek megalakulásához szükséges minimális taglétszám (a korábbi 50 főről) 10 főre csökken. A taglétszám csökkentésének célja, hogy ezáltal is megkönnyítsük a biztosító e formában történő alapítását, elősegítsük a gyakorlatban hiányzó biztosító szövetkezet elterjedését.

A biztosítási piac egyéb résztvevőire vonatkozó rendelkezések legfőbb változásai a biztosításközvetítőket érintik. A törvény az eddigi felosztás helyett a függő és független biztosításközvetítő fogalmakat alkalmazza, bevezeti a közvetítők egységes nyilvántartási rendszerét.

Az egyes biztosítási típusok különös szabályainak kibővítésével megtörténik az általános fogalmak között nevesített új intézményeknek a kötelező gépjármű-felelősségbiztosítás információs rendszerébe történő bekapcsolása. A jogharmonizáció szempontjából ez azt jelenti, hogy az Európai Unió 4. számú gépjármű-biztosítási irányelvéből átvesszük azokat az elemeket, amelyeket a magyar biztosítási jogrendszerben törvényi szintű jogszabályban kell szabályozni. Ez a kötelező gépjármű-felelősségbiztosítás, mint a sajátosságai miatt az EU joganyagában is külön szabályozott terület teljes jogharmonizációját előkészítő lépés, alapját képezi a 2003. II. félévében történő Kormányrendelet módosításnak.

Jelentősen változnak a biztosítástechnikai tartalékok befektetésének szabályai: a befektetési formák megnevezése és azok arányainak előírása az irányelveket követi; bővült azon eszközök köre, amelybe a tartalékok befektethetők; a fedezetet képező eszközöknek a tagállamok területén kell elhelyezkedniük; a befektetési szabályok és korlátok csak a biztosítástechnikai tartalékokra vonatkoznak, a biztonsági tőke befektetése nem korlátozott.

A biztosítók biztosítástechnikai tartalék-befektetéseinek korlátozása a biztosítási tevékenység sajátossága miatt indokolt. Az Európai Unió irányelve a befektetési portfolió kockázatossági és likviditási jellemzőinek megfelelő szinten tartását kívánja elérni. Az EU irányelvek alapján a törvény is meghatározza a kockázatosabb, illetve a nehezen készpénzzé tehető befektetésfajták maximálisan megengedett arányát.

A biztosító könyvvizsgálója csak olyan - a törvényben előírt egyéb feltételeknek is megfelelő - bejegyzett könyvvizsgáló lehet, akit a Felügyelet az általa vezetett biztosítói könyvvizsgálók névjegyzékében határozattal nyilvántartásba vett.

Az ügyfelek védelme érdekében az ügyfélforgalom, ügyfélvédelem szabályai között egyértelmű, szigorú rendelkezések vannak arról, hogy a biztosítónak mikor, milyen tájékoztatást kell nyújtania az ügyfelek részére. Ez különösen fontos a kisebb érdekérvényesítési képességgel rendelkező magánbiztosítottak esetében.

A törvény meghatározza a biztosítási titok körét, ezen belül az üzleti titokra és a személyes adatok védelmére vonatkozó feltételeket külön szabályozza. A biztosítási tevékenység sajátosságaiból adódóan a biztosítók és a rendszer egyéb szereplői igen sok személyes jellegű adathoz, információhoz jutnak a szerződő vagy a károsult személyekre vonatkozóan. Az ő személyiségi jogaiknak a fokozott védelme érdekében az új törvény szigorú rendelkezéseket tartalmaz az adatok kezelésére.

Alapvetően megváltoznak a felügyeleti rendszer szabályai. Az egységes belső piacon az egységes engedély elve érvényesül, azaz a tagállamok bármelyikében kiadott biztosítási tevékenységi engedély az egész közösség területére érvényes. Az ellenőrzés elve is ennek megfelelően az, hogy a biztosító tevékenységét a székhely szerinti tagállam felügyelete végzi, azonban a fiókirodán keresztül, vagy a határon átnyúló szolgáltatástatás keretében tevékenykedő biztosító jogszabályba ütköző tevékenysége esetén a magyar felügyeleti hatóság is meghatározott intézkedéseket tehet.

A biztosítási csoportok térnyerésével különösen nagy jelentősége van az ún. összevont alapú felügyeletnek. A biztosítottak érdekeinek védelme megkívánja, hogy a Felügyelet ellenőrzése a biztosító pénzügyi helyzetének értékelésénél azokat is vizsgálja, amelyekkel a biztosító tulajdonosi, részesedési viszonyban áll. A törvény a biztosítói csoportok ellenőrzésére, a szavatoló tőke megállapítására az egyedi ellenőrzéstől eltérő, a halmozódásokat kiszűrő számítási módszereket, szabályokat határoz meg.

A gazdaság nemzetközi és hazai változása az utóbbi években nyilvánvalóvá tette, hogy a pénzügyi helyzet, a működés eredményessége nem mindig mérhetők le egyértelműen egy szervezet keretein belül, mert a működés hatásai esetenként a szervezeti határokon túlmutatnak. Különösen a szigorúbb felügyelést igénylő pénzügyi szektorban indokolt a kapcsolt vállalkozások pénzügyi helyzetét együttesen is áttekinteni.

Az egységes elvekre épülő, összevont felügyelet megteremtése lehetőséget ad a biztosítás kapcsolt vállalkozásokra is kiterjedő módon történő ellenőrzésére, a hazai és külföldi felügyeletek közötti együttműködésre

Az Európai Unió speciális szabályokat határoz meg a biztosító csődjének, illetve felszámolásának, végelszámolásának esetére. A biztosítási törvény a biztosítóval szemben csődeljárás lefolytatását nem engedi meg, s egyebekben pedig átveszi a biztosító felszámolására és végelszámolására vonatkozó 2001/17/EK irányelvet.

Az irányelvben nem szabályozott, de azzal nem is ellentétes új körülmény, hogy biztosító felszámolójának, végelszámolójának - a pénzügyi intézményekre vonatkozó szabályozáshoz hasonlóan - kizárólag a Felügyelet által létrehozott közhasznú társaság jelölhető ki.

A biztosító biztosítási szerződésből származó kötelezettségeivel szemben csak a felszámolási költségeknek van elsőbbsége. A felszámolással, végelszámolással kapcsolatos tájékoztatásokat a többi tagállamra is ki kell terjeszteni.

Az új törvény kidolgozása kezdettől fogva a szakmai és érdekvédelmi szervek bevonásával történt. Ennek eredményeként egy kiforrott, az elmúlt időszak gyakorlati tapasztalatait is magában foglaló, a szakma által is elfogadott, a közösségi joggal teljesen összeegyeztethető törvény került kidolgozásra.

Az összevont felügyeleti rendszer kialakítása, a hazai és az EU tagországi felügyeletek közötti operatív együttműködés fejlesztése lehetőséget ad a pénzügyi konglomerátumok és nemzetközi tevékenységet folytató vállalatok pénzügyi helyzetének felmérésére, nyomon követésére.

A teljes jogharmonizáció lehetővé teszi az egységes belső piacon való megjelenést, és a törvény hatálybalépés előtti elfogadása megkönnyíti a felkészülést, segíti a csatlakozás zökkenőmentességét.

A törvény a közösségi szabályok átvétele mellett, a hazai joggal való összhangra és a hatályos törvény alkalmazása során feltárt problémák megoldására is törekszik. Megkülönböztetett cél volt, hogy a törvény vegye figyelembe a hitelintézeti és a tőkepiaci szabályozás már bevált elemeit, járuljon hozzá a pénzügyi szolgáltatások szektorálisan elkülönülő szabályozásának összehangolásához.

Összességében az új törvény elősegíti a biztosítási piac hatékonyabb működését, garanciális elemeket tartalmaz a piaci résztvevők, így elsősorban az ügyfelek érdekeinek védelmében, a biztosítók piaci részvételét nem korlátozva erősíti a felügyeleti ellenőrzést.

-----STARTING---POINT---RESZLETES---

Az 1. §-hoz

A törvény hatálya az Európai Unió biztosítási irányelveinek figyelembevételével került meghatározásra, azonban kiterjed azon biztosító egyesületekre is, amelyek - méretüknél fogva - nem tartoznak az irányelvek hatálya alá, mivel a törvény a biztosítási rendszer átfogó szabályozását célozza.

A törvény hatálya kiterjed a belföldön végzett biztosítási és azzal közvetlenül összefüggő tevékenységre, továbbá - a szabályozás egységének megteremtése céljából - a biztosítási rendszer egyéb szereplőinek belföldi tevékenységére is.

A törvény hatálya alá tartoznak továbbá azon szervezetek, amelyekre a törvény - az ügymenet kiszervezésére, illetve az összevont alapú felügyeletre vonatkozó rendelkezések alapján - kötelezettségeket ró, illetve szabályokat állapít meg.

A nemzetközi normákkal összhangban szabályozza a törvény a törvény a biztosítási rendszer szereplőinek külföldi megjelenését, azaz a törvény rendelkezéseinek érvényesülését arra az esetre írja elő, amikor a tevékenység végzése szerinti ország eltérő szabályozást nem alkalmaz.

A 2. §-hoz

A törvény hatálya nem terjed ki több, a biztosításhoz hasonló elvek alapján működő, azzal szorosan összefüggő, illetve a biztosítási rendszerhez kapcsolódó tevékenységre.

A törvény hatálya nem terjed ki - a biztosítási rendszertől elkülönülten működő, más törvények által szabályozott - társadalombiztosítási tevékenységre.

A 3. §-hoz

A törvény - a fogalmak használatának egységessége érdekében - megadja azon, a törvény egyes rendelkezéseiben használt fogalmak tartalmát, amelyeket a későbbiekben nem határoz meg. A törvény általában a biztosítási szakma által elfogadott, és a szakmai szóhasználatban elterjedt fogalmakat alkalmazza, azonban a jelen § tartalmazza az irányelvek átültetése során szükségessé vált fogalmak magyarázatát is.

Már a korábbi szabályozás is kiemelten fontosnak tartotta a „biztosítottak érdekeinek védelme” fogalom meghatározását, amelyet a törvény a fogalmi pontosság érdekében az „ügyfelek érdekeinek védelme” fogalom alatt, ezzel tartalmilag kibővítve vesz át.

A 4. §-hoz

A törvény meghatározza a biztosítási tevékenység fogalmát. A fogalom-meghatározás -a korábbi szabályozástól eltérően - dogmatikai okokból mellőzi a tevékenység alanyára történő utalást.

Az 5. §-hoz

A törvény értelmében biztosítási és független biztosításközvetítői tevékenység kizárólag a Felügyelet engedélyével végezhető. Ez alól kivételt jelent másik tagállamban székhellyel rendelkező biztosító és biztosításközvetítő, amely - az egységes engedély elve alapján -fióktelepe útján, illetve határon átnyúló tevékenység keretében a Felügyelet engedélye nélkül végezhet biztosítási, illetve közvetítői tevékenységet.

Biztosítási tevékenységet kizárólag biztosító végezhet. A biztosítási tevékenység speciális jellegére és az Európai Unió irányelveire a biztosító tevékenységét a szektorális zártság követelményeinek megfelelően kizárólagosan végezheti, így a biztosítási tevékenységen kívül csak az azzal közvetlenül összefüggő tevékenységeket végezheti. A törvény példálózó jelleggel felsorolja a biztosítási tevékenységgel közvetlenül összefüggő tevékenységeket.

A 6. §-hoz

A törvény - tekintettel a biztosítási termékek sajátosságaira, a különleges fogyasztóvédelmi igényekre és a meghatározott terjesztési módszerekben rejlő veszélyekre - általános jelleggel, a biztosítási piac valamennyi szereplőjének tiltja olyan módszer alkalmazását, amellyel más személyek terhére ígér különleges előnyöket arra az esetre, ha a biztosított vagy a szerződő fél más személyt azonos vagy hasonló biztosítási szerződés megkötésére bír rá, vagy ha a biztosítottól vagy a szerződő féltől befektetést igényel, amelyet részben vagy egészben olyan más személyekre hárít át, akiket hasonló vagy azonos biztosítási szerződésre kell rábírnia.

A 7. §-hoz

A törvény - az ügyfelek védelmének érdekében, illetve fogyasztóvédelmi okokból - szabályozza a biztosítással kapcsolatos elnevezések használatának jogát, továbbá kötelezettségét.

A 8-9. §-hoz

A biztosítási termékek terjesztésének fontos, és a biztosítók ügyfelei szempontjából számos probléma forrását jelentő része a hirdetések biztosítók biztosításközvetítők vagy biztosítási szaktanácsadók általi alkalmazása. A törvény a más pénzügyi szervezetekre a hirdetések kapcsán irányadó rendelkezések szem előtt tartásával rögzíti a hirdetések igénybevételének egyes szabályait. A korábbi szabályozástól eltérően a törvény a másik tagállamban bejegyzett biztosító biztosításközvetítő vagy biztosítási szaktanácsadó számára is lehetővé teszi a Magyar Köztársaság területén a hirdetések közzétételét.

A 10. §-hoz

A törvény a hazai biztosítási rendszer hagyományait figyelembe véve részvénytársasági, szövetkezeti és egyesületi formában, illetve harmadik országbeli biztosító fióktelepe formájában teszi lehetővé biztosító működését.

A 11. §-hoz

A biztosító részvénytársaság a biztosítási tevékenység végzésének legjelentősebb formája. A biztosító részvénytársaság a biztosítási tevékenységet teljes körét végezheti. A biztosítási piac védelme érdekében biztosító részvénytársaságra a gazdasági társaságokról szóló 1997. évi CXLIV. törvény rendelkezéseit a törvényben meghatározott eltérésekkel kell alkalmazni. A tulajdonlással kapcsolatos szabályok az Európai Unió irányelveinek átültetetését, illetve az ügyfelek érdekeinek fokozott védelmét szolgálják.

A 12-18. §-hoz

A törvény a korábbi szabályozásnak megfelelően továbbra is lehetővé teszi biztosító szövetkezeti formában történő alapítását. A korábbi szabályozástól eltérően biztosító szövetkezet már 10 taggal is létrejöhet.

A szövetkezetekre vonatkozó általános rendelkezéseken túl a törvény meghatározza a szövetkezet alapításához szükséges részjegytőkén belül a pénzbeli hozzájárulás mértékét, illetve tiltja az immateriális javak nem pénzbeli hozzájáruláskén történő szerepeltetését.

A törvény lehetővé teszi, hogy a szövetkezet tagjai olyan személyt válasszanak meg az igazgatóság, illetve a felügyelő bizottság tagjává, aki nem tagja a szövetkezetnek.

A 19-28. §-hoz

A korábbi biztosítási törvény hatálybalépését megelőzően, illetve azt követően jelentős számban megjelenő és működő biztosítóegyesületek igazolják az egyesületi forma létjogosultságát.

A törvény sajátos fogalmi elemek - így különösen a kölcsönösség, a kizárólag tagság megléte esetén nyújtható szolgáltatás és a nyereségérdekeltség hiánya (az ún. nonprofit jelleg) - nyújtotta keretek között rendezi az egyesületi formában folytatott biztosítási tevékenység feltételeit. Erre és az egyesületi tagok (biztosítottak) anyagi biztonsága megteremtésének követelményére figyelemmel írja elő a törvény a bírósági nyilvántartásba vétel előfeltételeként az induló tőke pénzbeli hozzájárulási részének teljes egészében történő befizetését.

A hitel- és kezesi biztosítási ágazat szakmai sajátosságai, követelményei és kiemelkedően nagy kockázata, valamint a viszontbiztosításba vételi tevékenység különös szabályai indokolják, hogy a törvény nem teszi lehetővé az egyesület számára az e területeken való működést.

A törvény rendelkezik az egyesület alapszabályának tartalmáról, biztosítva ezzel, hogy az egyesületi tag jogai, illetve az őket - az egyesület hosszú távú és biztonságos működése érdekében - terhelő kötelezettségek minden esetben világos rendezést nyerjenek.

Az egyesület nem nyereségérdekeltségű biztosító. A törvény ezért kimondja, hogy a tárgyévi nyereségnek az alapszabályban meghatározott részét a biztosítottaknak az alapszabályban meghatározott formában vissza kell juttatni.

Az egyesület fizetőképességének megőrzését a törvény több rendelkezése külön is szolgálja. Az esetleges veszteségek fedezésére pótlólagos befizetési kötelezettség írható elő az egyesület legfelsőbb szerve által. A terhek viselésében - és az egyesület által nyújtott szolgáltatásokban - való részesedés azonban csak azonos elvek alapján kerülhet meghatározásra. Így lehet ugyanis tiszteletben tartani az egyesületi tagok egyenlőségének elvét.

A Felügyelet részleges viszontbiztosításba adási kötelezettséget írhat elő a törvény alapján az egyesület számára, amennyiben ezt az egyesület által vállalt kötelezettségek biztonságos teljesítése érdekében szükségesnek tartja.

A vállalt biztosítási szolgáltatások teljesítése, illetve az egyesület megnyugtató módon történő megszűnése érdekében a törvény szabályozza ezeket a kérdéseket is.

A 29-30. §-hoz

A másik tagállamban működő biztosító fióktelepétől eltérően a harmadik országbeli biztosító fióktelepe kizárólag a Felügyelet engedélyével alapítható, illetve végezheti tevékenységét. A harmadik országbeli biztosító fióktelepe biztosítónak minősül.

A harmadik országbeli biztosító fióktelepe formájában működő biztosító az engedélyezett biztosítási ágon belül valamennyi biztosítási tevékenységet folytathat, hasonlóan a biztosító részvénytársaságokhoz.

Annak érdekében, hogy a harmadik országbeli biztosító fióktelepének ügyfelei kellő tájékoztatást kapjanak, szükséges, hogy a fióktelep rendelkezzék az alapító harmadik országbeli biztosító éves beszámolójának és üzleti jelentésének hiteles magyar fordításával, amit az ügyfeleknek helyszíni betekintésre köteles átadni.

Az ügyfelek védelmének érdekében a harmadik országbeli biztosító fióktelepe a biztosítási szerződés létrejöttét, illetve fennállását tanúsító okiratokat magyar nyelven köteles kiállítani.

A 31-32. §-hoz

Az Európai Unió irányelveinek megfelelően a másik tagállamban székhellyel rendelkező biztosító fióktelepe a Felügyelet alapításra vonatkozó engedélye nélkül létesíthető, illetve tevékenységi engedély nélkül végezheti tevékenységét. A másik tagállamban székhellyel rendelkező biztosító fióktelepe nem biztosító, csupán a másik tagállamban székhellyel rendelkező biztosító működési formája.

A 33-37. §-hoz

A törvény az Európai Unió közvetítőkre vonatkozó irányelveinek megfelelően rendezi a biztosításközvetítők szabályozását.

Biztosításközvetítői tevékenységet függő, illetve független biztosításközvetítő végezhet. A törvény az enyhébb feltételek teljesítése mellett végezhető függő biztosításközvetítő fogalmát határozza meg, minden egyéb biztosításközvetítőt függetlennek nyilvánítva.

Biztosításközvetítői tevékenység - a törvényben meghatározott kivételekkel - kizárólag felügyeleti nyilvántartásba vételt követően végezhető. A korábbi tapasztalatokra tekintettel a törvény előírja, hogy a biztosításközvetítő gazdálkodó szervezet, illetve természetes személy számára a Felügyelet nyilvántartási számot állapítson meg. Ugyanazon biztosításközvetítő gazdálkodó szervezet, illetve természetes személy számára újabb nyilvántartási szám nem állapítható meg, a korábban már kiadott nyilvántartási számot újabb biztosításközvetítő gazdálkodó szervezet, illetve természetes személy nem kaphatja meg.

A biztosításközvetítő a számára külön jogszabályban előírt szakképesítést legkésőbb az első nyilvántartásbavételt követő 24 hónapon köteles megszerezni.

A biztosításközvetítő köteles a törvényben meghatározott adatokról az ügyfelet, illetve a szerződő fél pozíciójába kerülő felet tájékoztatni.

A 38-45. §-hoz

A törvény bevezeti az önállóan piacra lépő független biztosításközvetítő fogalmát.

A törvény az ügyfelek védelme és piac biztonságának megteremtése érdekében a független biztosításközvetítő piacra lépését és működését szigorú feltételekhez köti, így meghatározza szervezeti formáját, minimális törzstőkéjét (tőkéjét), a független biztosításközvetítői tevékenységet irányító természetes személyre vonatkozó előírásokat. A független biztosításközvetítő a Felügyelet engedélye alapján kizárólag biztosításközvetítői és azzal közvetlenül összefüggő tevékenységet végezhet.

Az irányelvnek megfelelően a törvény kötelezően előírja, hogy a független biztosításközvetítő köteles tevékenységének felelőssége biztosítására mindenkor legalább káreseményenkénti 250 millió forint, illetve évente együttesen legalább 375 millió forint összegű, az Európai Unió egész területére kiterjedő hatályú felelősségbiztosítással, vagy 375 millió forint vagyoni biztosítékkal rendelkezni, illetve, hogy köteles a biztosítót vagy az ügyfelet megillető összegeket - a csőd-, illetve felszámolási eljárás ló mentes - elkülönített ügyfélszámlán tartani.

A független biztosításközvetítői tevékenység folyamatos figyelemmel kísérése érdekében a független biztosításközvetítő köteles éves jelentést készíteni és azt a Felügyeletnek megküldeni.

A 46. §-hoz

Az alkusz az ügyfél megbízásából eljáró független biztosításközvetítő. Az alkusz kizárólag a biztosító ez irányú hozzájárulása esetén, az ügyfél megbízásából jogosult a biztosítási díj átvételére, valamint a biztosító hozzájárulása vagy az ügyfél felhatalmazása alapján a kockázat felmérésében, a szerződésből eredő jogaik és kötelezettségek teljesítésében és lebonyolításában való közreműködésre.

Annak érdekében, hogy az alkusz az őt megbízó ügyfél számára a leginkább megfelelő szerződést közvetítse, a biztosítási szerződés megkötésének előkészítése során köteles kielégítő mennyiségű, a piacon hozzáférhető biztosítási szerződést elemezni, illetve felmérni és pontosítani az ügyfél igényeit.

A 47. §-hoz

A többes ügynök a több biztosító megbízásából eljáró, egymással versenyző termékeket is közvetítő független biztosításközvetítő. A többes ügynök alkuszi tevékenységet nem végezhet.

A 48-49. §-hoz

Az ügynök a biztosító, illetve a független biztosításközvetítő megbízásából eljáró függő biztosításközvetítő.

A törvény értelmében ügynöki tevékenység végzésére csak felsőfokú végzettséggel, vagy külön jogszabályban meghatározott szakképzettséggel rendelkezik.

Az ügynököt foglalkoztató biztosító vagy független biztosításközvetítő köteles a törvény mellékletében meghatározottaknak megfelelő nyilvántartást vezetni, illetve az abban bekövetkezett egyes változásokról a Felügyeletet tájékoztatni.

Az 50. §-hoz

A vezérügynök függő biztosításközvetítő. A szabályozás egyértelművé akarja tenni a vezérügynök különleges jogosítványát, így például azt a jogát, hogy a biztosító olyan teljes körű felhatalmazással bíró ügynöke legyen, aki a biztosító üzletviteléhez szükséges jogkört teljes mértékben elláthatja. A törvény - figyelemmel az e felhatalmazás különösen széles terjedelmére - előírja, hogy a vezérügynök kizárólag a Felügyelet engedélyével foglalkoztatható.

A vezérügynök kiemelt szerepére tekintettel a törvény az ügynökre vonatkozó szabályokon túl további személyi feltételek teljesítését írja elő a vezérügynöki tevékenység irányítója számára.

Az 51-53. §-hoz

A törvény - figyelemmel a biztosítási tevékenység speciális jellegére - a biztosítási szaktanácsadói tevékenységet kizárólag a Felügyelet által nyilvántartásba vett - a meghatározott személyi feltételeknek megfelelő - személyek és szervezetek számára teszi lehetővé. A biztosítási szaktanácsadónak - a korábbi szabályozásnak megfelelően - káreseményenként legalább ötvenmillió forint összegű felelősségbiztosítással vagy ötvenmillió forint összegű vagyoni biztosítékkal kell rendelkeznie.

A törvény meghatározza a szaktanácsadói nyilvántartásból való törlés eseteit.

Az 54. §-hoz

A Magyar Köztársaság területén bejegyzett független biztosításközvetítő köteles előzetesen bejelenteni a Felügyeletnek, ha biztosításközvetítői tevékenység végzését más tagállamban - fióktelep útján, vagy határon átnyúló szolgáltatás keretében - első alkalommal tervezi.

A Felügyelet a független biztosításközvetítő bejelentését követő 1 hónapon belül tájékoztatja a másik tagállam felügyeleti hatóságát a biztosításközvetítő által tervezett tevékenységről. A Felügyelet a másik tagállam felügyeleti hatósága által rendelkezésre bocsátott, a másik tagállam biztosításközvetítésre vonatkozó szabályairól a bejelentőt köteles tájékoztatni.

Az irányelvből következő garanciális szabálynak megfelelően a biztosításközvetítő tevékenységét a másik tagállamban a tájékoztatás kézhezvételével, de legkésőbb az arra rendelkezésre álló 1 hónapos határidő lejártát követően kezdheti meg.

A másik tagállamban biztosításközvetítői tevékenységre jogosult személy vagy szervezet által a Magyar Köztársaság területén tervezett biztosításközvetítői tevékenység esetén a Felügyelet - a másik tagállam felügyeleti hatóságának tájékoztatása alapján - köteles a biztosításközvetítőt tájékoztatni a biztosításközvetítői tevékenység magyar szabályozásáról.

Az 55-56. §-hoz

A törvény lehetővé teszi, hogy külföldi biztosító, biztosításközvetítő, szaktanácsadó a Magyar Köztársaság területén - tevékenységének ismertetése céljából - tartós képviseletet létesítsen.

A képviselet biztosítási, biztosításközvetítői és biztosítási szaktanácsadói tevékenységet nem végezhet.

A törvény meghatározza, hogy mely feltételek teljesülése esetén minősül a képviselet tartósnak. A képviselet létesítését a Felügyeletnek be kell jelenteni.

Az 57. §-hoz

A törvény -az áttekinthetőség érdekében - e §-ban felsorolja mindazon tevékenységeket, illetve jogügyleteket, amelyekhez a Felügyelet engedélye szükséges, illetve megadja az engedélyezés során alkalmazandó alapvető szabályokat.

Az 58-62. §-hoz

A kétlépcsős engedélyezésnek megfelelően a biztosító alapításához a Felügyelet engedélye szükséges.

Az Európai Unió irányelveinek megfelelően biztosító élet- és nem-életbiztosítási ág együttes művelésére (kompozit biztosító)- a törvényben meghatározott kivételektől eltekintve - nem alapítható.

A törvény meghatározza a kérelem elutasításának feltételeit.

A 63. §-hoz

Az alapítási engedély alapját létrejött biztosító tevékenységének megkezdéséhez a Felügyelet további engedélyére (tevékenységi engedély) van szükség.

A törvény felsorolja a tevékenységi engedély iránti kérelemhez csatolandó mellékleteket, illetve a kérelem elutasításának eseteit.

A 64-66. §-hoz

A Felügyelet a tevékenységi engedélyt biztosítási áganként és azon belül a biztosító által művelhető ágazatonként adja ki. A tevékenységi engedély az ágazat egészére kiterjed, kivéve, ha a biztosító az üzleti tervében foglaltaknak megfelelően kizárólag egyes kockázatokat (kockázatcsoportokat) kíván biztosítani az ágazaton belül.

Az alapítási engedélyre vonatkozó szabályokhoz hasonlóan biztosító élet- és nem-életbiztosítási ág együttes művelésére - a törvényben meghatározott kivételekkel - tevékenységi engedélyt nem kaphat.

Az egységes engedély elvére tekintettel a tevékenységi engedély területi hatálya valamennyi tagállamra kiterjed, ideértve a fióktelep útján, illetve a határon átnyúló szolgáltatás keretében végzett tevékenységet is.

A tevékenységi engedélyezéséhez a biztosító köteles igazolni az alábbi feltételek meglétét:

- az üzleti tervben meghatározott biztosítási tevékenységhez igazodó, megfelelő színvonalú ügyfélszolgálati, kárrendezési tevékenység ellátására szolgáló helyiség(ek) tulajdoni, használati vagy bérleti joga, és

- a folyamatos nyilvántartási, adatfeldolgozási és adatszolgáltatási rendszer kiépítése, illetve a működési kockázatok csökkentését szolgáló információs és ellenőrzési rendszer, valamint a rendkívüli helyzetek kezelésére vonatkozó terv,

- az adatvédelmet szolgáló (kézi és gépi) irattározás feltételeinek kialakítása.

A biztosító tevékenységének megkezdésekor a működés megkezdéséhez szükséges személyi és tárgyi feltételek biztosítására, valamint a tevékenység megkezdésekor felvállalt kockázatokból adódó kötelezettségek teljesítésére megfelelő tőkével (jegyzett tőkével, részjegytőkével, induló tőkével) kell rendelkeznie.

A 67. §-hoz

A biztosító tevékenységi engedélyének megadásához szükséges többek között a biztosítónak a biztosítási tevékenység terjedelmét, továbbá a biztosítási szerződésben vállalt kötelezettségek teljesítése szempontjából jelentőséggel bíró tényeket és adatokat tartalmazó üzleti tervének benyújtása.

A 68-69. §-hoz

A biztosító a jelzáloghitelezési tevékenység megkezdéséhez köteles a Felügyelet engedélyét kérni. A törvény meghatározza a kérelem tartalmi elemeit, illetve a jelzáloghitelezési tevékenység feltételeit.

A 70. §-hoz

A biztosítási piac biztonsága és az ügyfelek érdekeinek védelme céljából a törvény a harmadik országbeli biztosító, biztosításközvetítő, szaktanácsadó fióktelepe számára kiadott tevékenységi engedélyhez az általános szabályokon túl további feltételeket ír elő. Ennek megfelelően csatolni kell a harmadik országban székhellyel rendelkező vállalkozás alapító okiratát, tevékenységi engedélyének másolatát, az előző 3 év auditált mérlegét, illetve a székhely szerinti állam felügyeleti hatóságának nyilatkozatát arról, hogy a Magyar Köztársaság területén történő fióktelep-alapítás nem ütközik a székhely szerinti állam jogszabályaiba, illetve nem veszélyezteti a kérelmező biztosító, biztosításközvetítő, szaktanácsadó működését.

A harmadik országbeli biztosító fióktelepe esetén a tevékenységi engedélyt megadásának további feltétele, hogy az érintett felügyeleti hatóság, illetve a Felügyelet között megfelelő felügyeleti megállapodás legyen, valamint az érintett harmadik ország rendelkezzen a magyar jogszabályok által támasztott követelményeket kielégítő pénzmosás elleni jogszabályi előírásokkal.

A 71-75. §-hoz

A törvény felsorolja a biztosító, a független biztosításközvetítő és a biztosítási szaktanácsadó bejelentési kötelezettségeit.

A 76-78. §-hoz

A törvény - a 6. számú mellékletében - a biztosítói ügymenet elemeit 3 kategóriába sorolja. A melléklet I. pontjában felsorolt elemek- (a ki nem szervezhető feladatok teljesítéséhez szükséges szakértői szolgáltatások kivételével) nem szervezhetőek ki, a II. pontban felsoroltak kiszervezése bejelentéshez kötött. A mellékletben nem szereplő elemek - a törvény egyéb rendelkezéseinek betartása mellett - szabadon kiszervezhetőek.

A termékértékesítés más általi végzése (beleértve a biztosításközvetítői tevékenységet) nem minősül az ügymenet kiszervezésének

A törvény a kiszervezési tevékenységgel kapcsolatban lehetővé teszi a felügyeleti ellenőrzést a kiszervezett tevékenységet végzőnél, illetve rendezi a biztosító felelősségét és az összeférhetetlenségi szabályokat.

A törvény meghatározza a kiszervezésre vonatkozó szerződés kötelező tartalmi elemeit.

A 79-82. §-hoz

A biztosító köteles bejelenteni a Felügyeletnek, ha másik tagállamban fióktelepet kíván létesíteni, illetve ha a határon átnyúló tevékenységként első alkalommal kíván biztosítási tevékenységet végezni másik tagállam területén. A törvény meghatározza a bejelentendő adatok körét, illetve a Felügyelet tájékoztatással kapcsolatos kötelezettségeit, valamint a fióktelep működése megkezdésének feltételeit.

Ha a másik tagállam illetékes felügyeleti hatósága arról tájékoztatja a Felügyeletet, hogy a székhelyén bejegyzett biztosító első alkalommal kíván biztosítási tevékenységet végezni határon átnyúló szolgáltatás keretében, a Felügyelet tájékoztatja a biztosítót a biztosítási tevékenységre vonatkozó magyar szabályozásról.

A 83. §-hoz

A biztosító biztonságos működése érdekében a törvény meghatározza a vezető állású személyre vonatkozó feltételeket. Vezető állású személy a törvény 3. §-ában szereplő fogalmi meghatározásnak megfelelően részvénytársasági formában működő biztosító esetén az igazgatóság tagjai, a felügyelő bizottság tagjai és az ügyvezető; szövetkezeti és egyesületi formában működő biztosító esetén az igazgatóság elnöke, a felügyelő bizottság elnöke és az ügyvezető, illetve ezen tisztségeknek megfelelő személyek az alapszabályban meghatározott elnevezéstől függetlenül; harmadik országbeli biztosító fióktelepe formájában működő biztosító esetén az általános képviselő és az ügyvezető.

Vezető állású személynek - a Felügyelet engedélye alapján - kinevezni vagy megválasztani kizárólag azt a személyt lehet, aki büntetlen előéletű, szakmai alkalmassággal és üzleti megbízhatósággal, legalább 5 éves biztosítási vagy vállalati gazdálkodási, illetve az államigazgatás pénzügyi és gazdasági területén szerzett vezetői gyakorlattal és felsőfokú iskolai végzettséggel rendelkezik.

A 84. §-hoz

Az ügyvezető biztosító vezetésére kinevezett - 300 millió forint éves díjbevételt el nem érő biztosító egyesület kivételével - a biztosítóval munkaviszonyban álló első számú vezető és helyettesei. A 300 millió forint éves díjbevételt el nem érő biztosítóegyesület az ügyvezetőt megbízási jogviszony keretében is foglalkoztathatja.

A törvény rendelkezései szerint biztosító cégjegyzésére és a biztosító nevében a biztosítási tevékenységgel kapcsolatos kötelezettségvállalásra részvénytársasági vagy szövetkezeti formában működő biztosító esetén két igazgatósági tag, illetve két ügyvezető, harmadik országbeli biztosító fióktelepe esetében két vezető állású személy együttesen jogosult. A 300 millió forint éves díjbevételt elérő biztosító, egyesület esetén az egyesület képviseletére két ügyvezető együttesen jogosult.

Az együttes aláírási jog - megfelelő eljárási rend szerint -átruházható.

A 85-91. §-hoz

A biztosító a biztosítási tevékenység folytatásához vezető biztosításmatematikust (aktuáriust), vezető jogtanácsost, számviteli rendért felelős vezetőt, belső ellenőrzési vezetőt (belső ellenőrt), illetve a törvényben meghatározott esetekben vezető orvost (a továbbiakban: egyéb vezetők) köteles foglalkoztatni . A 300 millió forint éves díjbevételt el nem érő biztosító egyesületekre a törvény az általánostól eltérő, ezen egyesületek sajátosságait is figyelembe vevő szabályokat állapít meg. Az egyéb vezetők foglalkoztatásához a Felügyelet engedélye szükséges.

A törvény meghatározza az egyes egyéb vezetőkre vonatkozó személyi feltételeket, alapvető feladataikat, illetve a szakmai alkalmasság és üzleti megbízhatóság elbírálására vonatkozó szabályokat.

A 92. §-hoz

A biztosítási tevékenység módosításához, azaz a tevékenységnek a már engedélyezett biztosítási ágazaton vagy kockázati csoporton túl más ágazatra vagy más kockázati csoportra történő kiterjesztéséhez a Felügyelet engedélye szükséges.

A 93-95. §-hoz

A biztosítási szakma sajátosságait szem előtt tartva rendezi a törvény a biztosítási állomány átruházásának a kérdését. Állományátruházás esetén a biztosító oldalán változás történik a biztosítási szerződésben, ami egyes esetekben méltánytalan és elfogadhatatlan helyzetbe hozhatná a biztosítottat (szerződőt). A törvény ezért az állományátruházás végrehajtását a Felügyelet engedélyéhez köti, amely engedély csak a törvényben előírt feltételek teljesítése esetén szerezhető meg. A biztosított (szerződő) részére a törvény emellett lehetővé teszi, hogy az állományátruházást követően - egyéb jogszabályi vagy szerződésbeli felhatalmazás hiányában is - harminc napon belül felmondhassa a biztosítási szerződést.

A törvény szerint a szerződőt, a biztosítottat, valamint a kedvezményezettet érintő és a biztosítót terhelő értesítési kötelezettség, illetve a felmondási jog terén az állományátruházás szabályait kell követni a biztosítók egyesülése, beolvadása, szétválása esetén is.

Az állományátruházás engedélyezése iránti kérelem elbírálása során a törvény kötelezővé teszi a Felügyelet számára a kérelem elutasítását, ha az állományátruházás veszélyeztetné az átvevő, illetve az átadó biztosító által biztosítási szerződésekben elvállalt kötelezettségek teljesítését.

A törvény szabályozza a másik tagállamban székhellyel rendelkező biztosítóra, illetve az ilyen biztosító által magyarországi biztosítóra történő állományátruházás sajátos szabályait.

A 96. §-hoz

A törvény meghatározza a biztosítási szerződés minimális tartalmi követelményeit.

A 97. §-hoz

A biztosítási termékek terjesztése nem engedélyköteles. Kötelező gépjármű-felelősségbiztosítási termék esetében jogszabály eltérő szabályokat is megállapíthat.

Ha biztosító a biztosítási termék közvetítése során a közvetítés körülményeiben jogszabálysértést észlelt, köteles intézkedni a jogszabálysértés megszüntetése iránt.

A 98-100. §-hoz

A biztosítónak valamennyi terjeszteni kívánt termék esetében a törvény 4. számú mellékletében foglaltak szerint terméktervet kell készíteni. A termékterv tartalmazza a biztosítási szerződési feltételeket., a díjkalkulációt, illetve a mellékletben meghatározott további adatokat.

A terméktervnek tartalmaznia kell az ügyvezető, a vezető jogtanácsos, a vezető biztosításmatematikus (aktuárius) és az érintett biztosítási ág vezetőjének aláírását.

Az életbiztosítási ág matematikai tartalékai befektetési többlethozamának legalább 80 százalékát a biztosítottaknak vissza kell juttatni. A visszajuttatás mértéke nem lehet alacsonyabb a biztosítási szerződésben foglaltaknál. A többlethozam visszajuttatással kapcsolatos átmeneti rendelkezés az 1996. január 1. előtt megkötött, vagy addig megadott termékengedély alapján 2000. december 31-éig megkötött életbiztosítási szerződésekre eltérő rendelkezést tartalmaz.

A 101-102. §-hoz

Amennyiben a biztosítási termék terjesztésének megkezdését követően a törvényben meghatározott problémákat észlel, akkor felfüggesztheti az adott biztosítási termék terjesztését, felszólítva egyben a biztosítót a probléma meghatározott időpontig történő megszüntetésére. Amennyiben a biztosító nem tesz eleget a Felügyelet felszólításának, azaz a termék vagy a terjesztés körülményei továbbra is jogszabálysértők vagy sértik a biztosító ügyfeleinek az érdekét, esetleg a termék díjkalkulációja nem felel meg a biztosításmatematikai elveknek vagy a biztosító nem, vagy nem az előírásoknak megfelelően készítette el a termék terméktervét, a Felügyelet megtilthatja a biztosítási termék terjesztését.

Annak érdekében, hogy a termék terjesztésének a felfüggesztése vagy megtiltása a biztosító ügyfelei előtt is ismertté váljék, a felfüggesztő és a megtiltó határozatában testet öltő döntését a Felügyelet két országos napilapban közzéteszi.

A 103-104. §-hoz

A törvény az Európai Unió vonatkozó irányelvének rendelkezései szerint szabályozza a jogvédelmi biztosítás kérdését, lehetővé téve a biztosító és ügyfelei között felmerülhető érdek összeütközések elkerülését, illetve feloldását.

A törvény az irányelvvel összhangban jelzi a jogvédelmi ágazat kárai kezelési módjainak alternatíváit, a szerződési feltételekben kötelezően rendezést kívánó kérdések körét, illetve meghatározza, hogy mely esetekben nem kell alkalmazni a jogvédelmi biztosítás különös szabályait.

A törvény jogvédelmi biztosítás esetére a biztosítási szerződés minimális tartalmát rendező általános szabályokon túl további kötelező tartalmi elemeket állapít meg.

A 105-110. §-hoz

Fontos garanciális szabály, hogy biztosítási szerződéskötési kötelezettséget csak törvényben lehet előírni. A 7. számú melléklet a törvény hatályba lépését megelőzően alacsonyabb szintű jogszabályban előírt biztosítási szerződéskötési kötelezettségeket tartalmazza.

A kötelező gépjármű-felelősségbiztosítás különleges piaci és társadalmi jelentőségére tekintettel a törvény a kötelező gépjármű-felelősségbiztosítás esetében előírja a költségek és a biztosítástechnikai tartalékok számvitelileg történő elkülönítését.

A törvény meghatározza Belügyminisztérium Központi Adatfeldolgozó Nyilvántartó és Választási Hivatala által vezetett kötvénynyilvántartás szabályait, az abban szereplő adatok körét, illetve az adatigénylésre vonatkozó rendelkezéseket, továbbá az Információs Központ által kiadható adatok körét.

A 111-114. §-hoz

A törvény az Európai Közösség biztosításügyre vonatkozó irányelveit és a pénzintézeti tevékenységet szabályozó hazai jogszabály előírásait szem előtt tartva rendelkezik úgy, hogy köteles a Felügyelet előzetes engedélyét kikérni az, aki biztosítóban a befolyásoló részesedés mértékét elérő részesedést kíván szerezni, vagy befolyásoló részesedését úgy kívánja módosítani, mellyel elérné vagy meghaladná a törvényben megjelölt határértékeket. A tulajdonjoghoz, illetve szavazati joghoz kapcsolódó, előnyöket biztosító megállapodás kizárólag a Felügyelet engedélyével köthető. A részesedésszerzés feltételeit, az engedély iránti kérelem tartalmi követelményeit, a mellékelni szükséges dokumentumokat a törvény tételesen felsorolja. A törvényi előírásoknak nem megfelelő részesedésszerzésből, szerződésből származó szavazati jogok gyakorlását a Felügyelet a törvényes feltételek biztosításáig megtilthatja. A szigorú rendelkezést ez ügyfelek érdekeinek és a biztosítási piacnak a védelme, továbbá a tulajdonosok megfelelőségének az ellenőrzése indokolja.

A 115-116. §-hoz

A biztosító vezető állású személyei, egyéb vezetői, valamint alkalmazottai munkaviszonyának (megbízatásának) fennállása alatt, valamint annak megszűnése után nemcsak a biztosítási titok megtartására kötelezi, hanem arra is, hogy a munkakörével összefüggésben birtokába jutott - a biztosító működésével és a biztosító ügyfelével kapcsolatos - információt vagy adatot nem használhatja fel előnyszerzésre vagy hátrány okozására.

A nemkívánatos érdek-összefonódásokat kívánja korlátozni a törvény akkor, amikor rögzíti az összeférhetetlenség szabályait és bejelentési kötelezettségeket ír elő az érdekkonfliktusok megjelenéséhez vezethető tulajdonosi (tagsági) és egyéb érdekeltségi viszonyok esetében.

A törvény által meghatározott körben fennálló érdekeltséggel kapcsolatban tett bejelentésekről és nyilatkozatokról - az ellenőrizhetőség érdekében - a biztosító nyilvántartást köteles vezetni.

A 117. §-hoz

A biztosító által felvállalt kötelezettségek folyamatos és tartós teljesítésére előreláthatóan fedezetet nyújtó biztosítástechnikai tartalékok szabályozása az Európai Közösség normáinak és a hazai biztosítási piacon eddig szerzett tapasztalatoknak megfelelően történik a törvényben. A törvény kimondja, hogy mire kell biztosítástechnikai tartalékokat képezni, s meghatározza, nevesíti, hogy mi minősül biztosítástechnikai tartalékok fajtákat.

A 118-120. §-hoz

A törvény rögzíti a biztosítástechnikai tartalékok képzésének elvi keretét, a viszontbiztosításnak a tartalékképzésre gyakorolt hatását. A pénzügyi intézményrendszerben és a pénzügytechnikai eszköztárban várható gyors fejlődéshez való rugalmas alkalmazkodás igénye miatt a részletes szabályok a pénzügyminiszter rendeletében kerülnek szabályozásra.

A 121-122. §-hoz

A nemzetközi és a hazai tapasztalataik szerint a biztonságos biztosítási tevékenység egyik fontos feltétele, hogy a biztosítónak folyamatosan rendelkeznie kell az általa végzett tevékenységhez igazodó megfelelő nagyságú szavatoló tőkével. Ennek segítségével ugyanis a reálisan várható valamennyi esetben fenntartható a biztosító fizetőképessége.

Az Európai Közösség irányelveinek rendelkezéseit követi a törvény, mikor meghatározza a biztosító szavatoló tőkéjének fogalmát, illetve a törvény 8. számú mellékletében megadja a biztosító minimális szavatoló tőke szükségletének számítási módját. A biztosítottak érdekének védelmében a törvény előírja, hogy a biztosítónak a biztosítási szerződésből eredő kötelezettségeinek mindenkori teljesíthetősége érdekében az általa folytatott üzleti tevékenység terjedelmének megfelelő minimális szavatoló tőkével kell rendelkeznie, összhangot teremtve így az Európai Közösség fizetőképességre vonatkozó szabályaival.

Az a harmadik országban székhellyel rendelkező biztosító, amely az Európai Unió több tagállamában kért vagy kapott fióktelep tevékenységére vonatkozó engedélyt, a szavatoló tőke szükségletének összevont megállapítására, a pénzügyi letét és a biztonsági tőke eszközfedezetének elhelyezésére vonatkozó kedvezményt kérelmezhet az érintett tagállamok hatóságainál, megjelölve azt a választott felügyeleti hatóságot, amely a kérelmezett kedvezmény megadása után a felügyeletét ellátná. E kedvezmény lényegében a tagállami biztosító székhely szerinti tagállam hatósága általi ellenőrzésének alapelvéhez hasonítva, a harmadik országban székhellyel rendelkező biztosító választott felügyeleti hatósága általi ellenőrzésének lehetőségét adja meg. A kedvezmény csak az összes érintett tagállam együttes engedélyével adható meg.

A 123-124. §-hoz

A törvény az Európai Közösség rendelkezései által meghatározott módon, a hazai viszonyoknak megfelelően szűkített összetétellel rendelkezik a szavatoló tőke megállapításakor figyelembe veendő forrásokról. A biztosító a törvény 8. számú mellékletében meghatározott minimális szavatoló tőke számítását és fedezetének kimutatását - összhangban a számviteli előírásokkal - az éves beszámolóval együtt kell elkészíteni és a Felügyelet részére megküldeni, év közben pedig a negyedéves adatszolgáltatás keretében azok becsült értékeiről tájékoztatást adni. Ezek a rendelkezések az ellenőrzés folyamatosságát szolgálják, vagyis, hogy a biztosító által szolgáltatott jelentések alapján a Felügyelet a biztosító pénzügyi helyzetét folyamatosan nyomon követhesse.

A szavatoló tőkének a biztosító biztonságos működésében betöltött kiemelkedő jelentőségére tekintettel rendeli a törvény, hogy amennyiben a biztosító szavatoló tőkéje nem éri el a minimális szavatoló tőke nagyságát, akkor a szavatoló tőkében megmutatkozó hiány megszüntetésének kötelezettsége megelőzi a részvényesek és a tagok igényeinek kielégítését.

A 125-128. §-hoz

A biztonsági tőke az az érték, amellyel a biztosítónak már a tevékenység megkezdésekor rendelkeznie kell és amely értékösszeget, mint minimális biztonsági szintet a biztosító szavatoló tőkéjének a működése során mindenkor el kell érnie.

Az Európai Közösség irányelveit követve a minimális biztonsági tőke nagyságát a törvény biztosítási ágazatonként és szervezettípusonként határozza meg. Figyelembe veszi a különböző szervezeti formák által folytatható biztosítási tevékenységek körének kiterjedtségét és az egyes biztosítási ágazatok eltérő biztonsági igényét is. A minimális szavatoló tőke egyharmada képezi a biztosító biztonsági tőkéjét, feltéve, hogy ez nagyobb, mint a minimális biztonsági tőke értéke - egyébként a biztonsági tőke mértéke a minimális biztonsági tőkével azonos.

A törvény a biztonsági tőke összegét alacsonyabb szinten állapítja meg az Európai Unió biztosítási irányelveinek hatályán kívül eső (kis) biztosító egyesületekre. A biztosító egyesületek elterjedésének ösztönzésére és ugyanakkor a biztonságos működés biztosítékainak megteremtése végett a törvény kimondja, hogy az egyesület minimális biztonsági tőkéjének meghatározásánál a Felügyelet engedélyezheti a viszontbiztosítás arányának megfelelő beszámítását.

A már működő, élet- és nem-élet biztosítási ágban egyaránt tevékenykedő biztosítókról szólva a törvény a minimális biztonsági tőke szükségletek összegzését írja elő. A követelményként szabott tőke értékének megőrzése érdekében - az irányelvi előírásokat követve- szükségessé válhat a biztonsági tőke összegének az árak változásához történő igazítása. A törvény ennek részletszabályait, az értékkövetési index alkalmazását a pénzügyminiszteri rendelet hatáskörébe utalja.

A 129. §-hoz

A biztosító szavatoló tőkehiányának, tartalékhiányának, illetve saját tőkéjének 25%-át meghaladó kötelezettségek fennállása esetén - a fizetőképtelenség veszélyének elhárítása, a biztosító ügyfelei érdekének védelme céljából - a Felügyelet a törvény rendelkezése alapján a biztosítót legfeljebb fél éves pénzügyi terv készítésére kötelezi. A terv elkészítésére, annak a Felügyelet által történő elbírálására - a pénzügyi helyzet mielőbbi stabilizálása érdekében rövid, 30 napos határidőket szab.

A 130. §-hoz

A Felügyelet a biztosítót szanálási terv készítésére akkor kötelezi, ha szavatoló tőke hiány mutatkozik és a közgyűlés nem döntött a szavatoló tőke legfeljebb egy éven belül történő feltöltéséről. A szanálási terv célja, hogy a biztosító a szavatoló tőke hiányának pótlására ütemtervet készítsen, meghatározva a hiánypótlás módját is. A törvény meghatározza a pénzügyi terv benyújtásának és elbírálásának határidőit, s a terv elutasítása vagy megvalósulásának elmaradása esetén a Felügyelet által tehető intézkedéseket.

A 131. §-hoz

A pénzügyi helyreállítási terv a biztosító pénzügyi helyzetét szélesebb körben értelmezve, a pénzügyi helyzetet befolyásoló működési tényezőkre kiterjedő, 3 éves időszakot felölelő terv. Célja az, hogy ha a biztosító működése a biztosítottak érdekeit veszélyezteti Felügyelet kötelezése alapján a biztosító egy átfogó terv elkészítésével és megvalósításával megelőzze a helyzet romlását, helyreállítsa a biztonságos működést. A terv elbírálásában lényeges szerepet játszik a viszontbiztosítási fedezet, ezért annak beszámítását bizonyos esetekben a Felügyelet mérsékelheti.

A 132-142. §-hoz

A biztosítóval szemben alapkövetelményként támasztható, hogy fizetőképességét folyamatosan megőrizze. A biztonság és a jövedelmezőség követelményeinek összehangolása miatt különösen fontos a biztosító eszközeinek befektetését szolgáló formák kiválasztására, illetve az egyes eszközfajtákba történő befektetés mértékére vonatkozó rendelkezések betartása. A nemzetközi és a hazai tapasztalatokra támaszkodva, az EU irányelveket a törvény szigorúan szabályozza a biztosító befektetését. Előírja, hogy a biztonságos befektetés érdekében a biztosítónak egyidejűleg több befektetési formát kell választania és az adott befektetési formán belül is törekednie kell a befektetési kockázat mérséklésére, a kockázatok megosztására.

A más vállalkozásban való tulajdonszerzés formájában történő befektetés korlátainak felállításával a törvény célja annak biztosítása, hogy a biztosító fizetőképessége ne váljon függővé egy-egy külső vállalkozás sorsától. A törvény korlátozásai ugyanakkor nem érvényesülnek a biztosító saját tevékenységének kihelyezésére szolgáló vállalkozások esetében, illetve, ha a vállalkozás tevékenysége túlnyomórészt közvetlenül összefüggésben van a biztosító tevékenységével.

Különösen szigorú szabályt tartalmaz a törvény a befolyásoló részesedéssel rendelkező tulajdonos biztosítási tevékenységet nem folytató vállalkozása esetén. Ilyenkor a biztosító a matematikai tartalékok fedezetéül szolgáló eszközeit csak akkor fektetheti be, ha a vállalkozás tevékenysége túlnyomórészt közvetlenül összefüggésben van a biztosító tevékenységével.

Indokolt esetben a törvény lehetővé teszi, hogy a biztosító a Felügyelet engedélyével időlegesen eltérjen a törvényben rögzített befektetési formáktól és arányoktól. A fizetőképesség fennállásának ellenőrzése érdekében a törvény előírja, hogy ha a biztosító jegyzett tőkéjének öt százalékát meghaladó hitelt vesz fel, akkor annak főbb jellemzőit köteles a Felügyeletnek 2 munkanapon belül bejelenteni.

A 143-144. §-hoz

A törvény a nemzetközi normákból kiindulva rendezi a matematikai tartalékok és a befektetési egységekhez kötött életbiztosítások tartalékainak fedezetéül szolgáló eszközök nyilvántartásának a szabályait és az abban foglaltak helyességéért való felelősség kérdését. Meghatározza a teendőket arra a súlyos esetre is, amikor a biztosító nyilvántartásban feltüntetett eszközeinek értéke nem éri el a matematikai tartalék és a biztonsági tőke törvény által megkövetelt nagyságát.

A 145. §-hoz

A biztosító pénzügyi helyzetének, fizetőképessége fennállásának ellenőrzése feltételezi - az eszközök nyilvántartásán túlmenően - az üzleti tevékenységre vonatkozó nyilvántartások megfelelő, egy esetleges vizsgálat szempontjából mindenkor alkalmas módon történő vezetését. A törvény meghatározza, mikor minősül megfelelőnek az üzleti nyilvántartás és ellenőrzési rendszer. Így megfelelő elvi alapot teremt mind a kielégítő nyilvántartás vezetéséhez, mind a meg nem felelő nyilvántartás és ellenőrzési rendszer miatti felelősségre vonáshoz.

A 146-148. §-hoz

A törvény a biztosító éves beszámolója tartalmának, formájának és részletezettségének meghatározását a Kormány rendeletére utalja.

A törvény elrendeli, hogy a biztosító köteles éves beszámolójának a tervezetét elkészíteni és a Felügyeletnek a közgyűlést megelőző harminc nappal tájékoztatásul megküldeni. Ez lehetőséget ad arra, hogy a Felügyelet lépéseket tegyen a jogszabályt sértő közgyűlési dokumentumok elfogadásának megakadályozására. A biztosító első számú vezetője, a biztosító vezető biztosításmatematikusa (aktuáriusa) és a biztosító számviteli rendjéért felelős vezetője aláírásával igazolt, a közgyűlés által jóváhagyott éves beszámolóját, az üzleti jelentését, a közgyűlés jegyzőkönyvét és a hozott határozatokat a biztosító a mérleg fordulónapjától számított 150, a konszolidált éves beszámoló készítésére kötelezett biztosító 180 napon belül köteles a Felügyelet és az MNB részére megküldeni.

A 149-152. §-hoz

A biztosító könyvvezetésének, a biztosító által készített, illetve közzétett mérlegeknek, kimutatásoknak a hitelessége, megbízhatósága mind a biztosító saját érdeke, mind az ügyfelek, a nyilvánosság, illetve a Felügyelet és a Magyar Nemzeti Bank szempontjából nagy jelentőséggel bír. Könyvvizsgálói feladatokat biztosítónál a jövőben csak olyan bejegyzett, és az egyéb feltételeknek is megfelelő könyvvizsgáló láthat el, aki szerepel a Felügyelet által vezetett könyvvizsgálói névjegyzékben.

Az EU irányelveiben foglaltakkal összhangban a törvény előírja a biztosító által megbízott könyvvizsgáló számára, hogy ha e törvény, vagy a biztosítási tevékenységre vonatkozó más jogszabályok megsértését észleli köteles haladéktalanul tájékoztatni a biztosító első számú vezetőjét és a Felügyeletet.

A fizetőképesség többoldalú ellenőrzéséhez fűződő érdek alapján a törvény arra kötelezi a könyvvizsgálót, hogy az éves könyvvizsgálói jelentésen túl kiegészítő jelentést is készítsen, melyben térjen ki arra is, hogy a biztosítástechnikai tartalékok mértéke elégséges-e és annak eszközfedezete megfelel-e a törvényben foglalt előírásoknak.

A könyvvizsgálói függetlenség megőrzését segíti elő, hogy a törvény legfeljebb 6 évig engedélyezi a könyvvizsgáló ugyanazon biztosítónál fennálló folyamatos megbízásának időtartamát. Elrendeli, hogy egy könyvvizsgáló egyidejűleg legfeljebb 6 biztosítónál láthat el könyvvizsgálói feladatokat és korlátozza az egy biztosítótól, illetve csoporttól származó bevételének a teljes éves bevételében képviselt arányát.

A 153-159. §-hoz

A törvény meghatározza a biztosítási titok fogalmát, amely felöleli az ügyfelek személyes, illetve a vagyoni helyzetükre, gazdálkodásukra vonatkozó adatait, továbbá mindazon adatokat, amelyek a biztosítási szerződésre vonatkoznak.

A törvény az adatvédelemre vonatkozó törvényi előírásoknak megfelelően rendezi a biztosítási titok védelmét arra az esetre is, amennyiben az személyes adatot is tartalmaz, illetve meghatározza az adatkezelés (adattovábbítás) szabályait. A biztosító harmadik személynek ügyfele személyes adatát kizárólag a törvényben meghatározott esetekben és módon továbbíthat.

A 160-161. §-hoz

A törvény a biztosítási titokra vonatkozó szabályokkal párhuzamosan szabályozza a személyes adatok védelmét, illetve szabályokat állapít meg az adatok törlésével kapcsolatban.

A törvény előírja, hogy biztosító a személyes adatokat a biztosítási jogviszony fennállásának idején, valamint azon időtartam alatt kezelheti, ameddig a biztosítási jogviszonnyal kapcsolatban igény érvényesíthető. A létre nem jött biztosítási szerződéssel kapcsolatos személyes adatokat a biztosító addig kezelheti, ameddig a szerződés létrejöttével kapcsolatban igény érvényesíthető.

A 162-164. §-hoz

A törvény a biztosító, a biztosításközvetítő és a szaktanácsadó üzleti titkaival kapcsolatban előírja, hogy biztosító, a biztosításközvetítő és a szaktanácsadó, valamint ezek tulajdonosa, a biztosítóban, a biztosításközvetítői, illetve a szaktanácsadói vállalkozásban részesedést szerezni kívánó személy, a vezető állású személy, valamint a biztosító, biztosításközvetítő és szaktanácsadó alkalmazottja köteles a biztosító, biztosításközvetítő, illetve szaktanácsadó működésével kapcsolatban tudomására jutott üzleti titkot - időbeli korlátozás nélkül - megtartani.

Az üzleti titok megtartásának kötelezettség a törvényben felsorolt esetekben nem áll fenn.

A 165. §-hoz

A biztosítási titokra, illetve a biztosító, a biztosításközvetítő és a biztosítási szaktanácsadó üzleti titkára vonatkozó közös szabályoknak megfelelően az üzleti titkot tartalmazó irat a keletkezésétől számított 60 év múlva a levéltári kutatások céljára felhasználható.

Nem lehet üzleti titokra vagy biztosítási titokra hivatkozással visszatartani az információt a közérdekű adatok nyilvánosságára és a közérdekből nyilvános adatra vonatkozó, külön törvényben meghatározott adatszolgáltatási kötelezettség esetén.

A 166-167. §-hoz

Az biztosítási szerződések sajátosságaira, a biztosított és a szerződő egyenlőtlen helyzetére és a korábbi években felmerült egyes problémákra tekintettel a törvény különös hangsúlyt fektet az ügyfelek tájékoztatásának kérdésére.

A későbbi jogviták elkerülése, illetve rendezése érdekében a biztosító és a biztosításközvetítő a biztosítási szerződés megkötése előtt bizonyítható és azonosítható módon, közérthető, egyértelmű és részletes írásbeli tájékoztatást kell adnia a szerződést kötni kívánó ügyfél részére a biztosító, a biztosításközvetítő főbb adatairól és a biztosítási szerződés jellemzőiről.

Életbiztosítási szerződés esetén a törvény további tájékoztatási és igényfelmérési kötelezettséget ír elő.

Az Európai Unió irányelveinek megfelelően a 6 hónapnál nem rövidebb tartamú életbiztosítási szerződés megkötése esetén a szerződést önálló foglalkozása vagy üzleti tevékenysége körén kívül megkötő természetes személy szerződő jogosult a szerződést 30 napon belül felmondani.

A 168-169. §-hoz

A törvény felsorolja mindazon feladatokat, amelyeket a Felügyelet a biztosítási rendszer felügyeletének körében jogosult és köteles ellátni. Így a Felügyelet feladata, hogy a törvény előírásainak megfelelően elősegítse az ügyfelek érdekeinek megóvását, ellenőrizze és értékelje a törvény, illetve az törvény felhatalmazása alapján kiadott jogszabályok és egyéb vonatkozó jogszabályok rendelkezéseinek teljesítését, elbírálja az engedély iránti kérelmeket, nyilvántartsa a biztosítási, biztosításközvetítői és biztosítási szaktanácsadói tevékenységgel összefüggő adatokat, eleget tegyen a fióktelep létesítésével és a határon átnyúló tevékenység végzésével kapcsolatos értékelési és tájékoztatási kötelezettségének, továbbá eleget tegyen az Európai Bizottság felé fennálló tájékoztatási kötelezettségének.

A felügyelet a jogosulatlanul végzett biztosítási, független és függő biztosításközvetítői, vezérügynök, illetve szaktanácsadói tevékenység esetén a Felügyelet megteszi a szükséges intézkedéseket a helyzet tisztázása érdekében. Engedély nélküli biztosítási, független biztosításközvetítői, vezérügynöki, illetve felügyeleti nyilvántartáson kívüli szaktanácsadói és függő biztosításközvetítői tevékenység megállapítása esetén a Felügyelet bűncselekmény gyanúja esetén büntetőeljárást kezdeményez az illetékes nyomozóhatóságnál, azonnali hatállyal megtiltja az engedély nélküli biztosítási, független biztosításközvetítői, vezérügynöki, illetve felügyeleti nyilvántartáson kívüli szaktanácsadói és függő biztosításközvetítői tevékenység végzését, továbbá egyéb felügyeleti intézkedést tesz.

A Felügyelet feladata fentieken túl a Magyar Köztársaság területén székhellyel rendelkező biztosító, független biztosításközvetítő és szaktanácsadó által fióktelepen keresztül, vagy határon átnyúló szolgáltatás alapján gyakorolt tevékenység pénzügyi ellenőrzésének ellátása.

A 170-177. §-hoz

A törvény megadja a felügyeleti ellenőrzés általános szabályait, illetve előírja az egyes esetekben szükséges eltéréseket. A Felügyelet ellenőrzési rendszere helyszíni és nem helyszíni ellenőrzésekből áll.

A Felügyelet - az általa összeállított vizsgálati terv és vizsgálati munkaprogram szerint - a biztosító részvénytársaságot és szövetkezetet a tevékenységét jellemző kockázatok figyelembevételével legalább 2 évenként átfogóan ellenőrzi.

A biztosítók, a független biztosításközvetítők és a szaktanácsadók a Felügyeletnek jogszabályon alapuló rendszeres és eseti, illetve felügyeleti határozaton alapuló eseti adatszolgáltatást teljesítenek.

A felügyeleti ellenőrzési jogkör hatékonyabb gyakorlása érdekében a módosítás bevezeti a célvizsgálat és a témavizsgálat intézményét.

A törvény bevezeti a Felügyelet által ellenőrzési feladatokkal megbízott külső szakértők nyilvántartása érdekében a szakértői névjegyzék fogalmát, és meghatározza a névjegyzékbe kerülés feltételeit.

A 178. §-hoz

A változtatást az összevont alapú felügyelet szabályozása, az Európai Unió vonatkozó irányelveivel való összhang megteremtése indokolja. Ennek értelmében az összevont alapú felügyelet alá tartozik az a biztosító, amelynek részesedési viszonya van biztosítóban, viszontbiztosítóban, harmadik országbeli biztosítóban vagy ilyen intézménynek anyavállalata, vagy biztosítói holding társaság, viszontbiztosító, harmadik országbeli biztosító vagy vegyes tevékenységű holding társaság leányvállalata.

Ezen túlmenően az összevont alapú felügyelet kiterjed az összevont alapú felügyelet alá tartozó biztosító leányvállalatára vagy részesedési viszonya alatt álló vállalkozására, anyavállalatára vagy benne részesedési viszonnyal rendelkező vállalkozására.

A megkülönböztetés lényege, hogy a Felügyelet elsődlegesen az összevont alapú felügyelet alá tartozó biztosítóval szemben intézkedhet. Ez azonban nem jelenti azt, hogy a Felügyelet bizonyos előírásokat nem kérhetne számon a csoport más tagjain, akár közvetlenül is.

A törvény alapján - az általános szabályoktól eltérően - a Felügyelet mentesítheti az összevont alapú felügyeleti körbe történő bevonás alól a csoport azon tagját, amelynek bevonása elhanyagolható jelentőségű vagy félrevezető lenne. Ugyanígy mentesülhet a bevonás alól az a csoportbeli vállalkozás, amely olyan országban rendelkezik székhellyel, ahol a jogrend nem teszi lehetővé az adatátadást, információk szolgáltatását.

A 179. §-hoz

A törvény rögzíti, hogy a Felügyeletnek ellenőrzési joga a magyarországi székhelyű biztosítóhoz kapcsolódik. A Felügyelet ezen biztosítókról nyilvántartást vezet, valamint szintén ezen biztosítóknak igazolást kell bemutatniuk, amelyben a kapcsolódó vállalkozások nyilatkoznak arról, hogy szolgáltatnak adatot az összevont alapú felügyelet érdekében.

A 180. §-hoz

Az összevont alapú felügyelet érdekében a biztosító köteles a Felügyelet részére meghatározott időközönként és rendeletben rögzített módon adatot szolgáltatni.

A 181. §-hoz

A Felügyelet összevont alapon is végezhet ellenőrzéseket a csoporton belül, akárcsak egyedi alapon.

A 182. §-hoz

A Felügyelet nemzetközi szinten együttműködik más országok felügyeleteivel - felügyeleti megállapodások alapján - a több ország biztosítóiból és vállalkozásaiból álló csoport ellenőrzése érdekében. Kizárólag felügyeleti megállapodás, illetőleg viszonosság mérlegelése mellett adhat át adatot a Felügyelet más ország felügyeleti hatóságai számára.

A 183. §-hoz

A Felügyelet feladata az összevont alapú felügyelet alá tartozó biztosítók, illetve vállalkozások vagy személyek közötti különböző, kockázatokat rejtő ügyletek felügyelete, az átláthatóság, átfedések elkerülése és ezzel a kockázatok csökkentése érdekében.

A felügyeleti feladatok elősegítésére az ügyletekről a biztosító rendszeresen jelentést küld a Felügyeletnek.

A 184. §-hoz

Az összevont alapú felügyeletet nagymértékben a korrigált szavatoló tőke számítása alapozza meg. Az összevont számításokat az összevont alapú felügyelet alá tartozó biztosító, a biztosítói holding társaság, a viszontbiztosító és a harmadik országbeli biztosító végzi el, mivel a csoportról neki van teljes körű információja.

Többszörös anya-leányvállalati vagy részesedési viszony fennállásakor főszabályként az összevont alapú felügyelet alá tartozó biztosító, a biztosítói holding társaság, a viszontbiztosító és a harmadik országbeli biztosító minden szinten el kell, hogy végezze a számításokat, indokolt esetben azonban a Felügyelet engedélyt adhat arra, hogy csak a legfelső szinten lévő anyavállalat legyen erre köteles. A Felügyelet, a törvény alapján, a mentesítést akkor adhatja meg, ha az előbb említett feltételek mellett még teljesül az is, hogy a szavatoló tőke megosztása a csoport tagjai között megfelelő arányú.

A 185. §-hoz

Főszabályként - a módosítás alapján - a számvitelről szóló törvény szerint összeállított beszámolók alapján készíti el a biztosító összevont alapú számításait. Ettől el lehet térni, ha a biztosító számviteli, összevont (konszolidált) éves beszámoló készítésére nem kötelezett vagy a Felügyelet más módszer alkalmazását engedélyezi.

Ha a biztosító egy leányvállalatánál tőkehiány keletkezik, azt teljes körűen be kell számítani - a valós kép bemutatása végett - az ettől való eltérés csak felügyeleti engedéllyel lehetséges.

A 186. §-hoz

A korrigált szavatoló tőke megfelelés számítását átfedés és többszörös számbavétel nélkül kell elvégezni, így a kölcsönös finanszírozás eredményeként keletkezett tőkeelemeket sem lehet tekintetbe venni. A korrigált szavatoló tőke számításakor nem lehet figyelembe venni az olyan meghatározott mérlegtételeket, amelyekkel kapcsolatban a biztosítónak vagy leányvállalatának kötelezettségvállalása keletkezhet. Ezen túlmenően a Felügyelet korlátozhatja a szabadon rendelkezésre nem álló szavatoló tőke elemek beszámítását is.

A 187. §-hoz

A korrigált szavatoló tőke megfelelés számítása során figyelembe kell venni az összevont alapú biztosító valamennyi leányvállalatát és részesedési viszonya alatt álló vállalkozását. Ettől eltérni csak felügyeleti engedéllyel lehet és kizárólag akkor, ha más tagállamban bejegyzett biztosító a leányvállalata vagy a részesedési viszonya alatt álló vállalkozása.

Ha nem bocsátotta a biztosító részére leányvállalata vagy részesedési viszonya alatt álló vállalkozása a szükséges adatokat rendelkezésre, akkor a részesedés értékét le kell vonni a számítások elvégzése során.

A harmadik országbeli biztosítóra, viszontbiztosítóra vonatkozó eltérő szabályokat felügyeleti megállapodásokban rögzítik.

A 188. §-hoz

A számításokba a biztosító holding társaságon, a viszontbiztosítón és a harmadik országbeli biztosítón kívül azok leányvállalatait és részesedési viszonya alatt álló vállalkozásait is be kell vonni, hogy az összetett tulajdoni viszonyok mellet is, a szavatoló tőke megfelelő mértékű legyen. Ezért, ha nem áll a számításokat végző szervezet részére valamely vállalkozásáról információ rendelkezésre, akkor a vállalkozásban lévő részesedését le kell vonnia.

A 189. §-hoz

A törvény értelmében a korrigált szavatoló tőke megfelelés alapjául is szolgáló, és más a felügyeleti ellenőrzéshez szükséges adatokat a biztosító rendeletben meghatározott módon köteles szolgáltatni. Amennyiben ezen adatszolgáltatás és a végzett számítások során láthatóvá válik, hogy a biztosító korrigált szavatoló tőkéje nem éri el a korrigált szavatoló tőke szükségletének értékét, azaz a korrigált szavatoló tőke megfelelése negatív, akkor elsődlegesen a szanálási tervre vonatkozó előírásokat kell figyelembe venni, és meghatározott alkalmakkor a Felügyelet intézkedések megtételére jogosult.

A 190-194. §-hoz

A felügyelet határozata azonnal végrehajtható, ha az azonnali végrehajtás elmaradása a biztosítottak érdekét súlyosan veszélyeztetné.

Az államigazgatási eljárás általános szabályaitól eltérően a Felügyelet a hozzá beérkezett engedély iránti kérelmeket beérkezésüktől, hiánypótlás esetén az e törvény rendelkezéseinek megfelelő engedély iránti kérelem beérkezésétől, - a törvényben foglalt kivételekkel - számított 90 napon belül köteles elbírálni. A 90 napos határidőt a Felügyelet elnöke - a törvényben meghatározott kivétellel - egy alkalommal legfeljebb 90 nappal meghosszabbíthatja.

A 195-198. §-hoz

A Felügyelet a biztosító, a biztosításközvetítő, valamint a szaktanácsadó kötelezettségének teljesítése, az ügyfelek érdekeinek megóvása, valamint annak érdekében, hogy a biztosítási, a biztosításközvetítői, a szaktanácsadói, valamint a képviseleti tevékenység e törvénynek, illetve ezen tevékenységekre vonatkozó más jogszabályoknak és a Felügyelet határozatainak megfeleljen, a törvényben meghatározott intézkedéseket hozhatja.

A felügyelet a biztosítót, a biztosító ügyvezetőjét, a független biztosításközvetítőt, a szaktanácsadót, a független biztosításközvetítői és a szaktanácsadói tevékenység irányítóját, valamint azt, aki az e törvényben foglalt tevékenységet engedély, illetve felügyeleti nyilvántartásba vétel nélkül végzi, felügyeleti bírság megfizetésére kötelezheti, ha megsérti a törvény vagy egyéb, a biztosítási, a biztosításközvetítői, a szaktanácsadói tevékenységre vonatkozó jogszabály előírásait, a felügyeleti határozatban előírtakat nem vagy nem határidőben teljesíti, vagy ha a Felügyelet által elrendelt adatszolgáltatási vagy meghallgatási kötelezettségének határidőre nem tesz eleget. A kiszabható bírság összegét a törvény az alanyi körre tekintettel határozza meg.

A 199-201. §-hoz

Szükséghelyzet fennállása esetén a Felügyelet a biztosító pénzügyi stabilitásának megóvása, illetve helyreállítása és a szolgáltatások teljesítésének biztosítása érdekében legfeljebb 180 napra felügyeleti biztost rendelhet ki. Ez az időtartam a felszámoló kijelöléséig meghosszabbítható.

A felügyeleti biztos kirendelésének ideje alatt a vezető állású személy a Gt.-ben, az Sztv.-ben, az Et.-ben és az alapszabályban rögzített feladatát, cégjegyzési jogát nem gyakorolhatja. A kirendelés tartamára a felügyeleti biztos gyakorolja a vezető állású személynek a jogszabályokban és az alapszabályban megállapított jogait.

A törvény szabályozza a kirendelhető személyekre vonatkozó feltételeket, a felügyeleti biztos nyilatkozattételi kötelezettségét és a díjazását.

A 202-205. §-hoz

A törvény a biztosító, a független biztosításközvetítő és a szaktanácsadó számára legsúlyosabb következményekkel járó intézkedések (a tevékenység felfüggesztése, az alapítási engedély visszavonása, a tevékenységi engedély visszavonása) meghozatalát külön szabályozza, illetve garanciális feltételekhez köti. A törvény meghatározza, hogy mely esetekben kerülhet sor az alapítási és a tevékenységi engedély visszavonására.

A tevékenységi engedély visszavonásáról a Felügyelet köteles valamennyi tagállam felügyeleti hatóságát értesíteni, és az engedély visszavonását az Európai Közösségek Hivatalos Lapjában közzétenni.

A 206. §-hoz

A Felügyelet az általa kiadott alapítási és biztosítási tevékenységi engedélyről, annak módosításáról vagy visszavonásáról szóló határozatát haladéktalanul megküldi a pénzügyminiszternek, az MNB-nek, a cégbíróságnak, az egyesületek nyilvántartását végző fővárosi (megyei) bíróságnak, a Gazdasági Versenyhivatalnak és a biztosítók szakmai érdek-képviseleti szervezeteinek.

A Felügyelet az általa kiadott független biztosításközvetítői és vezérügynöki engedélyekről, azok módosításáról vagy visszavonásáról szóló határozatot haladéktalanul megküldi a cégbíróságnak.

A 207. §-hoz

A törvény szabályozza biztosító, a független biztosításközvetítő, a biztosítási szaktanácsadó és a külföldi biztosító magyarországi képviselete által fizetendő felügyeleti díj mértékét, befizetésének határidejét és módját.

A 208. §-hoz

A törvény alapján a Felügyelet bevételei a következők: felügyeleti díj, felügyeleti bírság és egyéb bevételek. A törvény meghatározza a bevételek felhasználási körét.

A 209-211. §-hoz

A Magyar Köztársaság területén fióktelep útján, illetve határon átnyúló szolgáltatás keretében biztosítási, független biztosításközvetítői, szaktanácsadói tevékenységet végző, másik tagállamban székhellyel rendelkező biztosító, független biztosításközvetítő, szaktanácsadó felügyeleti hatósága, illetve az erre általa felhatalmazott személy jogosult, hogy - a Felügyelet előzetes értesítését követően - a Magyar Köztársaság területén a határon átnyúló szolgáltatást, a fióktelepet ellenőrizze.

Ha a Magyar Köztársaság területén fióktelep útján, illetve határon átnyúló szolgáltatás keretében tevékenységet végző, másik tagállamban székhellyel rendelkező biztosító, független biztosításközvetítő, szaktanácsadó megsérti a Magyar Köztársaság területén hatályos előírásokat, illetve működésében a Felügyelet hiányosságokat észlel, a Felügyelet kötelezi a fióktelepet, illetve a biztosítót, a független biztosításközvetítőt, a szaktanácsadót a szabályellenes helyzet megszüntetésére. Ha a fióktelep, illetve a biztosító, a független biztosításközvetítő, a szaktanácsadó a Felügyelet határozatában foglalt kötelezésnek határidőben nem tesz eleget, a Felügyelet értesíti a székhely szerinti tagállam felügyeleti hatóságát, illetve kezdeményezi a szükséges intézkedések megtételét.

Ha a székhely szerinti tagállam felügyeleti hatósága által tett intézkedések ellenére a jogszabálysértés továbbra is fennáll, a Felügyelet - a székhely szerinti tagállam előzetes értesítését követően - a törvényben meghatározott intézkedéseket alkalmazhatja.

A törvény szabályokat állapít meg arra az esetre, amikor Felügyelet a rendelkezésére álló információk alapján úgy ítéli meg, hogy a másik tagállamban székhellyel rendelkező biztosító a Magyar Köztársaság területén fióktelepe útján, illetve határon átnyúló szolgáltatás keretében végzett tevékenysége veszélyezteti a biztosító pénzügyi biztonságát.

A 212. §-hoz

Ha a Magyar Köztársaság területén székhellyel rendelkező biztosító másik tagállamban lévő fióktelepének tevékenysége veszélyezteti a biztosító pénzügyi biztonságát, a Felügyelet kérelemmel fordulhat a fióktelep tagállamának illetékes felügyeleti hatóságához, hogy az a fióktelep pénzügyi eszközök feletti szabad rendelkezését korlátozza, illetve megtiltsa. A Felügyelet kérelmében köteles megjelölni az intézkedéssel érinteni kívánt pénzügyi eszközöket. A Felügyelet kérelmére az illetékes felügyeleti hatóság jogosult a másik tagállamban lévő fióktelep útján, illetve határon átnyúló szolgáltatás keretében végzett tevékenységet a helyszínen ellenőrizni, valamint a biztosítótól adatszolgáltatást kérni.

A 213. §-hoz

A Felügyelet köteles bejelenteni az Európai Bizottságnak a törvényben meghatározott eseményeket.

A 214-215. §-hoz

A harmadik országban székhellyel rendelkező biztosító, független biztosításközvetítő, szaktanácsadó magyarországi fióktelepének felügyelete körében a Felügyelet intézkedéseket tehet, ha a harmadik országbeli biztosító, független biztosításközvetítő, szaktanácsadó székhelye szerinti felügyeleti hatóság az adott biztosítóval, független biztosításközvetítővel, szaktanácsadóval, vagy annak bármely államban működő fióktelepével szemben olyan ok miatt alkalmazott intézkedést, amely a magyarországi fióktelep biztonságos működését érinti.

A Magyar Köztársaság területén fiókteleppel rendelkező harmadik országbeli biztosító, független biztosításközvetítő, szaktanácsadó a saját joga alapján elkészített és könyvvizsgálóval hitelesített mérlegének és eredmény kimutatásának hivatalos magyar nyelvű fordítását a jóváhagyást követő 30 napon belül 2 országos napilapban köteles közzétenni.

A 216. §-hoz

Ha a biztosító az esedékes és a nem vitatott fizetési kötelezettségeinek pénzügyi fedezet hiánya miatt 5 munkanapon belül nem tesz eleget, vagy biztosítástechnikai tartalékai nem érik el a szükséges mértéket, illetve a biztosítástechnikai tartalékainak fedezete nem kielégítő, vagy biztonsági tőkéjének fedezete nem elegendő, illetve az előírt mérték alá csökkent, vagy a szanálási, illetve a pénzügyi tervét a Felügyelet által meghatározott időn belül nem tudja végrehajtani, vagy tevékenysége körében más olyan különösen súlyos veszélyhelyzet alakult ki, amely a biztosítási szolgáltatások biztonságát fenyegeti, azaz biztosítási szükséghelyzetben a Felügyelet a felszámolás elkerülése, valamint a biztosítottak érdekében a törvényben meghatározott szükségintézkedéseket tehet.

A 217-222. §-hoz

A biztosító részvénytársaság és a biztosító szövetkezet elleni felszámolási eljárásra és végelszámolásra a Cstv. rendelkezéseit a törvényben meghatározott eltérésekkel kell alkalmazni. Az eltéréseket részben az Európai Unió irányelveinek való megfelelés, részben a biztosítási piac sajátos jellege, illetve az ügyfelek érdekeinek megóvása indokolja.

A biztosító részvénytársaság, a fióktelep és a biztosító szövetkezet ellen csődeljárásnak nincs helye.

A fióktelepekre vonatkozó általános szabályozás (a külföldi székhelyű vállalkozások magyarországi fióktelepeiről szóló törvény) alapján az Európai Unió másik tagállamában székhellyel rendelkező biztosító magyarországi fióktelepe is felszámolható lenne, ennek lehetőségét a törvényben kellett kizárni, mivel az Európai Unió bármely tagállamában székhellyel rendelkező biztosító fióktelepei a jogalanyiság szempontjából egységet alkotnak.

A Cstv. szerződések megtámadására vonatkozó szabályai nem alkalmazhatók abban az esetben, ha a szerződéssel jogot szerzett fél igazolja, hogy az adott szerződésre más tagállam joga az irányadó és ezen alkalmazandó jog szerint a szerződés megtámadhatósága kizárt.

Annak érdekében, hogy az eljárások során hozott határozatok Magyarországon minden további eljárás nélkül végrehajthatók legyenek, a törvény kimondja, hogy az Európai Unió tagállamaiban székhellyel rendelkező biztosítóval szemben lefolytatott csődeljárás, felszámolás és végelszámolás során hozott határozatokat minden további eljárás nélkül el kell ismerni.

A felszámolási eljárás kezdeményezéséről - ha azt nem a Felügyelet- a bíróság a Felügyeletet soron kívül értesíti, mivel a Felügyelet köteles a felszámolást elrendelő illetve a végelszámolásról szóló végzés tudomására jutásakor a biztosító tevékenységi engedélyét a felszámolás illetve a végelszámolás kezdő időpontjával visszavonni.

Biztosító részvénytársaság, a harmadik országbeli biztosító fióktelepe és a biztosító szövetkezet felszámolójának vagy végelszámolójának - figyelemmel a felszámolás speciális jellegére - kizárólag a Felügyelet által létrehozott közhasznú társaság jelölhető ki.

Az Európai Unió szabályozására tekintettel a törvény lehetővé teszi azon hitelezők számára, akinek(amelynek) állandó lakhelye, székhelye, telephelye az Európai Unió másik tagállamában található, hogy követeléseiket saját tagállamuknak hivatalos nyelvén is benyújthassák, azzal a feltétellel, hogy a beadványon a „Követelés benyújtása” címet magyar nyelven kell feltüntetni.

A 223-224. §-hoz

A biztosító részvénytársaság, a harmadik országbeli biztosító fióktelepe és a biztosító szövetkezet elleni felszámolási eljárást - a pénzügyminiszter egyidejű értesítése mellett - a Felügyelet megindítja, ha a felügyeleti intézkedés ellenére az esedékes és nem vitatott fizetési kötelezettségeinek pénzügyi fedezet hiánya miatt 5 munkanapon belül nem tesz eleget, vagy a szanálási tervét a Felügyelet által meghatározott időn belül nem tudja végrehajtani, vagy a biztosító részvénytársaság, a harmadik országbeli biztosító fióktelepe és a biztosító szövetkezet tartozásai saját tőkéjét tartósan meghaladják, azaz túladósodás következik be.

A törvény a biztosítási szerződésekből eredő követelések kielégítése tekintetében eltér a Cstv. vonatkozó rendelkezésiről, illetve szabályozza az egyes biztosítási szerződésekből eredő követelések egymás közötti kielégítési sorrendjét.

A 225-226. §-hoz

A biztosító jogutód nélküli megszűnését kimondó határozatához a Felügyelet előzetes egyetértése szükséges. Az engedély megadásának feltétele, hogy a biztosító a biztosítási tevékenységből eredő valamennyi kötelezettségét teljesítse.

-----STARTING---POINT---VEGE---

A 227-231. §-hoz

A törvény céljaira tekintettel és az egységes eljárási gyakorlat megteremtése érdekében a törvény elrendeli, hogy az e törvény hatálybalépésekor folyamatban lévő eljárásokra mely esetekben kell a törvény rendelkezéseit alkalmazni.

Az egységes értelmezés és joggyakorlat biztosítása érdekében a törvény rendezi a korábban hatályba lépett jogszabályokban és az alkalmazott szerződési feltételekben használt fogalmaknak és a biztosítási szerződési feltételek törvényben meghatározott fogalmának az összhangját.

Szabályozza a hatálybalépésekor már működő biztosítók, biztosításközvetítők és biztosítási szaktanácsadók helyzetét, megteremtvén az új törvényhez való alkalmazkodás és átmenet feltételeit.

A törvény szükségesnek tartja a korábban létrejött biztosítók helyzetének rendezését. Az Európai Közösség irányelveiben megfogalmazottaknak megfelelően és a belső üzemgazdasági összefüggések világos és egyértelmű feltárása érdekében a törvény a belső irányítás és gazdálkodás szempontjából elkülönült szervezeti egység keretében engedi meg az élet- és nem-életbiztosítási ágban való tevékenykedést. Ez azonban nem követeli meg a két jogilag is önálló biztosítóra való szétválást. A törvény rendezi a hatálybalépést megelőzően már működő biztosító részvénytársaságok és egyesületek számára az új szavatoló tőke követelményeknek való megfelelés átmeneti lehetőségét is.

A 232-233. §-hoz

A törvény kimondja, hogy ahol a hatálybalépése előtt kihirdetett jogszabály a biztosítóintézetekről és a biztosítási tevékenységről szóló 1995. évi XCVI. törvényre utal, e törvény rendelkezéseit kell érteni. Felsorolja azokat a jogszabályokat, amelyek a törvény hatálybalépésével egyidejűleg hatályukat vesztik.

A 234-235. §-hoz

A törvény a Kormányt és a pénzügyminisztert több, törvényi szintű szabályozást nem igénylő, illetve a törvény végrehajtását szolgáló rendelet meghozatalára hatalmazza fel.