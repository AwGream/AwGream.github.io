2003. évi LXVII. törvény indokolása

a Magyar Köztársaság Kormánya és a Görög Köztársaság Kormánya között a természeti és civilizációs katasztrófák és súlyos balesetek megelőzése és azok következményeinek felszámolása érdekében történő együttműködésről és kölcsönös segítségnyújtásról szóló, Budapesten, 2000. szeptember 13-án aláírt Egyezmény kihirdetéséről

Indokolás

A Magyar Köztársaság Kormánya és a Görög Köztársaság Kormánya között a természeti és civilizációs katasztrófák és súlyos balesetek megelőzése és azok következményeinek felszámolása érdekében történő együttműködésről és kölcsönös segítségnyújtásról szóló Egyezményt Budapesten, 2000. szeptember 13-án írták alá (a továbbiakban: az Egyezmény).

Az Országgyűlés az Egyezményt 2002. november 30. napján 83/2002. (XI. 3.) OGY határozatával megerősítette. A nemzetközi szerződés - annak 16. Cikk (1) bekezdése értelmében 2002. év december hónap 11. napján hatályba lépett.

Az Egyezmény célja, hogy megkönnyítse a Szerződő Felek államában bekövetkezett katasztrófák és súlyos balesetek esetén a kölcsönös segítségnyújtást.

Az Egyezmény tartalmazza a Szerződő Felek tevékenységének elveit, a használt fogalmak jelentését, a segítségnyújtás feltételeit, és az együttműködés egyéb formáit.

Az együttműködés legfontosabb területei a bekövetkezett katasztrófák vagy súlyos balesetek esetén a segélycsapatok és más szakértők közreműködésével segítségnyújtás a másik Szerződő Fél számára, amikor az egyedül nem képes hatékonyan elhárítani a bekövetkezett káreseményt.

A segítségnyújtás felszerelések, segélyszállítmányok küldésével, megfelelő információk és tapasztalatok átadásával is történhet.

A segítségnyújtás hatékonyságának és gyorsaságának érdekében a Szerződő Felek biztosítják, hogy az államhatár átlépésének formaságait a minimálisan szükséges mértékre korlátozzák, azaz a segélycsapatok a segítségnyújtás keretében az államhatárt érvényes útlevéllel léphetik át, és vízum, valamint tartózkodási engedély nélkül a segítséget kérő Szerződő Fél területén tartózkodhatnak.

A felszereléseknek és a segélyszállítmányoknak az államhatáron keresztül történő behozatalát és kivitelét, valamint harmadik országba való átszállítását a Szerződő Felek megkönnyítik, ezekben az esetekben nem alkalmazzák az áruforgalomra vonatkozó szabályokat, nem érvényesek azok a tilalmak és korlátozások - a rendeltetés igazolás esetén -, melyeket egyéb esetekben a Szerződő Felek államának jogszabályai tartalmaznak; mentesek minden vám, adó és egyéb vámmal együtt fizetendő pénzügyi terhek alól.

Az Egyezmény határozatlan időre szól.