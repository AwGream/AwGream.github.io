1999. évi XCII. törvény indokolása

a területfejlesztésről és a területrendezésről szóló 1996. évi XXI. törvény módosításáról

-----STARTING---POINT---ALTALANOS--- 

A területfejlesztésről és területrendezésről szóló törvény 3 évvel ezelőtt került megalkotásra. A törvény az EU regionális politikájával összhangban rögzítette a területfejlesztés céljait, átfogó feladatait, ezeknek megfelelően az Országgyűlés és a kormányzat munkamegosztását. Kialakította a területfejlesztés új intézményrendszerét, az önkormányzati társulások, a megyei és a regionális fejlesztési tanácsok, az Országos Területfejlesztési Tanács feladat- és hatáskörét, meghatározta az azokban közreműködő térségi szereplők feladatait. Hatályba lépését követően a területfejlesztés intézményrendszere országos, megyei és kistérségi szinten kiépült, illetve megerősödött. Középszinten a megyei területfejlesztési tanácsok jelentős szerepet játszottak az önkormányzatok és a gazdasági szereplők fejlesztési elképzeléseinek összehangolásában, a megyei területfejlesztési koncepciók és programok kidolgozásában. Lehetőség nyílt arra, hogy a megyei területfejlesztési tanácsok önként - a megyehatáron túlterjedő fejlesztési feladatok közös ellátása érdekében - regionális fejlesztési tanácsokat hozzanak létre. Megindult az alulról szerveződő regionális fejlesztési tanácsok megalakítása is, amit elősegített a PHARE programok keretében nyújtott Uniós támogatás. Az ösztönzők ellenére azonban a regionális fejlesztési tanácsok működése több térségben nem érte el a kívánatos szintet, valamint működési területük is több bizonytalanságot hordoz. Az intézményesítési problémák gondot jelenthetnek a PHARE segélyek felhasználásával és az EU integrációval kapcsolatban. Az Uniós csatlakozást követően Magyarország a strukturális eszközök keretében jelentős többletforráshoz juthat ágazati és regionális fejlesztési programjai megvalósításához. Ezen források fogadásának előkészítése, valamint a hazai gazdaságfejlesztési célok azonban a regionális szint megerősítését igénylik. A fenti szempontokat figyelembe véve elsődlegesen a regionális fejlesztési tanácsok megerősítése, a kötelezően ellátandó feladatok meghatározása, a működési terület hézag- és átfedésmentes kialakítása és a megfelelő munkaszervezet létrehozása áll a törvénymódosítás középpontjában. Mindez összhangban van a Kormány programjával, az EU integráció stratégiájával, a Közösségi Joganyag alkalmazását elősegítő Nemzeti Programmal, a készülő gazdasági stratégiával és az ahhoz készített területfejlesztési részstratégiával. A módosítás ugyancsak kapcsolódik a támogatási rendszerünk EU konform átalakítását szolgáló feladatokról szóló kormányhatározathoz, valamint összhangban áll az EU regionális politikájával is. Elősegítheti az ország valamennyi régiója fejlődését, a területi-társadalmi egyenlőtlenségek mérséklését, a humán erőforrások fejlődését. Pozitív hatást gyakorolhat a gazdasági fejlődésre, elősegítheti az ágazati és a regionális gazdaságfejlesztési célok összhangjának megteremtését, az érdekek harmonizálását, a régiók adottságaihoz illeszkedő célok, programok és ágazatok fejlődését. Az adottságokra épülő fejlesztéspolitika hozzájárulhat a környezet védelméhez, a fenntartható fejlődés elveinek érvényesítéséhez. A tagsággal járó többletforrások kiemelten támogatják a környezet védelmét szolgáló fejlesztéseket és az emberi erőforrások fejlesztését. Mindezen túl a kormányzati struktúra és programok változása, valamint az intézmény és támogatási rendszer működésének eddigi tapasztalatai szükségessé teszik a törvény más rendelkezéseinek módosítását is.

-----STARTING---POINT---RESZLETES---

Az 1. §-hoz

A törvénymódosítás korszerűsíti az Országos Területfejlesztési Tanács tagjaira vonatkozó rendelkezéseket. A korábbi szabályozás a térségi képviselet vonatkozásában úgy rendelkezett, hogy a megyei területfejlesztési tanácsok képviseletében régiónként egy-egy, legfeljebb azonban hat fő vehet részt a Tanács munkájában. A módosítást követően a regionális fejlesztési tanácsok elnökei látják el ezt a feladatot. A területfejlesztési koncepcióknak, programoknak továbbá minden szinten (országos, regionális, megyei) részei kell, hogy legyenek a műszaki, fejlesztési, kutatási feladatok is. Az Országos Műszaki Fejlesztési Bizottságnak ennek érvényesítésében, pontosításában olyan feladatai vannak, amelyek indokolják, hogy az Országos Területfejlesztési Tanácsnak az OMFB elnöke is tagja legyen. Kibővült a tanácskozási joggal résztvevők köre az ifjúsági és sport miniszterrel, a PHARE programokat koordináló tárca nélküli miniszterrel, valamint a külügyminiszterrel, amit a kormányzati struktúra változása és a nemzetközi források várható növekedése indokol.

A 2. §-hoz

A törvényes működés biztosítása a területfejlesztési tanácsok működésében is alapvető jelentőségű. A törvény a tanácsok gazdálkodására vonatkozó ellenőrzési szabályokat részletesen tartalmazta, a törvényességi felügyelet szabályai azonban hiányoztak. Bár a megyei területfejlesztési tanácsok működésével kapcsolatos törvényességi kifogások csak néhány esetben merültek fel, indokolttá vált ennek a hiánynak a pótlása. A módosítás értelmében a megyei területfejlesztési tanácsok működésének törvényességi felügyeletét a megyei közigazgatási hivatal vezetője látja el. A hivatal vezetője - amennyiben a tanács a felhívás ellenére nem változtatja meg jogszabálysértő határozatát - a határozat megsemmisítése iránt keresettel fordul a bírósághoz. Ugyanakkor, ha a jogszabálysértő határozat végrehajtása a közérdek súlyos sérelmével vagy elháríthatatlan kárral járna, a hivatal vezetője a jogszabálysértő döntés végrehajtását felfüggeszti. Ismételt vagy súlyos jogszabálysértés esetén pedig a működés felfüggesztése mellett felügyelő biztost rendel ki. A módosítás értelmében a hivatalvezető fenti intézkedése ellen a megyei területfejlesztési tanács is bírósághoz fordulhat. A bíróság - amennyiben a jogsértést megállapítja - megsemmisítheti a jogsértő határozatot, illetőleg összehívhatja a jogsértően működő szerv, tisztségviselő választására jogosult szervet.

A 3-4. §-hoz

A módosítás kiszélesíti a megyei területfejlesztési tanács hatáskörét, amennyiben az a megye területén véleményezi a megyei területrendezési terveket is. A megyei területfejlesztési tanács a megyei területfejlesztési koncepciót és programot is figyelembe véve dönt a hatáskörébe utalt pénzeszközök felhasználásáról és a fejlesztések megvalósításáról.

A törvényben előírt feladatok teljesítése számos helyen közvetlenül illetve közvetetten érinti az agrárgazdaság területét, a termőterület hasznosítását és védelmét. Az agrárágazattal kapcsolatos törvényekben - pl. földtörvény, agrárfejlesztési törvény, erdőtörvény, vízgazdálkodási törvény stb. - foglaltak érvényesítése, a területfejlesztéssel az összhang megteremtése indokolttá teszi, hogy a megyei földművelésügyi hivatalok vezetői a megyei területfejlesztési tanácsban tagként vegyenek részt. Ez egyben elősegíti a területfejlesztési és az agrártámogatások felhasználásának összehangolását. Indokolttá teszi a részvételt az is, hogy az FM hivatalok hatásköre a közelmúltban jelentősen bővült a területfejlesztéshez és területrendezéshez kapcsolódó területekkel (mezőgazdasági vízhasznosítás, mezőgazdasági belvízkárelhárítás, vízkárrendezés, valamint a vízitársulatok szervezése, felügyelete, környezetgazdálkodás, térségfejlesztés, falusi turizmus stb.). A falugazdászoknak az FM hivatalokba történő integrálása lehetővé teszi a konkrét területi adatok, információk feltárását, valamint az együttes támogatások felhasználásának ellenőrzését is. A módosítás szerint a megyei területfejlesztési tanács kiegészül a Regionális Idegenforgalmi Bizottság egy képviselőjével. A Bizottság turizmussal kapcsolatos koordinációs és marketing feladatai indokolják a közvetlen kapcsolattartást. A megyei területfejlesztési tanács komplex feladatai szükségessé teszik, hogy a területfejlesztésben és területrendezésben érdekelt területi államigazgatási szervek, továbbá törvényességi felügyeleti feladataik miatt a megyei közigazgatási hivatalok vezetői a tanács üléseinek állandó meghívottjai legyenek. A törvényességi felügyelet szabályozásával összefüggésben - a párhuzamosság kiküszöbölése érdekében - a módosítás célszerűségi kérdésekre korlátozza a miniszternek azt a jogát, hogy a megyei területfejlesztési tanács döntése ellen az Országos Területfejlesztési Tanács döntését kérje. A módosítás 10-ről 15 napra növeli azt az időtartamot, amely időtartamon belül a miniszter - képviselője ellenszavazata és azonnali jelzése esetén - kezdeményezheti az adott téma újratárgyalását. A módosítást az indokolja, hogy az eddigi 10 nap nem biztosított elegendő időt az intézkedések megfelelő mérlegelésére.

Az 5. §-hoz

A törvény a térségi fejlesztési tanácsokról szóló új fejezettel egészül ki. A fejezet tartalmilag lényegében megegyezik a hatályos törvény regionális fejlesztési tanácsokról szóló fejezetével. A változtatás lényege, hogy - a fogalmi egyszerűsítés érdekében - a regionális fejlesztési tanács elnevezés csak a tervezési-statisztikai régiók intézményét illeti meg. Minden egyéb, önkéntesen létrehozott régiók közötti, illetve megyék közötti intézmény a térségi fejlesztési tanács elnevezést kaphatja. A térségi fejlesztési tanácsot a regionális fejlesztési tanácsok, illetve a megyei területfejlesztési tanácsok hozhatják létre megállapodás keretében. A megállapodás rögzíti, hogy mely feladataikat látják el a térségi fejlesztési tanács keretében. Az alulról építkezés és az önkéntesség elve alapján a jogi személyiséghez szükséges egyéb feltételeket (székhely, munkaszervezet, elnevezés) is a megállapodás rögzíti. Új elem, hogy nem kötelező az érintett minisztériumok tagsága. A miniszterek mérlegelhetik, hogy részt kívánnak- e venni a tanács munkájában. Ez a fejezet tartalmazza a Balaton Fejlesztési Tanácsra vonatkozó rendelkezéseket, mivel annak területe nem esik egybe a tervezési-statisztikai régiókkal. A rendelkezések lényegében megegyeznek a hatályos törvénnyel, így a ma is - jogelődként - működő testület munkáját nem érinti a törvény módosítása.

A 6. §-hoz

A legjelentősebb változtatásra a regionális fejlesztési tanácsok esetében került sor. A törvény adta lehetőséggel élve a megyei területfejlesztési tanácsok az elmúlt időszakban regionális fejlesztési tanácsokat hoztak létre az ország több területén a megyei területfejlesztési tanácsok részvételével. A megalakult regionális fejlesztési tanácsokkal kapcsolatosan több probléma merült fel. Az önkéntes szerveződés alapján létrejövő regionális fejlesztési tanácsokra hosszú távú programozás nem alapozható, mert döntésük alapján a régió területi határa megváltoztatható, továbbá a létrejött régiók nem fedik le az ország területét. Az Országos Területfejlesztési Koncepcióban 7 tervezési-statisztikai régió került kijelölésre. A tervezési-statisztikai régiók kialakítását az Európai Unió célrendszere és struktúrapolitikája egyaránt indokolja. A magyar tervezési- statisztikai régiók felelnek meg az Európai Bizottság Statisztikai Hivatala által kialakított - a tagországokban működő közigazgatási egységekre épített - ún. NUTS rendszerben annak a szintnek, melyhez az Európai Unió az elmaradott térségek kijelölését, valamint a regionális programok készítését köti. A régiók kialakítása a gazdasági térszerkezet átalakításához is pótlólagos erőforrásokat nyújthat. Az állami támogatások általános elvi tilalmával szemben fontos kivételekről rendelkeznek a Római Szerződés 92. cikk (3) bekezdés a) és c) pontjai olyan támogatások esetében, amelynek célja a gazdaságilag elmaradott területek problémáinak enyhítése. A csatlakozás időpontjára Magyarországnak az állami támogatások területén teljesen fel kell készülnie arra, hogy az EU vonatkozó előírásainak megfelelően kezelje a hazai állami támogatásokat. El kell érni, hogy a támogatási rendszer átlátható legyen és a kapcsolódó támogatási programok szabályai teljes mértékben megfeleljenek az EU előírásoknak. A regionális intézményrendszer átalakítása ezen célok megvalósítását is szolgálja. Kívánatos a térbeli és települési szerkezet olyan irányba való változtatása, amely a városokra szerveződő kistérségek és a működőképessé váló régiók révén alapot és keretet nyújt a hatékony, innovatív és versenyképes vállalkozási, gazdasági tevékenységek számára, biztosítja a gazdaság tartósan dinamikus növekedését, a jövedelmek érzékelhető emelkedését. A regionális fejlesztési tanácsok létrehozása, működésük szervezeti kereteinek kialakítása elősegíti, hogy a régiókat alkotó megyék - gazdasági szerkezetük összetettsége és heterogenitása ellenére - közösen határozzák meg fejlesztési prioritásaikat, illetve, hogy az ehhez szükséges saját erőforrásaikat is egyesítsék. A regionális fejlesztési tanácsok feladatait alapvetően a régió gazdasága és infrastruktúrájának fejlesztése képezi. Ennek megfelelően kerültek meghatározásra a regionális fejlesztési tanácsok feladatai és koordinációs tevékenysége, amely nem csorbítja a megyei területfejlesztési tanácsok törvényben meghatározott feladatkörét. A regionális fejlesztési tanácsok feladataik ellátása során a megyei területfejlesztési tanácsokkal partnerségi viszonyban működnek együtt. Indokolt, hogy a regionális fejlesztési tanácsok feladataik megvalósításához szükséges feltételekkel (jogalanyisággal) rendelkezzenek. A regionális fejlesztési tanácsokat feladataik ellátásában a munkaszervezetek segítik, amelyek ellátják az EU támogatások regionális fogadásához szükséges adminisztratív feladatokat. Kialakításuk rendkívül fontos, mivel az operatív programok végrehajtásával kapcsolatos feladatok elsősorban rájuk hárulnak. Ezeket a szervezeteket konzekvensen minden régióban létre kell hozni, ezért indokolt, hogy a törvény rendelkezzék ezekről. A törvény a regionális fejlesztési tanács munkaszervezetének székhelye tekintetében úgy rendelkezik, hogy azt a Tanács az alakuló ülésén, minősített többséggel határozza meg, amennyiben pedig nem születik meg a döntés, úgy a Kormány jelöli ki. A regionális fejlesztési tanács működésének törvényességi felügyeletét szintén a székhely szerint illetékes fővárosi, megyei közigazgatási hivatal vezetője látja el, ugyanolyan módon, mint a megyei területfejlesztési tanácsok esetében. A törvény szerint a regionális fejlesztési tanácsok munkaszervezetének működési költségeihez a kormányzati hozzájárulást a költségvetési törvényben kell tervezni. A törvény meghatározza a regionális fejlesztési tanácsok tagjait, valamint a tanács ülésein tanácskozási joggal, illetve meghívottként résztvevők körét.

-----STARTING---POINT---VEGE---

A 7. §-hoz

A hatálybaléptető rendelkezéseken túl a törvény felhatalmazást ad a Kormánynak, hogy rendeletben szabályozza a területi monitoring rendszer feladat- és hatáskörét, szervezeti és működési rendjét, továbbá a területfejlesztési önkormányzati társulások működéséhez kapcsolódó költségvetési hozzájárulás mértékét és felhasználásának módját. A módosítás értelmében a miniszternek a törvény hatálybelépését követő harminc napon belül kell kezdeményeznie a regionális fejlesztési tanács megalakulását az alakuló ülés összehívásával, a regionális fejlesztési tanácsnak pedig az alakuló ülését követő harminc napon belül kell az alapszabályát elfogadnia. Az ezzel kapcsolatos szervező munkát a miniszter végzi.