2011. évi LVII. törvény indokolása

az összefogás az államadósság ellen alapba történő befizetésekhez kapcsolódó kedvezmények megalkotásáról és az alap létrehozásával kapcsolatos törvénymódosításokról

-----STARTING---POINT---ALTALANOS--- 

A törvény a Kormány által létrehozott az Összefogás az Államadósság Ellen Alapba befizetett adományok ösztönzését szolgáló kedvezményekre vonatkozó szabályokat alkotja meg, továbbá az Alap működéséhez, a részére érkező adományoknak a Nyugdíjreform és Adósságcsökkentő Alap útján az államadósság csökkentésére történő felhasználása, valamint a Kormányzati Ellenőrzési Hivatal ellenőrzési jogkörének - beleértve a titokfajták megismerhetőségét is - törvényi szintű rendezése érdekében szükséges törvénymódosításokat végzi el.

-----STARTING---POINT---RESZLETES---

Az Összefogás az Államadósság Ellen Alapba történő befizetésekhez kapcsolódó kedvezmények

Az 1. §-hoz

A magánszemély az Alapba az adóévben befizetett összeg után személyi jövedelemadó kedvezményt vehet igénybe, a befizetést igazoló bizonylat alapján a kedvezményi keret összegéig. A kedvezményi keretet az összevont adóalapnak a családi kedvezménnyel csökkentett összege és a bevallásköteles különadózó jövedelem adóalap együttes összege adja.

Amennyiben a magánszemélynek az adott évben több jogcímen is keletkezik jövedelme, akkor döntése szerinti jövedelme adóalapjával szemben érvényesítheti a kedvezményt, amelyet bevallásában kell jeleznie.

Amennyiben a magánszemély családi kedvezménnyel csökkentett összevont jövedelemadó alapja és a különadózó jövedelem adóalapja együttesen nem nyújt fedezetet a befizetés teljes levonására, akkor a le nem vont rész után az adóalap-kedvezmény további - legfeljebb négy - adóév kedvezmény kerete terhére érvényesíthető, akkor is eszerint kell eljárni, ha a magánszemélynek az adóévben nem volt kedvezmény kerete.

A 2. §-hoz

A nemzeti összefogás jegyében létrehozott Alapnak adott támogatások ösztönzése érdekében a törvény biztosítja, hogy az Alapnak adott támogatást, juttatást a támogató vállalkozások elszámolhassák az adózás előtti eredményük terhére a törvényben foglalt tartalommal kiállított támogatási igazolás alapján. A törvény biztosítja, hogy az Alap javára jutatott támogatások, juttatások az Alap vagy a juttató vállalkozás számlavezető hitelintézete által kiállított támogatási igazolás alapján is elismert költségnek, ráfordításnak minősülnek az adózó társasági adóalapjának megállapítása során.

A 3. §-hoz

A nemzeti összefogás jegyében létrehozott Alapnak adott támogatások ösztönzése érdekében a törvény az egyszerűsített vállalkozói adó alanyai tekintetében biztosítja, hogy az egyszerűsített vállalkozói adó alapjának nem része az egyszerűsített vállalkozói adó alanya által az Összefogás az Államadósság Ellen Alapnak nyújtott támogatás összege a törvényben foglalt tartalommal kiállított támogatási igazolás alapján. A törvény biztosítja, hogy az Alap javára jutatott támogatások, juttatások az Alap vagy az egyszerűsített vállalkozói adó alany számlavezető hitelintézete által kiállított támogatási igazolás alapján is figyelembe vehetők az egyszerűsített vállalkozói adó alapja megállapítása során.

A 4. §-hoz

A magánszemély az általa az Alapba teljesített befizetés után - a befizetést igazoló bizonylat alapján - általános esetben (amikor az ekho alap után 15 százalékos mértékű ekhót fizet) a befizetés összegének 63,3 százalékával csökkentheti az ekho alapját. Ha a magánszemély által adott támogatás összege meghaladja a magánszemély ekho alapját, akkor a le nem vont rész után az adóalap-kedvezmény további - legfeljebb négy - adóév ekho alapja terhére érvényesíthető.

Az 5. §-hoz

Nem élhet a munkáltatói adómegállapítás, az adóhatósági közreműködéssel történő egyszerűsített bevallás és az adónyilatkozat lehetőségével a magánszemély, ha az Alap számára befizetett összeg után adóalap-kedvezményt kíván igénybe venni. Vagyis amennyiben a magánszemély élni kíván az Alapnak befizetett összeg után igénybe vehető adóalap-kedvezménnyel, akkor adóbevallását adóhatósági közreműködés nélkül kell megtennie.

A törvény egyértelművé teszi, hogy az Alapba történő befizetések esetében az Alap számlavezető hitelintézetének nem kell igazolást kiállítania ahhoz, hogy a magánszemély az adóalap-kedvezményt adóbevallásában érvényesíthesse.

A 6. §-hoz

A rendelkezés megteremti annak lehetőségét, hogy az adózók befizetett adójukról való 2012. rendelkező évi rendelkezés útján hozzájárulhassanak az államadósság csökkentésének céljaihoz.

Az Alap a törvényben meghatározott közintézményekkel esik azonos elbírálás alá, tehát az ún. „első” (civil) egy százalék terhére lehet rendelkezni, valamint a kedvezményezetté váláshoz nem szükséges a nyilvántartásba vételtől számított 2 év eltelte.

Az Összefogás az Államadósság Ellen Alap létrehozásával kapcsolatos törvénymódosítások

A 7. §-hoz

A Nyugdíjreform és Adósságcsökkentő Alapról, és a szabad nyugdíjpénztár-választás lebonyolításával összefüggő egyes törvénymódosításokról szóló 2010. évi CLIV. törvény módosítása az Alap lehetséges bevételeként határozza meg az Összefogás az Államadósság Ellen Alapból átutalt, valamint a megszűnése esetén átkerülő vagyonából származó bevételeket, amelyeket kizárólag az államadósság csökkentésére kell fordítani.

Az Alap vagyonába tartozó eszközök értékének védelmére intézkedéseket lehet alkalmazni. Ezzel összhangban az Alap vagyonát képező eszközök értékesítéséből származó bevételt fel lehet használni a még nem értékesített eszközök értékének megóvása és az eszközökből fakadó kockázatok csökkentése érdekében.

A 8. §-hoz

A Nyugdíjreform és Adósságcsökkentő Alapnak a Magyar Állam javára megfizetendő (és költségvetési bevételként elszámolandó) bevételei meghatározását az államháztartásról szóló 1992. évi XXXVIII. törvényben (a továbbiakban: Áht.) is szükséges kiegészíteni az Összefogás az Államadósság Ellen Alapból származó bevételekkel.

Az Áht. meghatározza, hogy a Kincstárban mely szervezetek kötelesek pénzforgalmi számlát vezetni. A felsorolás tartalmazza a Nemzeti Média- és Hírközlési Hatóság önálló jogi személyiségű Médiatanácsát, ugyanakkor magát a Hatóságot nem. A módosítás ennek pontosítására irányul.

A helyi önkormányzatokról szóló 1990. évi LXV. törvény (a továbbiakban: Ötv.) alapján az önkormányzat továbbá a Ptk. alapján a polgármesteri hivatal is jogi személy, így vállalhatnak kötelezettséget, s az adózás rendjéről szóló 2003. évi XCII. törvény alapján adóköteles tevékenységet folytatva külön-külön pénzforgalmi számla nyitására kötelesek.

Ugyanakkor az Ötv. 38. §-a értelmében a polgármesteri hivatal látja el az önkormányzat működésével, valamint az államigazgatási ügyek döntésre való előkészítésével és végrehajtásával kapcsolatos feladatokat, azaz a helyi önkormányzat és az önkormányzati hivatal gazdálkodási szempontból egységet képeznek. Az Áht. 63. és 83/A. §-ának módosítása megteremti az összhangot a fenti jogszabályok között.

A kormányzati ellenőrzési szervnek az Áht.-ben szereplő feladatköri felsorolását indokolt kiegészíteni az Összefogás az Államadósság Ellen Alapra vonatkozó ellenőrzéssel is, amely egyúttal az Áht. 120/B. § (4) bekezdése által lehetővé teszi a törvény által védett titokfajtáknak a KEHI általi megismerhetőségét ezen Alap vonatkozásában is.

Az általános forgalmi adó szabályozásával kapcsolatos törvénymódosítás

A 9-10. §-hoz

A közös hozzáadottértékadó-rendszerről szóló 2006. november 28-i 2006/112/EK tanácsi irányelv 13. cikke szerint a közjog által szabályozott szervek nem minősülnek adóalanynak az olyan tevékenységek, illetve ügyletek vonatkozásában, amelyeket hatóságként folytatnak.

Az általános forgalmi adóról szóló 2007. évi CXXVII. törvény 7. § (1) bekezdése szerint az irányelvnek megfelelően nem gazdasági tevékenység és nem eredményez adóalanyiságot a Magyar Köztársaság Alkotmánya által, illetőleg az annak felhatalmazása alapján megalkotott jogszabály alapján közhatalom gyakorlására jogosított személy, szervezet által ellátott, és a létesít ő okiratában is megjelölt közhatalmi tevékenysége.

A (2) bekezdés értelmében a közhatalmi tevékenységnek minősül az európai uniós és egyéb nemzetközi támogatás elosztásáról való döntési tevékenység. A módosítás döntési tevékenységet végző szervezetek és a források felhasználásáért felelős hatóság közötti ÁFA elszámolásban jelentkező koherencia zavar feloldását célozza.

-----STARTING---POINT---VEGE---

Záró rendelkezések

A 11. §-hoz

Hatályba léptető rendelkezés.

A 12. §-hoz

A törvénybe foglalt átmeneti rendelkezdés szerint az Alapnak adott támogatásokhoz, juttatásokhoz kapcsolódó szabályokat az adózók már a 2011-ben adott támogatásokra is alkalmazhatják.

A 13. §-hoz

Az Áht. 105/A. §-ának módosítása felesleges szóismétlést javít.

A 14. §-hoz

A 2010. évi CLIII. törvény 10. § (8) és (70) bekezdése - amely a központi költségvetési szervek jelenleg is létező közzétételi kötelezettségét egységesen, a Kincstár honlapján történő közzététellel írja elő teljesíteni - által kijelölt szabályozási cél a hatályos szabályokkal is biztosított.