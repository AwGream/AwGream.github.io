2018. évi CXII. törvény indokolása

filmalkotások készítésével és terjesztésével kapcsolatos egyes törvények módosításáról

-----STARTING---POINT---ALTALANOS--- 

A törvény egyik célja a nemzeti filmvagyon kezelésének átvétele óta eltelt időszak tapasztalataira tekintettel a nemzeti filmvagyon fogalmának pontosítása, egyértelműsítése érdekében fogalmi pontosítások átvezetése.

A mozgóképről szóló 2004. évi II. törvény (a továbbiakban: Mktv.) 2011. január 1. óta lehetőséget biztosít a Médiaszolgáltatás-támogató és Vagyonkezelő Alap (a továbbiakban: MTVA) számára a nemzeti filmvagyonba tartozó filmalkotások kedvező költségtérítés ellenében történő felhasználására, ugyanakkor a jelenlegi szabályozás szerint a Filmarchívum részére az MTVA a közszolgálati médiavagyonba tartozó filmfelvételek, fényképeket piaci áron biztosítja. A törvény módosítja az Mktv.-t annak érdekében, hogy a közgyűjtemények közötti együttműködés és a felhasználás mindkét fél számára kölcsönösen kedvező legyen.

A törvény az Mktv. II. Fejezetét egy új 3. alcímmel egészíti ki. Az új 3. alcím a Magyar Nemzeti Filmalap (a továbbiakban: MNF) vagyonkezelői jogviszonyával kapcsolatos különös szabályokat állapítja meg, tekintettel arra, hogy 2017. január 1. napjától az Mktv. 5/A. § alapján az MNF vagyonkezelésébe kerülő nemzeti filmvagyonon túl, az Mktv. 36/J. §-a alapján a Magyar Nemzeti Digitális Archívum és Filmintézet vagy annak jogelődje vagyonkezelésében álló ingatlanok, továbbá a vagyonkezelői feladatellátáshoz szükséges eszközök és vagyoni értékű jogok is az MNF vagyonkezelésébe kerültek. Az Mktv. új 10. § (3) és (4) bekezdéseiben foglalt speciális eljárásrend indoka az MNF jövőbeli beruházásai. A folyamatban lévő épületfelújításon kívül, a jelenlegi tervek szerint, a Közgyűjteményi Digitalizálási Stratégia keretein belül fog sor kerülni a Magyar Nemzeti Filmarchívumban, illetve az MTVA Archívumában őrzött audiovizuális kulturális javak analóg állományának egységes elhelyezését szolgáló raktározás feltételeinek kialakítására is. A rendelkezések beiktatása emiatt kiemelt jelentőséggel bír.

Az Európai Bizottság 2018. július 10-én hagyta jóvá a filmtámogatási rendszer 2024. december 31-ig hatályos szabályozását (SA. 50768). A filmtámogatási program meghosszabbítását jóváhagyó SA. 50768 számú bizottsági határozat megállapításaira tekintettel szükséges szabályozni a támogatáshalmozódási szabályokat. A bizottsági határozattal való összhang biztosítása érdekében a törvény kiegészíti az Mktv. 13. §-át.

A törvény módosítja az „art” besorolású filmalkotások forgalmazásának támogatási szabályait is. A módosítás értelmében csak akkor lehetséges a forgalmazás támogatása, amennyiben a film „art” besorolására a film bemutatását megelőzően kerül sor.

Pontosítja a törvény a Nemzeti Média- és Hírközlési Hatóság Hivatala (a továbbiakban: Hivatal) keretében működő Nemzeti Filmiroda Mktv. szerinti eljárásait. A Hivatal által vezetett - az Mktv.-ben eddig nem szereplő - két közhiteles nyilvántartás kerül feltüntetésre (moziüzemeltetési tevékenységet folytató és a forgalmazói tevékenységet folytató természetes, illetve jogi személyek nyilvántartása). Pontosítja továbbá a törvény a filmregisztráció szabályait.

Módosul a közvetett támogatásra jogosultság megállapítása iránti eljárás. A támogatási igazolásra vonatkozó eljárást is módosítja a törvény, a módosítás eredményeképpen a befejezési garancia díja is elszámolható lesz filmgyártási költségként. A filmgyártási költségek elszámolásával kapcsolatos szabályok gyakorlati célú pontosítására is szükség volt. A törvény pontosítja a gyártási időszak fogalmát, illetve az elszámolható produceri költségek körét, és módosítja a külföldi színészek és stábtagok díjazásának elszámolásával kapcsolatos szabályokat.

A törvény egy új IV/A. fejezettel egészíti ki az Mktv.-t, amelyben a fiatalkorúak filmipari tevékenység során történő foglalkoztatására vonatkozó speciális szabályokat deklarálja. A jelenleg hatályos szabályozás egységesen tiltja a 18 év alatti fiatalok 22:00 óra és 06:00 óra közötti foglalkoztatását (azaz az éjszakai munkavégzésüket). Emiatt bizonyos filmművészeti szempontból nélkülözhetetlen forgatási körülmények során (pl. sötétben történő szabadtéri forgatás) fiatal munkavállalók foglalkoztatása a jogszabályok által megengedett módon nem biztosítható. A törvény annak érdekében, hogy a nemzetközi filmprodukciók számára versenyképes helyszín maradhasson Magyarország, szabályozza a fiatal munkavállalók filmipari tevékenység során történő foglalkoztatását. A módosítás összhangban áll az irányadó európai tanácsi irányelvvel.

A törvény megemeli a filmforgatási célú közterület használattal kapcsolatos eljárás igazgatási szolgáltatási díj mértékét. 2016. október 1. napjától a filmforgatási célú közterület használati kérelmeket az MNF szervezeti egysége bírálja el. A hatósági jogkör gyakorlása során a Filmforgatási Helyszínek Irodája (a továbbiakban: Iroda) az eljárásokért fizetett igazgatási szolgáltatási díjakon túlmenően más pénzügyi fedezettel nem rendelkezik a működésére. A díjemelés a kérelmek elbírálásához használt térinformatikai rendszer használata miatt szükséges, amely mással nem helyettesíthető. Egy lekérdezés díja önmagában magasabb, mint egy alapeljárás, amelyet az MNF-nél kezdeményeztek. Az igazgatási szolgáltatási díjak jelenlegi összege így nem nyújt fedezetet az Iroda működésére.

A műsorterjesztés és a digitális átállás szabályairól szóló 2007. évi LXXIV. törvény (a továbbiakban: Dtv.) módosításának célja a digitális műsorterjesztési szolgáltatások nyújtását lehetővé tevő digitális műsorszóró hálózat és műsorszóró adó üzemeltetési jogosultság megszerzésére vonatkozó pályázati eljárás tekintetében a szabályozás átláthatóbbá és egyszerűbbé tétele, a meghaladott szabályok deregulációja.

Az országos vételkörzetű digitális műsorszóró hálózat üzemeltetési jogosultságának pályáztatása 2007-ben lezárult, és elindult az országos műsorszóró hálózat üzemeltetése. A pályáztatás alapján analóg-digitális párhuzamos televízió sugárzás, műsorszórás valósult meg, egészen 2014 végéig, amikor a több ütemben lezajlott analóg lekapcsolás végső fázisaként az analóg földfelszíni országos televízió-adóhálózat utolsó adói is lekapcsolásra kerültek. Az országos televíziós digitális átállás megvalósulására tekintettel a Dtv. egyes rendelkezései, például a digitális műsorszórás vételét lehetővé tevő berendezések állami támogatására - amely támogatási program már véget ért - vonatkozó szabályok meghaladottá váltak. A módosítás mindezekre tekintettel deregulálja a digitális átállással kapcsolatos anyagi és eljárásjogi szabályokat.

A digitális földfelszíni műsorszóró hálózatok és műsorszóró adók üzemeltetéséhez szükséges frekvencia értékesítésére vonatkozó szabályok tekintetében a módosítás számos részletszabály hatályon kívül helyezésével a törvényi szabályozás egyszerűsítését és az általános frekvenciaértékesítési szabályozás szélesebb körű alkalmazhatóságát célozza. A műsorszóró adók és hálózatok üzemeltetési jogosultságának részét képező frekvenciahasználati jogosultság (a módosítással nem érintett Dtv. 8. § (2) bekezdés b) pontja) értékesítésének, hasznosításának anyagi jogi és eljárási jogi kérdéseit az elektronikus hírközlésre vonatkozó törvényi és rendeleti szintű szabályozás részletesen rendezi. A Dtv. hatályos szabályozása a pályáztatásra, a frekvenciaértékesítésre vonatkozó rendelet alkalmazását jelenleg is tartalmazza, azonban emellett részletes eljárásrendet rögzít a pályáztatás tekintetében. A módosítás az egyszerűsítés és a különböző távközlési célú (televízió, mobil beszéd- és adatátvitel stb.) frekvenciahasznosítás eljárásrendje egységesítésének szándékával a hatályos rendelkezéseknél szélesebb körben támaszkodik az elektronikus hírközlési rendelkezésekre. A törvény mindezekre tekintettel a vonatkozó elektronikus hírközlési szabályozás - mint a Dtv.-ben nem szabályozott kérdések tekintetében irányadó normák - alkalmazásának előírása mellett hatályon kívül helyezi a Dtv. pályáztatásra vonatkozó rendelkezéseinek egyes részletszabályait.

A törvény tartalmazza továbbá azokat a kodifikációs szempontú változtatásokat, amelyek a közigazgatási perrendtartásról szóló 2017. évi I. törvény és az általános közigazgatási rendtartásról szóló 2016. évi CL. törvény hatálybalépése miatt szükségesek. A törvény elfogadását követően szükséges a frekvenciahasználati jogosultság megszerzését szolgáló árverés és pályázat szabályairól szóló 4/2011. (X. 6.) NMHH rendelet módosítása.

A törvény a médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) módosítását is magában foglalja.

A törvény célja, hogy az Mttv. módosításával egy új elkülönített pénzalapot hozzon létre Televíziós Film Mecenatúra néven.

Az elmúlt időszakban megerősödött a magyar filmgyártás támogatásának rendszere, amelynek hatékonyságát a hazai filmalkotások nemzetközi sikerei is visszaigazolják. Ez a jelentős előrelépés mindenekelőtt az elsődlegesen filmszínházi bemutatásra szánt filmalkotások terén tapasztalható, ugyanakkor hasonlóan indokolt más, a magyar filmgyártásban szintén nagy hagyománnyal rendelkező filmes műfajok (például történelmi televíziós filmek és filmsorozatok) megerősítése. A pénzalap létrehozásának célja, hogy az elsődlegesen médiaszolgáltatásban való közzétételre szánt filmek és filmsorozatok gyártásának támogatását előmozdítsa, biztosítva ezzel, hogy az állampolgárok lehető legszélesebb köréhez juthassanak el értékes, többek között a magyar történelmi múltat és kultúrát bemutató filmalkotások. A törvény arra a meggyőződésre épül, hogy ez a cél akkor érhető el a leghatékonyabban, ha a meglévő támogatási rendszer olyan új elemmel egészül ki, amely a televíziós filmek gyártásának támogatására szakosodva kifejezetten e műfaj sajátosságaira szabhatja finanszírozási rendjét.

-----STARTING---POINT---RESZLETES---

Az 1. §-hoz

A törvény a mozgóképszakma specifikus és folyamatosan változó jellegére tekintettel kiegészíti az a törvény alkalmazásában használt filmalkotás értelmező rendelkezését. A módosítással a beszélgetőműsorhoz hasonlóan a vitaműsor sem minősül filmalkotásnak. Emellett a tehetségkutató műsor sem tartozhat a filmalkotás fogalmi körébe, mivel olyan - a filmalkotásoktól eltérő jellemzőkkel bíró - televíziós műsorformátumot jelent, amit a szórakoztatóipar alakít és használ.

A filmalkotás fogalma mellett kiegészítésre kerül a filmterjesztés fogalmának értelmező rendelkezése is.

Napjainkban a televíziózásban elterjedőben van egy olyan tendencia, amely egyes műfajok és műsortípusok keveredését, összemosódását mutatja, ezzel együtt új műfajok létrejöttének is tanúi lehetünk. Mindez szükségessé teszi a kulturális értéket műfaja alapján létrehozó filmalkotás értelmező rendelkezésének kiegészítését. A törvény a kormány hatáskörébe helyezi a kulturális értéket műfaja alapján létrehozó körből a kivételek megállapítását.

A törvény egyúttal a „kulturális értéket nem hoz létre” kitételt kiveszi a kulturális értéket műfaja alapján létrehozó filmalkotás fogalmából.

A műpéldány fogalom bevezetésének célja, hogy a filmvagyon elemeinek meghatározása teljeskörű legyen.

A 2. §-hoz

A hatályos Mktv. definíciója nem pontos abból a szempontból, hogy a filmalkotások tekintetében mely vagyoni felhasználási jogok tartoznak a nemzeti filmvagyon körébe. Az Mktv. 5/A. § (1) bekezdése mind az 1884. évi XVI. törvénycikk, mind az 1921. évi LIV. törvénycikk, mind pedig az 1969. évi III. törvény esetében olyan jogszabályhelyre utal, mely a szerzői jogok átruházását, megszerzését foglalja magában, tehát ezekben az esetekben szerződéses jogátszállásra vonatkozik, amely az állami filmstúdiók esetében a munkaviszony jellegénél fogva történt meg, ezt követően pedig megfilmesítési szerződések útján. A Szerzői Jogi Szakértő Testület 16/2011/1. számú szakvéleménye is kifejtette: „a Filmtv. 2. § 26. pontja alapján a nemzeti filmvagyonba kerülő, filmelőállítót megillető szerzői vagyoni jogok körét nem lehet teljes bizonyossággal beazonosítani, mert a Filmtv. ebben a tekintetben az Szjt. 64. §-ára utal vissza, az Szjt. 64. §-a viszont nem a filmmel kapcsolatos szerzői vagyoni jogokról rendelkezik. A filmmel kapcsolatosan a filmelőállítót megillető, illetve rá a szerzőkről átszálló különböző jogokat az előbb hivatkozott 65. §, továbbá a 66. § rendelkezései határozzák meg.” Fentiekre tekintettel a törvény az Mktv. nemzeti filmvagyont definiáló 5/A. § (1) bekezdés ad) pontját kibővíti az Szjt. 66. § (1) bekezdésével, amely egyértelműen meghatározza a filmelőállító jogszerzését.

A törvény az Mktv. nemzeti filmvagyon körébe tartozó ingóságokat felsoroló 5/A. § (1) bekezdés b) pontját egészíti ki annak érdekében, hogy a nemzeti filmvagyon magában foglalja minden, a filmhez kapcsolódó egyéb olyan szerzői művek jogait is, amelyeket az állam - a korábban állami tulajdonban álló - filmelőállítótól jogutódlással megszerzett. Ilyen szerzői művek különösen a filmekről készült fotóművészeti alkotások, plakátok, egyéb olyan szerzői művek, amelyek célja a filmalkotások reklámozása stb. Ezen szerzői művek megrendelője szinte minden esetben a filmelőállító. A nemzeti filmvagyonba tartozó filmek előállítása, illetve forgalmazása céljából készült egyéb szerzői művek felhasználásának jogai - jogutódlás révén - jellemzően megilletik az államot, vagy azért, mert az adott szerzői műnek az állami tulajdonban álló megrendelője a felhasználási jogot szerződéssel megszerezte, vagy pedig azért, mert a szerzőnek az állami tulajdonban álló megrendelővel fennálló munkaviszonyából folyó kötelezettsége volt az adott szerzői mű megalkotása. A műpéldány fogalom használata lehetővé teszi, hogy a filmvagyon minden lehetséges fizikai hordozót magában foglaljon.

A törvény az Mktv. 5/A. §-át egy új (3) bekezdéssel is kiegészíti. A nemzeti filmvagyonba tartozó filmek állománya folyamatosan bővül, tekintettel azokra az 5/A. § szerinti feltételeknek megfelelő filmalkotásokra és egyéb szerzői jogi védelmet élvező művekre, amelyek hazai és külföldi magánszemélyektől, jogi személyektől, állami intézményektől kerülnek a közgyűjteménybe. A bővülés ütemezésének és terjedelmének kiszámíthatatlansága miatt indokolt olyan szabályok megalkotása, amelyek a tulajdon, illetve felhasználási jog megszerzésének módját a vagyonkezelői jog létrejöttét egyszerűsítik, és ezáltal csökkentik az MNV Zrt. és az MNF adminisztratív terheit.

A 3-5. §-hoz

Az 5/A. § kiegészítésére tekintettel módosulnak az Mktv. 5/B-5/D. §-ai.

A 6. §-hoz

Az Mktv. 2011. január 1. óta lehetőséget biztosít az MTVA számára a nemzeti filmvagyonba tartozó filmalkotások kedvező költségtérítés ellenében történő felhasználására. Számos esetben felmerül azonban, hogy a Filmarchívum tevékenysége során a közszolgálati médiavagyonba tartozó filmfelvételek, fényképek felhasználása válik szükségessé (pl. korabeli interjúk, portréfilmek felhasználása DVD extraként, valamint a Filmarchívum saját gyártású filmtörténeti ismeretterjesztő filmkiadványaiban: videóesszék, dokumentumfilmek, fényképek felhasználása katalógusokban, DVD borítókon, a Filmarchívum különböző, ismeretterjesztést, oktatást vagy kutatási segítségnyújtást célzó online és fizikai kiadványaiban stb), mely felhasználást az MTVA piaci áron biztosítja. A közgyűjtemények közötti együttműködés indokolttá teszi, hogy a felhasználás mindkét fél számára kölcsönösen kedvező legyen, ezáltal elősegítve a hosszú távú célok hatékonyabb megvalósulását.

A 7. §-hoz

Az MNF feladatait bővíti, tekintettel az MNF által ténylegesen ellátott feladatokkal.

A 8. §-hoz

Az Mktv. II. Fejezetét egy új 3. alcímmel egészíti ki. Az új 3. alcím az MNF vagyonkezelői jogviszonyával kapcsolatos különös szabályokat állapítja meg, tekintettel arra, hogy 2017. január 1. napjától az Mktv. 5/A. § alapján az MNF vagyonkezelésébe kerülő nemzeti filmvagyonon túl, az Mktv. 36/J. §-a alapján a Magyar Nemzeti Digitális Archívum és Filmintézet vagy annak jogelődje vagyonkezelésében álló ingatlanok, továbbá a vagyonkezelői feladatellátáshoz szükséges eszközök és vagyoni értékű jogok is az MNF vagyonkezelésébe kerültek. Ezen állami vagyon terjedelme és a nemzeti filmvagyon sajátosságai indokolják külön vagyonkezelési szabályok megalkotását a vagyonelemekkel kapcsolatos fejlesztésekre, beruházásokra, selejtezésre vonatkozóan. Amellett, hogy a jelen szakaszban szereplő szabályok általánossággal mentesítik az MNF-et a visszapótlási kötelezettség alól, valamint a hasznosításra, selejtezésre és beruházások megvalósítására vonatkozóan tartalmaz speciális szabályokat, tartalmaz a különlegesebb megítélés alá eső, a nemzeti filmvagyonba sorolandó vagyonelemekre vonatkozó egyedi jelleget hordozó rendelkezéseket. Tekintettel arra, hogy az 5/A. § módosításával kiegészül a nemzeti filmvagyon köre, és a jelenleg bevonni kívánt vagyontípusok éppen fellelhetőségük miatt más megítélés alá esnek, szükséges egyedi jelleggel az MNF vonatkozásában a 10. §-ban felsorolt szabályok életre hívása. Figyelemmel arra, hogy előre meg nem jósolható mennyiségű vagyonelem kerül majd várhatóan a Magyar Állam tulajdonába, mely vagyonelemeket szükséges vizsgálatok alá vetni, adott esetben digitalizálni, esetleg megsemmisíteni (állapota, rosszabb minősége és duplikáció miatt is adott esetben), szükséges törvényben lefektetni ezen szabályokat.

Fentiek mellett a már jelenleg az MNF vagyonkezelésében lévő hordozók esetében is szükséges a fenti szabályozás alkalmazása. A filmalkotások hordozó anyagai speciális tárolást igényelnek, amit az MNF részére történő vagyonkezelésbe adást megelőzően nem minden esetben kaptak meg ezen műpéldányok, így fennállhat akár egyes kópiáknál a penészedés esélye is. Egy ilyen sajnálatos és szerencsétlen helyzetben az adott kópia megsemmisítéséről (további hordozók fertőződésének elkerülése végett) gondoskodni kell azonnal, amit akadályozhat, lassíthat a törvényi felhatalmazás nélkül fennálló adminisztratív kötelezettség, emellett megemlíthetők az alkalmatlan, szennyezett vagy duplikáció miatt felesleges kópiák hulladékká minősítése esetén felmerülő speciális követelmények, tekintettel arra, hogy ezen műalkotások hordozó anyagai veszélyes anyagnak minősülnek. A 10. § rendelkezései a felelős és filmszakmai szempontból indokolt vagyongazdálkodás megvalósítását segítik elő.

A nemzeti filmvagyonba tartozó filmek állománya folyamatosan bővül, tekintettel azokra az 5/A. § szerinti feltételeknek megfelelő filmalkotásokra és egyéb szerzői jogi védelmet élvező művekre, amelyek hazai és külföldi magánszemélyektől, jogi személyektől, állami intézményektől kerülnek a közgyűjteménybe. A bővülés ütemezésének és terjedelmének kiszámíthatatlansága miatt indokolt olyan szabályok megalkotása, amelyek a vagyonkezelői jog megszerzését egyszerűsítik, automatizálják, és ezáltal csökkentik az MNV Zrt. és az MNF adminisztratív terheit. Ezen szabályok nélkül beláthatatlan mennyiségű szerződés-egyeztetési, és szerződéskötési, vagyon-nyilvántartási, birtoklási, használati, tárolási, őrzési kérdés felmerülése elkerülhető (így a feladat ellátásának humánerőforrás igénye is minimalizálódik), ugyanakkor kockázat nem merül fel alkalmazásával, tekintettel arra, hogy az adott vagyonelemekkel kapcsolatos közfeladat az MNF-hez került delegálásra ugyanezzel a jogszabállyal. Közfeladatellátás okán az ingyenesség kimondása is indokolt. Az átláthatóságot a tulajdonosi joggyakorló irányába fennálló évenkénti adatszolgáltatási kötelezettség biztosítja.

A 9. §-hoz

Az Európai Bizottság 2018. július 10-én hagyta jóvá a filmtámogatási rendszer 2024. december 31-ig hatályos szabályozását (SA. 50768). A bizottsági jóváhagyó határozat értelmében az abban szereplő mértékek ún. kumulatív támogatási intenzitások, azaz az azonos elszámolható költség esetében adott összes támogatásra vonatkoznak. A hatályos Mktv. nem rendelkezik a támogatáshalmozódási szabályokról. A bizottsági határozattal való összhang biztosítása érdekében a törvény kiegészíti az Mktv. 13. §-át.

A 10. §-hoz

Az „art” besorolású filmek pályázati szabályainak konkretizálása, a forgalmazás támogatása csak abban az esetben lehetséges, amennyiben a film „art” besorolására a film bemutatását megelőzően kerül sor. A törvény ennek megfelelően egészíti ki az Mktv. 17. §-át.

A 11. §-hoz

Az Mktv. két közhiteles nyilvántartást nem említ: a moziüzemeltetési tevékenységet folytató természetes, illetve jogi személyek nyilvántartását és a forgalmazói tevékenységet folytató természetes, illetve jogi személyek nyilvántartását. A törvény a fenti két közhiteles nyilvántartással egészíti ki az Mktv. 19. § (1) bekezdés c) pontját.

A 12. §-hoz

A törvény a közigazgatási eljárások egyszerűsítése érdekében előírja, hogy amennyiben az elektronikus ügyintézés esetében a kérelmet elektronikus űrlapon kell benyújtani, akkor a hatóság információs rendszerén keresztül történik az elektronikus űrlapok benyújtása.

Garanciális módon rögzíti a törvény, hogy amennyiben a természetes személy ügyfél a kérelmét nem megfelelő nyomtatványon, elektronikus űrlapon nyújtja be, akkor a hatóság hiánypótlásra hívja fel az ügyfelet. Az elektronikus kapcsolattartási szabályok módosítására 2020. július 1-i hatállyal kerül sor.

A 13. §-hoz

A Hatóság feljelentési kötelezettsége esetében indokolatlanul szűkíti a mozgásteret, ha csak a támogatott ellen léphet fel ilyen eszközökkel, a törvény ennek megfelelően az Mktv. 19/I. § (1) bekezdéséből hatályon kívül helyezi a „támogatott” kifejezést.

A 14. §-hoz

A filmregisztrációs szabályok pontosítását a normavilágossági kritériumok indokolják. Mivel a 19/N. § (3) és a (4) bekezdés között nem differenciált a jogszabály, így nem egyértelmű, hogy az azonosító generálása mely regisztrációs lépéshez kapcsolódik. Az általános gyakorlat azt mutatta, hogy a filmalkotások magyar nyelvű címe sok esetben változik, így nem célszerű azt nem változtatható adatként rögzíteni. Fontos rögzíteni, hogy a filmalkotás hazai és eredeti forgalmazójának a beazonosíthatóságához elengedhetetlenül szükséges a párhuzamos regisztráció elkerülése.

A 15. §-hoz

Az ésszerű határidő meghatározása szükséges az adatok közlésére, amennyiben az a kérelem benyújtásakor elmarad. A törvény alapján a filmterjesztő az adatok rendelkezésére állását követően haladéktalanul - de legkésőbb a filmalkotás magyarországi bemutatóját követő 90 napon belül - köteles azokat a Hivatalnak megküldeni.

A 16. §-hoz

A normavilágosság érdekében a törvény pontosítja a hivatkozásokat.

A 17. §-hoz

Az „art” film minősítésen alapuló támogatási rendszer egyik fontos pillére az „art” mozik műsorának a biztosítása. A hatóság által negyedévente ellenőrzött, az „art” mozik által teljesíteni szükséges kvótába beleszámítható „art” minősítésű filmalkotások felvétele és az „art” mozihálózat műsorában való szerepeltetése az a fontos kultúrpolitikai cél, amely ennek a jogintézménynek, az „art” minősítésnek a minél hatékonyabb hatósági szabályozásán és működtetésén keresztül valósul meg. Jelenleg az „art” mozihálózat tagjainak többsége havi rendszerességgel készíti el, programozza műsorát, így elsődleges fontosságú, hogy minél hamarabb értesüljenek egy adott filmalkotás „art” minősítésének az eredményéről. Ezt hivatott elősegíteni a besorolási eljárás kötelező megindításának a tervezett bemutató időpontjához képest az eddigi 30 napnál 45 napra történő előbbre hozatala, amely így nagyobb esélyt biztosít a megkívánt tartalmú műsorrend összeállításához.

A részletes indokolás a filmforgalmazó által benyújtott kérelem olyan tartalmi eleme, amely értelemszerűen a döntést előkészítő „Art” Bizottság számára nyújt az eddigieknél elmélyültebb szakmai tevékenységre lehetőséget.

A 18. §-hoz

Jelenleg az Mktv. 31/B. § (2) bekezdés d) pontjában szerepel a 31/B. (2a) bekezdésébe g) pontként áthelyezendő szövegrésze. Az áthelyezés oka az, hogy a stábtagok bejelentésére az eljárás későbbi szakaszában kerül sor, amikor már a filmelőállító/filmgyártó vállalkozás pontosabb adatokat tud szolgáltatni ezen személyekről.

A 19. §-hoz

A törvény az NMHH eljárásának gyakorlati célú pontosítását tartalmazza, a gyártási időszak fogalmának egzakt megfogalmazásához. Tekintettel arra, hogy a filmalkotás kérelmezett gyártási időszakára vonatkozó költségellenőrzés eljárás alapját a támogatási jogosultságot megállapító határozatban rögzített gyártási időszak kezdő, illetve befejező időpontjai képezik, ezért szükséges volt a definiálni a gyártási időszak befejezésének pontos dátumát.

Az elszámolható produceri költségek körének pontosítása szükséges, mert a gyakorlat azt mutatja, hogy a filmelőállítók/filmgyártók a produceri tevékenység változatos megnevezésével a 4%-os küszöbérték megkerülését célozzák. A jogalkotói szándék arra irányul, hogy ezt a széleskörű tevékenységet egységesen kezeljük. A filmalkotás előállításához kapcsolódó valamennyi produceri tevékenység azonos megítélés alá kell, hogy essen. Ellenkező esetben a költségarányok torzulásának veszélye állhat fenn. Ugyanakkor azokban az esetekben, amikor a külföldi stábtag adót fizet Magyarországon az új 31/F. § (2) bekezdés alapján, indokolt kivételt tenni a 4%-os korlát alól, mivel a 31/F. § (2) bekezdése alapján az 50%-os korlátozás már megfelelően védi a költségvetési érdekeket (hiszen az állami költségvetés kiadási és bevételi oldala szinte megegyezik).

A törvény új (11)-(12) bekezdésekkel egészíti ki az Mktv. 31/E. §-át. Az új (11) bekezdés az Mktv. 31/D. § (4) és (6) bekezdéséhez kapcsolódóan a befejezési garancia mértékét is meghatározza. Az új (12) bekezdés beiktatásának célja, hogy a külföldi színészek és stábtagok esetében ne lehessen megkerülni a szabályt közvetlen magyarországi jogviszony létesítésével, vagyis az alkalmazott szerződéses konstrukciótól függetlenül egységes legyen a javadalmazás elszámolhatóságának mértéke.

Annak érdekében, hogy a változás csak a nagyobb összegű, tipikusan külföldi magánszemélyek javadalmazása esetében jelentsen korlátozást, az ilyen költségek magánszemélyenként hárommillió forintot meg nem haladó részére egységesen 100% elszámolhatóságot, míg a hárommillió forintot meghaladó részére egységesen 50%-os elszámolhatóságot írna elő a törvény. Szintén az elszámolhatóság kijátszását lenne hivatott korlátozni az a szabály, hogy az egyébként adókötelessé nem tett (és így közvetlen magyar filmgyártási költségnek nem minősülő), de a magyar gyártással összefüggésben külföldi színésznek vagy stábtagnak kifizetett javadalmazás is csak ugyanezen korlátozásokkal legyen elszámolható a közvetlen filmgyártási költségek között.

A 20. §-hoz

A módosítás (1) és (2) bekezdése a stábtagok javadalmazásának elszámolhatóságához kapcsolódik. A (3) bekezdés szerinti módosítás célja, hogy a szöveg pontosításával a jogszabály megfeleljen annak a jogpolitikai célnak, hogy csak a ténylegesen Magyarországon nyújtott szolgáltatások képezhessék a közvetlen magyar filmgyártási költségek alapját, a külföldön teljesített szolgáltatások még közvetítő segítségével se legyenek elszámolhatóak a kedvezőbb közvetlen magyar filmgyártási költségekre vonatkozó szabályok alkalmazásával.

A 21. §-hoz

A módosítás célja az, hogy a filmes produkciók sajátosságaira tekintettel hatékonyan és ésszerű keretek között lehessen a 18 év alatti fiatalok részvételéhez kötött forgatási tevékenységet megszervezni és végrehajtani a fiatalkorúak foglalkoztatására vonatkozó általános védelmi szabályok sérelme nélkül.

A jelenleg hatályos szabályozás egységesen tiltja a 18 év alatti fiatalok 22:00 óra és 06:00 óra közötti foglalkoztatását (azaz az éjszakai munkavégzésüket). Emiatt bizonyos filmművészeti szempontból nélkülözhetetlen forgatási körülmények során (pl. sötétben történő szabadtéri forgatás) fiatal munkavállalók foglalkoztatása a jogszabályok által megengedett módon nem biztosítható.

A törvény ezért egy új IV/A. fejezettel egészíti ki az Mktv.-t annak érdekében, hogy a fiatal munkavállalók 22:00 óra után is foglalkoztathatóak legyenek, amennyiben ezt a forgatás speciális körülményei indokolttá teszik.

Ahhoz, hogy hazánk a nemzetközi filmprodukciók számára versenyképes helyszín maradhasson, jogszabályi szinten is biztosítani kell azokat a foglalkoztatási feltételeket, amelyek más európai országban is elérhetőek. A módosítás összhangban áll az irányadó európai tanácsi irányelvvel (a fiatal személyek munkahelyi védelméről szóló 94/33/EK tanácsi irányelv).

A 22. §-hoz

Felhatalmazó rendelkezés.

A 23. §-hoz

Átmeneti rendelkezést tartalmaz.

A 24. §-hoz

Az Mktv. új IV/A. fejezet előírásaira tekintettel az Mktv. 38/A. § (1) bekezdése kiegészül a fiatal személyek munkahelyi védelméről szóló 94/33/EK tanácsi irányelvre hivatkozással.

A 25. §-hoz

Sarkalatossági záradék.

A 26. §-hoz

Szövegcserés módosítások.

A 27. §-hoz

Hatályon kívül helyező rendelkezések.

A 28. §-hoz

A módosítás a digitális rádió- és televízió-műsorszóró hálózat, illetve műsorszóró adó üzemeltetési jogosultság pályázat útján történő elnyerésének szabályait módosítja, azzal a céllal, hogy a pályáztatási folyamatot egyszerűsítse és az elektronikus hírközlés-igazgatás általános frekvenciaértékesítési szabályaival összhangba hozza.

A törvény meghatározza a pályázati eljárás ügyintézési határidejét, az pályázattal kapcsolatos jogorvoslati eljárás részletszabályait.

A pályázati ajánlat a pályázati eljárás lezárásáig a törvény által védett titoknak minősül. A pályázati ajánlatot az Elnök az ügy iratai között elkülönítve, zártan kezeli. A pályázati ajánlatban szereplő adatokról az Elnök a hatósági szerződés megkötéséig harmadik személynek nem adhat tájékoztatást. A pályázati eljárás lezárásáig a pályázó más pályázó pályázati ajánlatába, valamint harmadik személy a pályázati ajánlatba és az eljárás irataiba nem tekinthet be, azok nem megismerhetők.

A pályázati eljárás lezárását követően a pályázó más pályázó pályázati ajánlatába, valamint harmadik személy a pályázati ajánlatba és az eljárás irataiba akkor tekinthet be, ha igazolja, hogy az irat vagy adat megismerése törvényen alapuló joga érvényesítéséhez, illetve jogszabályon vagy hatósági határozaton alapuló kötelezettsége teljesítéséhez szükséges.

Az Elnök a nyertessé nyilvánított pályázó pályázati ajánlatával és a pályázati kiírási dokumentációval összhangban a nyertessé nyilvánított pályázóval hatósági szerződést köt. A nyertes pályázó a hatósági szerződés megkötése iránti eljárást az Elnök pályázat nyertesét vagy nyerteseit megállapító határozata közlését követő harminc napos jogvesztő határidőn belül kezdeményezheti. Ha a pályázat nyertese a hatósági eljárásban nem vesz részt, azt akadályozza és a hatósági szerződés határidőben nem köthető meg, a hatósági eljárást okafogyottnak kell tekinteni.

Amennyiben a hatósági szerződésben meghatározott időpontig a műsorszóró hálózat vagy adó üzemeltetése megkezdésére, illetve a hálózaton vagy adón nyújtott műsorterjesztési szolgáltatás nyújtására - a nyertes pályázó érdekkörében felmerült ok miatt - nem kerül sor, az Elnök jogosult a hatósági szerződésben meghatározott jogkövetkezmények alkalmazásán túlmenően a hatósági szerződést azonnali hatállyal felmondani.

Az Elnök legalább ötvenezer forint, legfeljebb ötszázmillió forint mértékű bírságot szabhat ki, amennyiben a nyertes pályázó a pályázati ajánlatát visszavonja, vagy a hatósági szerződés megkötésére irányuló eljárást határidőn belül nem kezdeményezi, illetve amennyiben a nyertes pályázó a hatósági szerződést nem köti meg.

Ha a Hatóság döntésével szemben a bíróság eljárását kezdeményezték, a hatósági szerződés a bíróság jogerős döntéséig nem köthető meg.

A Hatóság jogosult a hatósági szerződésben foglaltak teljesítését ellenőrizni, amennyiben az ellenőrzés eredményeként megállapítja a hatósági szerződésben foglaltak ügyfél általi megsértését, az ellenőrzés során feltárt tények, a szerződésszegés súlya, a hatékony jogérvényesítés, a szerződéssel érintett társadalmi, gazdasági és jogviszonyok, valamint a vonatkozó műsorterjesztési alkotmányos alapelvek és célok, továbbá a szerződés alapját képező közérdek hatékony érvényesülése szempontjából mérlegeli, hogy a döntés megsértése tárgyában az Ákr. szerinti végrehajtási eljárást vagy az Eht. szerinti jogkövetkezmények alkalmazása érdekében hatósági eljárást indít.

Súlyos vagy ismételt ügyfél általi szerződésszegés esetében az Elnök jogosult - a hatósági szerződés eltérő rendelkezése hiányában - a hatósági szerződést azonnali hatállyal felmondani.

A 29. §-hoz

Szövegcserés módosítást tartalmazó rendelkezések.

A 30. §-hoz

Hatályon kívül helyező rendelkezések.

A 31. §-hoz

A Televíziós Film Mecenatúra (a továbbiakban: Mecenatúra) létrehozására tekintettel szükséges a Mecenatúra és a Médiaszolgáltatás-támogató és Vagyonkezelő Alap feladatainak egyértelmű elhatárolása, és ezzel összefüggésben az Alap támogatásaira vonatkozó szabályok pontosítása az új feladatkörnek megfelelően.

A 32. §-hoz

A Mecenatúra néven létrehozott pénzalap az elsődlegesen médiaszolgáltatásban való közzététel céljából készült filmalkotások és filmsorozatok támogatására. Az új pénzalap a feladatkörét illetően világosan elkülönül az Mttv. rendszerében már meglévő Médiaszolgáltatás-támogatási és Vagyonkezelő Alap tevékenységétől, amelynek feladatköre a közszolgálati médiaszolgáltatás és műsorszámok támogatására terjed ki.

Az új pénzalap kezelője az öt tagból álló Filmkollégium. A támogatandó filmek sajátosságára (televíziós bemutatására) tekintettel indokolt, hogy a Filmkollégium a médiaszolgáltatások meglévő szabályozási és támogatási szervezetrendszerével kapcsolatban álljon. Ezt biztosítja az, hogy elnökét a Médiatanács elnöke jelöli ki a Médiatanács tagjai közül. A Filmkollégium további tagjait a Kormány rendeletében meghatározott miniszterek delegálják öt évre.

A Mecenatúra tevékenységének szervezeti és szakmai ellenőrzését háromtagú felügyelő bizottság látja el.

A Mecenatúra szakmai önállóságát biztosítandó a Filmkollégium tagjai a filmművészet terén jártas, elismert szakemberek közül kerülnek ki összeférhetetlenségi szabályok megtartása mellett, és tevékenységük körében nem utasíthatók.

A Mecenatúra támogatáspolitikáját a Filmkollégium határozza meg azzal a megkötéssel, hogy támogatási tevékenységét nyilvános pályázat útján kell végeznie. A támogatás szabályait a Kormány rendeletben határozza meg. Abban az esetben, ha egy produkció az Mktv. szerinti támogatásban részesül, nem részesülhet egyidejűleg a Mecenatúra támogatásában is.

Filmkollégium munkáját a médiaszabályozás hivatali rendjébe illeszkedő önálló szervezeti egység segíti. A szakmai önállóság biztosítása érdekében a munkáltatói jogokat a törvény e körben a Filmkollégium elnökéhez telepíti.

Az új elkülönített pénzalap költségvetését az Országgyűlés - az Mttv. meglévő rendszerébe illeszkedve - a Nemzeti Média és Hírközlési Hatóság egységes költségvetéséről szóló törvény külön mellékleteként hagyja jóvá.

A törvény a Mecenatúra tekintetében is átvezeti az Mttv.-ben már szereplő, a Médiaszolgáltatás-támogatási és Vagyonkezelő Alap működésére vonatkozó egyes rendelkezéseket.

A Mecenatúra kezelésére, illetve a Filmkollégium működésére vonatkozó részletes, törvényi szabályozást nem igénylő további szabályokat a Filmkollégium határozza meg.

A 33. §-hoz

A médiaszolgáltatásban bemutatásra szánt filmalkotás fogalma elhatároló jelentőséggel rendelkezik ezért definiálni kell.

A 34. §-hoz

Felhatalmazó rendelkezés beiktatása az Mttv. 206. §-ába annak érdekében, hogy a Kormány rendeletben állapíthassa meg a - Nemzeti Média- és Hírközlési Hatóság Elnöke véleményének kikérésével - a 137/F. § (1) bekezdés szerinti támogatások részletszabályait, illetve a Filmkollégium és a Mecenatúra kormányzati tagjai delegálására jogosult minisztereket.

A 35. §-hoz

Átmeneti rendelkezések.

A 36. §-hoz

Az Európai Unió jogának az állami támogatásokra vonatkozó szabályaival való összhang biztosítása érdekében a törvény egy támogatási záradékot tartalmazó rendelkezéssel egészíti ki az Mttv.-t.

A 37. §-hoz

Szövegcserés módosítás.

-----STARTING---POINT---VEGE---

A 38. §-hoz

Hatályba léptető rendelkezések.

A 39. §-hoz

Sarkalatossági záradék.

A 40-41. §-hoz

E törvény jogharmonizációs klauzulája.