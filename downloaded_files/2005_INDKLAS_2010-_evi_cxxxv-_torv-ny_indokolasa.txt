2010. évi CXXXV. törvény indokolása

egyes migrációs tárgyú törvények jogharmonizációs célú módosításáról

-----STARTING---POINT---ALTALANOS--- 

A törvény célja a harmadik országok illegálisan tartózkodó állampolgárainak visszatérésével kapcsolatban a tagállamokban használt közös normákról és eljárásokról szóló, 2008. december 16-i 2008/115/EK európai parlamenti és tanácsi irányelvből (a továbbiakban: Visszatérési Irányelv), a Közösségi Vízumkódex létrehozásáról szóló, 2009. július 13-i 810/2009/EK európai parlamenti és tanácsi rendeletből (a továbbiakban: Vízumkódex) - a vízum elutasítása, visszavonása, megsemmisítése vonatkozásában biztosított jogorvoslat tekintetében -, a harmadik országok állampolgárai tartózkodási engedélye egységes formátumának megállapításáról szóló 1030/2002/EK rendelet módosításáról szóló, 2008. április 18-i 380/2008/EK európai parlamenti és tanácsi rendeletből (a továbbiakban: Biometrikus tartózkodási engedély rendelet), a migrációra és a nemzetközi védelemre vonatkozó közösségi statisztikákról, valamint a külföldi állampolgárságú munkavállalókra vonatkozó statisztikák összeállításáról szóló 311/76/EGK tanácsi rendelet hatályon kívül helyezéséről szóló, 2007. július 11-i 862/2007/EK rendeletből (a továbbiakban: Statisztikai rendelet) fakadó jogharmonizációs teendők végrehajtása.

A törvény az EU jognak való megfelelés mellett javítja a magyar migrációs joganyag koherenciáját, növelve ezzel a jogbiztonságot, hatékonyabbá teszi az illegális migráció, illetve a migrációs indíttatású visszaélések (menedékjoggal, családegyesítési joggal való visszaélés, érdekházasságok) elleni küzdelmet.

A törvény által érintett törvények, a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény (a továbbiakban: Szmtv.), a harmadik országbeli állampolgárok beutazásáról és tartózkodásáról szóló 2007. évi II. törvény (a továbbiakban: Harmtv.), a menedékjogról szóló 2007. évi LXXX. törvény (a továbbiakban: Met.) és ehhez kapcsolódóan a polgári perrendtartásról szóló 1952. évi III. törvény (a továbbiakban: Pp.), valamint a Magyar Köztársaság Ügyészségéről szóló 1972. évi V. törvény (a továbbiakban: Ütv.), a polgárok személyi adatainak és lakcímének nyilvántartásáról szóló 1992. évi LXVI. törvény (a továbbiakban: Nytv.) valamint a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) személyi hatályára vonatkozó rendelkezés módosítása a jogharmonizációs kötelezettség teljesítés mellett a jogalkalmazói gyakorlatban felmerült problémák megoldását is célozza, elvégzi a szükséges deregulációs feladatokat, továbbá egyes korábban nem teljes körűen átültetett uniós jogszabályokkal kapcsolatos kiegészítéseket, tükrözve ezzel a tagállami gyakorlathoz való közeledést.

A törvény hozzájárul a Magyar Köztársaság közrendjének és közbiztonságának erősítéséhez, ezzel együtt elősegíti az európai uniós tagállamok biztonságának megóvását.

Az Európai Bizottság 2009. május 20-án határozatot fogadott el a harmadik országok állampolgárai tartózkodási engedélye egységes formátumára vonatkozó műszaki előírások módosításáról. A bizottsági határozat a harmadik országok állampolgárai számára egységes, biometrikus azonosítókat tartalmazó okmányok kiállítását teszi kötelezővé.

A határozat alapján a 2011. május 20-ig be kell vezetni az elektronikus tároló elemet (chip) is tartalmazó plasztikkártyát, amely tartalmazza a kártyabirtokos ICAO szerint felvételezett digitális arcképét. A második fázis során legkésőbb 2012. május 20-ig a kártya adattartalmát ki kell bővíteni a kártyatulajdonos digitalizált ujjnyomatának képével is. Magyarország esetében költségvetési és technikai szempontokból a biometrikus azonosítók egy lépésben - 2011. május 20-ig - történő bevezetése indokolt.

A Bizottság határozata érinti az Szmtv.-ben szabályozott magyar állampolgár harmadik országbeli családtagjának kiállított tartózkodási kártyát, a Harmtv. hatálya alá eső - a „humanitárius tartózkodási engedély menedékjogot kérők részére” elnevezésű okmány kivételével - valamennyi tartózkodási engedélyt, ideértve a letelepedési engedélyt (ideiglenes, nemzeti, EK), illetve a korábban kiadott bevándorlási engedélyt is. Ezen okmányok kiállításáért felelős hatóság a Bevándorlási és Állampolgársági Hivatal. A szabályozás e mellett a kishatárfogalmi engedélyt - amelyet a külképviseletek állítanak ki - is érinti.

A törvény megteremti a biometrikus azonosítókat tartalmazó okmányok rendszerbe állításának jogi hátterét.

1. A Bizottság 2008. december 10-én elfogadta az Unió polgárainak és családtagjaiknak a tagállamok területén történő szabad mozgáshoz és tartózkodáshoz való jogáról szóló 2004/38/EK irányelv (a továbbiakban: Irányelv) alkalmazásáról szóló jelentését, amelyben átfogóan ismerteti az irányelv nemzeti jogba való átültetését, mindennapi alkalmazását.

A jelentés megállapította, hogy az Irányelv átültetése általánosságban csalódást keltett, különösen ami a VI. fejezetet és a 35. cikket illeti (az előbbi lehetővé teszi, hogy a tagállamok közrendi vagy közbiztonsági okokból korlátozzák az uniós polgárok és családtagjaik jogait, az utóbbi pedig felhatalmazza a tagállamokat, hogy a joggal való visszaélés vagy csalás, például az érdekházasságok megelőzésére intézkedéseket fogadjanak el).

Az Irányelv 35. cikke lehetővé teszi, hogy a tagállamok - a személyek szabad mozgását szabályozó közösségi jog tárgyi hatálya alá tartozó területeken - a visszaélések és csalások elleni küzdelem érdekében hathatós és szükséges intézkedéseket hozzanak, azaz a joggal való visszaélés vagy csalás, például érdekházasság esetében megtagadják, megszüntessék vagy visszavonják az Irányelv által juttatott bármely jogot. Hangsúlyozandó ugyanakkor, hogy az ilyen intézkedéseknek arányosnak kell lenniük, és összhangban kell állniuk a 30. és 31. cikkben megállapított eljárási biztosítékokkal (értesítési, tájékoztatási kötelezettség, jogorvoslati jog).

A (28) preambulum-bekezdés az irányelv alkalmazásában az érdekházasságot a szabad mozgás vagy tartózkodás - az illető számára más módon nem elérhető - jogának megszerzésére irányuló egyetlen célból kötött házasságként definiálja.

Az érdekházasság meghatározását analógia útján ki lehet terjeszteni a szabad mozgás vagy tartózkodás jogának megszerzése érdekében létrejött egyéb kapcsolatokra is, így az érdekből létesített (regisztrált) élettársi kapcsolatra. Hasonló visszaélésre ad lehetőséget a névleges örökbefogadás is, mely esetben a harmadik országbeli állampolgár magyar állampolgár gyermek tekintetében tényleges szülői felügyelet gyakorlása nélkül azért tesz teljes hatályú apai elismerő nyilatkozatot, hogy ezzel gyakorolhassa az uniós polgár családtagját megillető jogosultságokat. A tagállamok által az érdekházasságok elleni küzdelem keretében hozott intézkedések azonban nem riaszthatják el az uniós polgárokat és családtagjaikat attól, hogy éljenek a szabad mozgáshoz való jogukkal, és nem járhatnak törvényes jogaik indokolatlan korlátozásával. Az intézkedések ugyanakkor az uniós jog hatékonyságát sem áshatják alá, és nem eredményezhetnek állampolgárság alapján hátrányos megkülönböztetést.

A visszaélés fogalmának az irányelv alkalmazásában történő értelmezésekor kellő figyelmet kell fordítani az uniós polgári jogállásra. Az uniós jog elsőbbségének elve alapján annak értékelését, hogy visszaéltek-e az uniós joggal, az uniós jog keretén belül, nem pedig a nemzeti migrációs jogszabályok figyelembevételével kell elvégezni. Az irányelv nem akadályozza meg a tagállamokat abban, hogy vizsgálatot folytassanak olyan egyedi esetekben, ahol a visszaélés alapos gyanúja áll fenn, tiltja viszont a szisztematikus ellenőrzéseket. A tagállamok támaszkodhatnak az olyan korábbi elemzésekre és tapasztalatokra, amelyek alapján egyértelmű összefüggés mutatható ki a visszaélések egyes bizonyított esetei, illetve ezen esetek bizonyos jellemzői között.

A 35. cikk felhatalmazza a tagállamokat, hogy a jogokkal való visszaélés és csalás eseteiben elfogadják a szükséges intézkedéseket. Ezeket az intézkedéseket bármikor meg lehet hozni, és az alábbiakra terjedhetnek ki:

- a szabad mozgásra vonatkozó közösségi jogszabályokban garantált jogok biztosításának (pl. beutazó vízum vagy tartózkodási kártya kiállításának) megtagadása;

- a szabad mozgásra vonatkozó közösségi jogszabályokban garantált jogok megszüntetése vagy visszavonása (pl. tartózkodási kártya érvényességének megszüntetésére vonatkozó határozat, illetve a visszaélés vagy csalás révén jogot szerzett személy kiutasítása).

Az uniós jog jelenleg nem rendelkezik olyan konkrét szankciókról, amelyeket a tagállamok a visszaélés és a csalás elleni küzdelem keretében meghozhatnak. A tagállamok szankciókat rendelhetnek el polgári, közigazgatási és büntető jogszabályaik értelmében is (polgári jogi szankció például az, ha megszüntetik a bizonyított érdekházasságnak a tartózkodáshoz való jog tekintetében fennálló joghatását, a bírság és a börtönbüntetés pedig büntetőjogi szankció), de ezeknek a szankcióknak hatásosnak, hátrányos megkülönböztetéstől mentesnek és arányosnak kell lenniük.

A törvény összhangban a 2004/38/EK irányelv (28) preambulum-bekezdésében és a 35. cikkében foglaltakkal - figyelemmel az irányelv jobb átültetéséhez és alkalmazásához nyújtott, az Európai Közösségek Bírósága ítélkezési gyakorlatát is tükröző bizottsági iránymutatásra - pontosítja, a szükséges mértékben kiegészíti a közösségi joggal való visszaéléssel, illetve visszaélésszerű joggyakorlással, nevezetesen az érdekházasságok megelőzésével kapcsolatos szabályozást.

2. Európai uniós és tagállami kötelezettség egyaránt: küzdelem az illegális bevándorlás ellen, különösen az illegális bevándorlók származási országba vagy egy tranzitországba történő visszatérésének biztosítása révén.

Az Európai Parlament ennek érdekében elfogadta az illegális bevándorlók visszatérésének uniós szabályozásáról szóló irányelvet (Visszatérési Irányelv), amely az első lépés a közös bevándorlási politika felé és az önkéntes visszatérésre helyezi a hangsúlyt, meghatározva az őrizet maximális időtartamát és a szükséges jogi garanciákat.

A Visszatérési Irányelv rendelkezéseire is figyelemmel, a törvény a hatékony visszaküldési és hazatérési politika jegyében - non-refoulement elvének, a gyermek mindenekfelett álló érdekének, a családi élet, az egészségi állapot tiszteletben tartásával - módosítja a Harmtv. idegenrendészeti őrizettel, kiutasítással kapcsolatos rendelkezéseit.

A törvény a visszatérési politika olyan kulcsfontosságú elemeit szabályozza átfogóan, mint a kiutasítottak önkéntes távozása, a kiutasítási határozatnak kitoloncolási eljárással történő végrehajtása, a kitoloncolás elhalasztása, a kiutasítási határozatot kísérő intézkedésként beutazási és tartózkodási tilalom elrendelése, a kiutasítási határozat formai követelményei, a kiutasítási határozat elleni jogorvoslati lehetőségek, a kiutasításra váró kiutasítottak számára nyújtandó biztosítékok, gyorsított kiutasítási eljárás lefolytatásának lehetősége bizonyos esetekben, valamint a kiutasítottak őrizetbe vétele és annak feltételei.

A Visszatérési Irányelvnek történő megfelelés érdekében szükséges a kitoloncolások végrehajtásának hatékony ellenőrzése, amely legeredményesebben az ügyészség útján valósítható meg. Tekintettel azonban arra, hogy ezen eljárásra az ügyészség törvényességi ellenőrzési jogköre nem terjed ki, ezért szükséges a Magyar Köztársaság Ügyészségéről szóló 1972. évi V. törvény módosítása.

A Visszatérési Irányelvnek történő megfelelés érdekében biztosítani kell a harmadik országbeli állampolgár kiutasításával kapcsolatos idegenrendészeti eljárásokban az ingyenes jogi segítségnyújtás és/vagy jogi képviselet igénybevételének lehetőségét, beleértve szükség esetén a tolmács ingyenes igénybe vételét is.

E rendelkezés átültetésére a nemzeti szabályainkba jelentős intézményfejlesztést és többletforrást igényel, amelynek biztosítása az Irányelv átültetésére nyitva álló határidőig (2010. december 24.) nehézségekbe ütközik.

Figyelemmel azonban arra, hogy a Visszatérési Irányelv 13. cikk (4) bekezdésében foglalt, ingyenes jogi segítségnyújtással kapcsolatos kötelezettségek teljesítésére a tagállamok 2011. december 24. napjáig kaptak határidőt, a jogi segítségnyújtással kapcsolatos rendelkezést csak ezzel az időponttal lép hatályba. A részletes szabályozás megalkotása az érintett tárcákkal való együttműködés keretében valamennyi megoldási alternatíva - például a Jst. személyi hatályának illegális migránsokra történő kiterjesztése, vagy a Bevándorlási és Állampolgársági Hivatal keretén belül működő jogvédelemmel foglalkozó szervezeti egység létrehozása - gondos mérlegelésével a jogharmonizációra rendelkezésre álló határidőig a költségtakarékossági és hatékonysági szempontok figyelembe vételével elvégezhető.

3. A törvény - az illegális migráció ellen hatékony fellépés jegyében, a Harmtv. tervezett módosításával a tanulmányi célú beutazás feltételeinek kiegészítésével, az oktatási intézmények bejelentési kötelezettségének előírásával - választ ad az uniós joggal való visszaélések, a visszaélésszerű joggyakorlással összefüggő, a schengeni csatlakozásunk óta mind gyakrabban elő forduló tanulmányi célú beutazásokkal kapcsolatos kihívásokra, amely szerint a harmadik országbeli állampolgárok az egyes felsőoktatási intézmények által folytatott, kellően nem alapos és körültekintő - az oktatási intézmények költségvetési érdekeit előtérbe helyező - toborzási és felvételi eljárásokat kihasználva jutnak a tényleges beutazási céljukkal nyilvánvalóan összhangban nem lévő tartózkodási jogosultsághoz.

A törvény a Vízumkódex rendelkezéseinek való megfelelés érdekében mind a Harmtv.-ben, mind az Szmtv.-ben a vízum elutasítása, visszavonása, megsemmisítése vonatkozásában egyrészről biztosítja a közigazgatási úton előterjeszthető jogorvoslatot, másrészről pedig kizárja a további jogorvoslat (bírói felülvizsgálat, újrafelvételi eljárás) lehetőségét. A másodfokú eljárás lefolytatására hatáskörrel rendelkező szerv kijelölését a végrehajtási rendeletben szükséges elvégezni.

Az Európai Bizottság Jogérvényesülés Főigazgatósága C2 Egységének vezetője 2010. július 28-án hivatalos levélben fordult Magyarországhoz, amelyben a 2004/38/EK irányelv magyarországi átültetése vizsgálatával összefüggésben több ponton kifogásolta a magyar átültető szabályozás megfelelését az Irányelvvel. A megalapozott észrevételek vonatkozásában a törvény elvégzi az Szmtv. érintett szakaszainak a pontosítását, annak érdekében, hogy a 2004/38/EK irányelv jogharmonizációja kielégítően megvalósulhasson.

A migráció az európai statisztikai programok között kiemelt szakterület, a következő években mind fogalmi rendszerét, módszertanát, mind az adatigényeket illetően jelentős korszerűsítési, egységesítési változásokra lehet számítani. Az egyes európai uniós alapokból lekérhető forrás biztosításának feltétele a támogatott cél megfelelő statisztikai alátámasztása, ezért elengedhetetlen a statisztikai adatszolgáltatást biztosító jogszabályi háttér kiegészítése a Harmtv. vonatkozó szabályainak módosításával. Ezen túlmenően a tervezett módosítás az Európai Unió irányába történő vándorlási statisztikai adatszolgáltatási kötelezettség teljes körű teljesítése érdekében összhangot teremt a Harmtv. és az Szmtv. között.

1. A Met.-tel összefüggésben 2010. II. félévében uniós tagságunkból eredő jogalkotási kötelezettség ugyan nem merül fel, azonban a Met. 2008. január 1-jei hatálybalépése óta eltelt időszak jogalkalmazási tapasztalatai alapján - elsősorban a menedékjoggal való visszaélések visszaszorítása, valamint az eljárások jelentős elhúzódásának a közbiztonságra és a költségvetésre gyakorolt kedvezőtlen hatásainak megszüntetése érdekében -, továbbá egyes korábban már átültetett uniós normák esetében a tagállami mozgásteret kihasználó közrendi, közbiztonsági érdekeket hatékonyabban védő lehetőségek érvényesítése miatt szükséges a jogszabály módosítása. Az egyes tagállamok nemzeti jogszabályaihoz képest is alapvetően liberális szemléletű menedékjogi törvény hatályba lépését követően a menekültügyi eljárás komoly legalizációs eszközzé vált azon kérelmezők többsége számára, akik Magyarországot kizárólag tranzitországnak tekintik és menedékjogi kérelmük előterjesztése döntően az idegenrendészeti jogkövetkezmények elkerülését, illetve a továbbjutás megszervezését biztosító időhúzást célozza.

A menekültügyi eljárások lefolytatását akadályozza az ügyfelek együttműködési hajlandóságának alacsony foka is. A kérelmezők 30-40%-a távozik ismeretlen helyre a közigazgatási eljárás során. Ez komoly terhet jelent a hazai befogadó és eljárási rendszerre, mert a más uniós tagállam területére távozó kérelmezőket - s ez a tipikus - a dublini rendelet értelmében hazánknak vissza kell vennie.

A korábban uniós fórumokon és más nemzetközi szervezetek előtt képviselt magyar álláspontok ugyan messzemenőkig figyelembe vették mind a nemzetközi védelemre szorulók, mind az azért folyamodó külföldiek érdekeit, azonban a költségvetési, közrendvédelmi és nemzetbiztonsági érdekek a tárgyalási álláspontok kialakításakor háttérbe szorultak.

Ennek eredményeként hazánkban - egy emberi jogi szempontból ugyan több civil fórumon legjobb gyakorlatként számon tartott, azonban - az európai uniós irányelvektől a legtöbb és leglényegesebb kérdésekben a külföldiek számára kedvező módon eltérő jogi szabályozás született.

A Met. például annak ellenére biztosítja a területen maradás jogát a kérelmezők számára két eljárás erejéig, hogy erre uniós jogszabályi kötelezettség nincs; egy ilyen jogszabályi előírásnak viszont jelentős a költségvetési, közrendi és közbiztonsági vonzata. A jelenlegi rendszer a nyilvánvalóan megalapozatlan, az eljárással visszaélni kívánó ügyfélkör részére a gyakorlatban többéves zavartalan tartózkodást biztosít. A menedékkérelem végső, jogerős elbírálásáig tartó „türelmi időszakot” az érintett harmadik országbeliek általában sikeresen használják ki családi kapcsolatok létesítésére, és ezzel tartózkodásuk legalizálására. Ezt a lehetőséget a számunkra leginkább nemkívánatos személyi kör (kiutasítás végrehajtását megakadályozni kívánó, bűncselekményeket elkövető külföldiek) használja ki.

A jelenlegi hazai jogi keretek nem adnak lehetőséget a nyilvánvalóan megalapozatlan kérelmek kiszűrésére, amellyel például a menekültügyi szempontból kevés relevanciával bíró menekülési történetet előadó, vagy a biztonságos harmadik országból érkező vagy nyilvánvalóan visszaélő - pl. származási országát valószínűsíteni nem tudó vagy nem akaró - kérelmező esetében gyors és hatékony döntéshozatalra nyílna mód.

A visszaélések megelőzése érdekében a törvény a menekültkénti elismerést kérő harmadik országbeli állampolgár részére rendszeresített humanitárius célú tartózkodási engedély érvényességi idejének első alkalommal kötelezően egy évi időtartamra történő kiállítására vonatkozó rendelkezését módosítja. A rövidebb érvényességi idő meghatározását lehetővé tevő módosítás így egyrészt jobban igazodik a menekültügyi eljárás egyes szakaszaihoz, másrészt a humanitárius célú tartózkodási engedéllyel történő visszaélések, különösen az egyes egészségügyi ellátásokkal, támogatásokkal kapcsolatos visszaélések megakadályozását, visszaszorítását eredményezi.

Mellőzhetetlen tehát a korábban képviselt álláspontok revíziója, és egy a közrendi, közbiztonsági érdekeket nagyobb hangsúllyal képviselő szemlélet megjelenítése, amelyet a menedékjogi eljárás hatálya alá tartozó külföldiek által előidézett rendkívüli események elmúlt évi nagy száma is indokol.

A nemzetközi normák nagyobb mozgásteret adnak a tagállami hatóságoknak, mint amelyet a hatályos magyar menekültügyi szabályozás lehetővé tesz. A nemzetközi védelemre valóban rászoruló, hatósággal együttműködő személyek jogainak biztosítása úgy is - sőt sokkal hatékonyabban - garantálható, ha gyorsabban kiszűrhetők a menekültügyi eljárással visszaélő, illegális tartózkodásukat ily módon legalizálni próbáló külföldiek.

2. A gyakorlati tapasztalatok egyértelműen alátámasztják, hogy a menedékjogi eljárások jelentős mértékű elhúzódásának oka az, hogy a felülvizsgálati kérelmek tárgyában, kizárólagos illetékességgel eljáró Fővárosi Bíróság a jogszabályban megállapított határidőt (60 nap) lényegesen (négy-hat hónappal) túllépi. Ez a körülmény indokolatlan költségvetési ráfordításokat, emellett közbiztonsági kockázatot is eredményez. A Pp. szabályainak tervezett módosítása a kizárólagos illetékességet megszünteti és a felülvizsgálati kérelmek elbírálását a felperes belföldi lakóhelye, ennek hiányában tartózkodási helye, ezek együttes hiánya esetén pedig szálláshelye szerint illetékes Ítélőtábla székhelye szerinti megyei bíróságok - Fővárosi Ítélőtábla esetén a Fővárosi Bíróság - feladatkörébe utalja. Ezzel várhatóan a törvényes határidő betartása lehetővé válik, amely egyben jelentős költségvetési megtakarítást eredményez.

3. A debreceni befogadó állomáson 2008. június 11-én történt, a médiában „a debreceni toronymászásként” elhíresült rendkívüli esemény irányította rá a figyelmet az oltalmazottként elismert külföldiek személyazonosító okmánnyal történő ellátásával kapcsolatos jogi szabályozás nem kielégítő voltára.

Az oltalmazotti jogállást a Met. 2008. január 1-jén vezette be Magyarországon. Az oltalmazott személyi okmányokkal történő ellátásáról a Met. 87. § (2) bekezdése úgy rendelkezik, hogy a menekültügyi hatóság az „oltalmazottként történő elismerésről - az érintett természetes személyazonosító adatainak közlésével - tájékoztatja a személyi adat - és lakcímnyilvántartást kezelő központi szervet a nyilvántartásba történő felvétel, illetve személyazonosító igazolvánnyal történő ellátás céljából.” Az oltalmazotti jogállás 2008. január 1-jei bevezetéséből adódó feladatok Nytv.-ben történő megjelenítése ezidáig elmaradt. A törvény az Nytv. 9. § (2) bekezdésének kiegészítésével, az oltalmazottként elismert személy személyi és lakcímadatainak nyilvántartásba vételével, valamint a személyazonosító igazolványa és a személyi azonosítót és lakcímet igazoló hatósági igazolványa első ízben történő kiadásával összefüggő feladatok nevesítésével pótolja ezt a joghézagot.

4. A menedékkérő kísérő nélküli kiskorúak elhelyezésére jelenleg a BÁH által fenntartott speciális intézményben kerül sor, amely megoldás - tekintettel a gyermekek mindenek felett álló érdekeire - nem célravezető megoldás. Indokolt, hogy ezen gyermekek elhelyezésére a gyermekvédelmi szakellátásban kerüljön sor, ahol számukra a jelenleginél eredményesebben biztosítható az életkorúknak és speciális igényeiknek megfelelő gondoskodás. A gyermekvédelmi szakellátásba való bekerülésük mellett szól az is, hogy a nemzetközi védelmet kérő gyermekek esetén sor kerül a gyám kirendelésére, mely szélesebb spektrumban biztosítja a gyermek érdekeinek védelmét, mint az ügygondnok, amely kizárólag a menekültügyi eljárással kapcsolatban folytat segítő tevékenységet.

A menedékkérők különleges helyzetére tekintettel azonban indokolt előírni, hogy csak olyan menedékkérők vonatkozásában kerülhet sor a szakellátást biztosító intézményben történő elhelyezésre, akiknek az esetében a menekültügyi hatóság a kiskorúság tényét megállapította.

A módosítás eredményeként megszüntethető a párhuzamos intézményrendszer fenntartása, amely költségmegtakarítást is eredményezhet.

-----STARTING---POINT---RESZLETES---

Az 1-2. és 5. §-hoz

A módosítás indoka, hogy az Európai Bizottság Jogérvényesülés Főigazgatósága C2 Egységének vezetője 2010. július 28-án hivatalos levélben fordult Magyarországhoz, amelyben a 2004/38/EK irányelv magyarországi átültetése vizsgálatával összefüggésben több ponton kifogásolta a magyar átültető szabályozás megfelelését az Irányelvvel. A jelzett álláspont szerint az Szmtv. 3. § (3) bekezdés b) pontja által támasztott, legalább egy éves együttélési kötelezettség követelménye szűkítő feltételt tartalmaz az Irányelv 3. cikk (2) bekezdés a) pontjában foglaltakhoz képest. Az Irányelv fenti rendelkezése ugyanis csak az „egy háztartásban élést” követeli meg, s nem tartalmaz további előírást az együttélés hosszára nézve. Erre tekintettel az Irányelv hatálya alá tartozó személyi kör tekintetében érintett törvényi rendelkezések módosítása szükséges. A fentiek mellett az Irányelv 3. cikk (2) bekezdés b) pontjának átültetése is szükséges.

A 3. §-hoz

A módosítás célja a Vízumkódex Kézikönyve rendelkezéseinek figyelembe vételével a vízumeljárásokban a visszaéléssel és a csalással szembeni fellépés erősítése, különösen az érdekházasságok és a szabad mozgás és tartózkodás jogának megszerzése érdekében létrejött egyéb családi kapcsolatok kiszűrése.

A 4. §-hoz

A módosítás indoka, hogy az Európai Bizottság Jogérvényesülés Főigazgatósága C2 Egységének vezetője 2010. július 28-án hivatalos levélben fordult Magyarországhoz, amelyben a 2004/38/EK irányelv magyarországi átültetése vizsgálatával összefüggésben több ponton kifogásolta a magyar átültető szabályozás megfelelését az Irányelvvel. A Főigazgatóság álláspontja szerint a hatályos Szmtv. 6. § (1) bekezdés c) pontja szerint a tanulmányokat folytató uniós állampolgárnak csak akkor van joga a tartózkodásra, ha beutazásakor elegendő forrással rendelkezik, figyelmen kívül hagyva, hogy a későbbiekben hogyan alakul a személyes pénzügyi helyzete. Ez a rendelkezés nem egyértelmű, mert azt jelentheti, hogy a „a beutazását követően” a magyar hatóságok bármikor vizsgálat alá vonhatják a források „elegendő jellegét”. Az egyetlen lehetőség, amely véget vet a tanulmányokat folytató tartózkodásának az Irányelv 7. cikk (1) bekezdés c) pontjának utolsó részében a következőképpen található meg: amennyiben a tanulmányokat folytatók „tartózkodásuk időtartama alatt” terhet jelentenek a Magyar Köztársaság szociális segítségnyújtási rendszerére. Erre tekintettel a szabályozás módosításra került, előírva, hogy a tartózkodás teljes időtartamára szükséges az elegendő forrás megléte.

A 6. §-hoz

Az Szmtv. új 8/A. §-a biztosítja a Magyarországon született, ismeretlen állampolgárságú személyként anyakönyvezett magyar állampolgár által nevelt gyermek tartózkodási jogát.

A 7. §-hoz

A módosítás indoka, hogy az Európai Bizottság Jogérvényesülés Főigazgatósága C2 Egységének vezetője 2010. július 28-án hivatalos levélben fordult Magyarországhoz, amelyben a 2004/38/EK irányelv magyarországi átültetése vizsgálatával összefüggésben több ponton kifogásolta a magyar átültető szabályozás megfelelését az Irányelvvel. A hatályos Szmtv. 9. § (1) bekezdés b) pontja, illetve (2) bekezdése azt az élethelyzetet szabályozza, amikor a keresőtevékenység megszűnését követően az EGT-állampolgár megtartja tartózkodási jogát. A törvény jelenleg olyan többletfeltételekhez köti mindezt, mint az álláskeresési támogatás folyósítása, illetve annak meghatározott időtartama (az álláskeresési támogatás folyósításának időtartamáig). Erre tekintettel a jelenlegi rendelkezéseknek a 2004/38/EK irányelv 7. cikk (3) bekezdés b) és c) pontjainak megfelelő újraszabályozása szükséges, kettébontva az egy évet meghaladóan, illetve azt meg nem haladóan keresőtevékenységet folytatott EGT-állampolgárok körét. Ezen túl az Irányelv 7. cikk (3) bekezdés d) pontjának megfogalmazására tekintettel az Szmtv. 9. § (1) bekezdés c) pontjának finomítása szükséges. Ez utóbbi ugyanis pontatlanul fogalmazva a „keresőtevékenysége során” megszerzett gyakorlatról szól, míg az Irányelv - tágabb értelemben - a korábbi alkalmazással kapcsolatban álló, azzal összefüggő feltételt támasztja a tartózkodási jog megmaradása szempontjából releváns szakképzéshez.

A 8. és 11. §-hoz

A szabályozás célja, hogy összhangot teremtsen a 2004/38/EK irányelvvel a csalással és a visszaélésekkel szembeni hatékonyabb fellépéshez szükséges nemzeti szabályozás megteremtése érdekében. A visszaélések egyik megjelenési formája, hogy a tartózkodási jog megszerzése érdekében harmadik országbeli állampolgárok házasságot kötnek magyar vagy EGT-állampolgárral. Az érdekházasságok eseteihez hasonlóan a tartózkodáshoz való jogot igazoló okmányok kiállítására irányuló eljárások során a hatóság több esetben kétséget kizáróan bizonyította, hogy a családi kapcsolat létesítésére - azaz az örökbefogadásra vagy a teljes hatályú apai elismerő nyilatkozat megtételére - kizárólag a tartózkodási jogot igazoló okmány megszerzése érdekében került sor. Az ilyen típusú visszaélésekkel szembeni hatékony fellépéshez szükséges jogszabályi rendelkezések hiányában, a kizárólag a tartózkodási jogot igazoló okmány megszerzése érdekében létrejött házassághoz, névleges örökbefogadáshoz vagy teljes hatályú apai elismerő nyilatkozattal létesített családi kapcsolathoz jelenleg nem fűzhető a tartózkodási jog megszűnésének jogkövetkezménye, a módosítás ennek jogszabályi alapját teremti meg.

Emellett szükséges a tartózkodási jogot igazoló okmány megszerzése érdekében szolgáltatott hamis adat, valótlan tényközlés szankcionálása. Erre tekintettel az Szmtv. 14. § (1) bekezdésének és 19. § (1) bekezdésének kiegészítése indokolt.

Az Szmtv. 19. § (1) bekezdésének módosítását indokolja továbbá, hogy az Európai Bizottság Jogérvényesülés Főigazgatósága C2 Egységének vezetője 2010. július 28-án hivatalos levélben jelezte, hogy a 2004/38/EK irányelv alapján csak a két évet meghaladó folyamatos távollét vezethet a huzamos tartózkodási jog megszűnéséhez. A közösségi jognak való megfelelés érdekében az Irányelv által érintett személyi kör vonatkozásában módosításra kerültek az állandó tartózkodási jog megszűnésének esetei.

A 9. §-hoz

A tartózkodási jog megszűnése eseteinek bővítése miatt szükséges a jogszabályi alapot megteremteni a tartózkodási jog megszűnését megállapító határozat meghozatalára.

A 10. §-hoz

A módosítás indoka, hogy az Európai Bizottság Jogérvényesülés Főigazgatósága C2 Egységének vezetője 2010. július 28-án hivatalos levélben fordult Magyarországhoz, amelyben a 2004/38/EK irányelv magyarországi átültetése vizsgálatával összefüggésben több ponton kifogásolta a magyar átültető szabályozás megfelelését az Irányelvvel. A Főigazgatóság megállapította, hogy az Irányelv 17. cikk (1) bekezdés utolsó fordulata nem került átültetésre, a módosítás ezen hiányosságot pótolja.

A 12. és 35. §-hoz

A Vízumkódexnek történő megfelelés érdekében a hat hónapon belül három hónapot meg nem haladó tartózkodásra jogosító vízum iránti kérelem elutasítása, a vízum megsemmisítése, valamint a vízum visszavonása tárgyában hozott döntés ellen biztosítani kell a jogorvoslat lehetőségét. A közigazgatási jogorvoslat mellett, további jogorvoslat (bírói felülvizsgálat, újrafelvételi eljárás) biztosítása nem indokolt. A Vízumkódex a jogorvoslat rendszerére vonatkozó részletszabályokat nem tartalmaz. A rendkívüli jogorvoslatok kizárását indokolja, hogy a vízumeljárások specifikusak (a külföldiek valamely konkrét cél érdekében közvetlenül a beutazásuk előtt kérelmezik a vízumot), ezért az eljárások gyors befejezése indokolt, annak érdekében, hogy a jogorvoslati fórum hatékony lehessen az ügyfél oldaláról, és az ügyfelet ért jogsérelem esetén a kívánt cél érdekében a beutazás megvalósulhasson. Emellett a vízumot kérelmező külföldiek nem tartózkodnak az országban, a megfelelő képviselet biztosítása számukra jelentős nehézséggel és költséggel járna. A Vízumkódex csak az elutasító, megsemmisítő vagy visszavonó határozatok elleni jogorvoslatot teszi kötelezővé, ezért a vízumkérelemnek helyt adó, azonban a kérelemben igényelt beutazási időtartam tekintetében eltérő döntés ellen nem kötelező a jogorvoslat biztosítása.

A 13. §-hoz

A hatályos szabályozás nem rendezi, hogy milyen igazolással láthatók el az eljárás időtartamára azon harmadik országbeli személyek, akik az Szmtv. 8. § (1) bekezdése alapján kérelmeznek tartózkodási kártyát, azonban a kérelem benyújtásakor még nem tekinthetők családtagnak. A harmadik országbeli családtagok részére történő igazolás kiállítására vonatkozó rendelkezés kiegészítése a visszaélések megelőzése érdekében is indokolt. Az igazolást a kérelem jogerős elbírálásáig meghosszabbítja a hatóság.

Az újonnan beépülő (2a) bekezdés a biometrikus tartózkodási engedély okmány bevezetését szolgálja a magyar állampolgár harmadik országbeli családtagjának kiállított tartózkodási kártya vonatkozásában. Az Szmtv. hatálya alá tartozó személyek közül csak ezen személyi kör esetében szükséges a biometrikus azonosítókat tartalmazó okmányok bevezetése, tekintettel arra, hogy a harmadik országok állampolgárai tartózkodási engedélye egységes formátumának megállapításáról szóló 2002. június 13-i 1030/2002/EK tanácsi rendelet hatálya az EGT-állampolgárokra és családtagjaira nem terjed ki.

A 14. §-hoz

A módosítás megteremti a jogszabályi alapot arra, hogy a szabad mozgás és tartózkodás jogával érintett személyi kör esetében a polgárok személyi adat és lakcímnyilvántartásáról szóló törvény szerint történjen az első lakóhely bejelentése.

A 15. §-hoz

Tekintettel arra, hogy a 2004/38/EK irányelvben meghatározott adminisztratív kötelezettségen felül további kötelezettséget az EGT-államporgárok és családtagjaik vonatkozásában nem lehet megállapítani, a jogharmonizáció érdekében a kötelezettség megszüntetése szükséges. A jelenlegi globális gazdasági folyamatok eredményeként azonban jelentős számú EGT-állampolgár és harmadik országbeli családtagja hagyja el véglegesen az országot. Tekintettel a személyi adat- és lakcímnyilvántartás közhitelességéhez fűződő érdekre, lehetővé kell tenni a tartózkodási joggal való felhagyás bejelentésének és a tartózkodási jogot igazoló okmány leadásának lehetőségét, hogy a nyilvántartásban a szükséges korrekció elvégezhető legyen.

A 16. §-hoz

A módosítás indoka a 2004/38/EK irányelvnek történő pontosabb megfelelés a társadalom azon érdekeinek konkrét megjelölése, amelyek sérelme esetén a szabad mozgás és tartózkodás joga korlátozható.

A 17. §-hoz

A biometrikus adatokat tartalmazó okmányok rendszerbe állítása miatt biztosítani kell az eljáró szerv számára, hogy mind a határforgalom ellenőrzés, mind mélységi ellenőrzés során a harmadik országbeli állampolgár személyazonosságának és az okmány valódiságának hitelt érdemlő megállapítása érdekében az említett adatokhoz hozzáférhessen, és azokat értékelni tudja.

A 18. §-hoz

Az Szmtv. jelenleg generálklauzulaként tartalmazza a törvény hatálya alá tartozó személyi kör tartózkodási jogának közrendi, közbiztonsági, nemzetbiztonsági okból történő korlátozását, ugyanakkor nem teszi lehetővé a közrendi, közbiztonsági, nemzetbiztonsági okból történő idegenrendészeti kiutasítást, valamint beutazási és tartózkodási tilalom elrendelést. A módosítás a 2004/38/EK irányelvnek megfelelő mértékű szigorítást tartalmaz az EGT-állampolgárok és a családtagok vonatkozásában azzal, hogy megteremti a nemzetbiztonsági veszélyeztetettségre történő kiutasítás lehetőségét. A módosítás az irányelv rendelkezéseivel összhangban biztosítékként rögzíti, hogy a büntetőeljárás során hozott jogerős ítéletek önmagukban nem képezhetik az ilyen kiutasítások meghozatalának alapját, továbbá szintén a 2004/38/EK irányelvnek történő megfelelés érdekében egy garanciális szabályt is beemel az állandó tartózkodás jogával rendelkező személyek kiutasításának korlátozására vonatkozóan. A nemzetbiztonsági veszélyeztetés esetén fennálló kiutasítás és beutazási és tartózkodási tilalom elrendelésére az egyes rendvédelmi szervek javaslata alapján is kerülhet sor.

A 19. §-hoz

A módosítás indoka, hogy a 2004/38/EK irányelv a közrendi, közbiztonsági okból elrendelt kiutasítás esetén teszi lehetővé beutazási és tartózkodási tilalom elrendelését. Azokban az estekben azonban, amikor a kiutasítás alapja az, hogy az EGT-állampolgár vagy a harmadik ország állampolgárságával rendelkező családtag az ország elhagyási kötelezettségének határidőben nem tesz eleget, vagy a beutazási, vagy tartózkodási jogosultsága fennállásának igazolása során csalárd módon járt el, a kiutasító döntésben meg kell állapítani az ország elhagyására vonatkozó kötelezettséget. Az Szmtv. 40. § (2) bekezdés c) pontja szerinti kiutasításhoz kapcsolódó beutazási és tartózkodási tilalom időtartamára a külön jogszabályban meghatározott rendvédelmi szervek tesznek javaslatot.

A 20-22. §-hoz

A Ket. végrehajtási eljárásra vonatkozó rendszeréhez történő igazodás érdekében indokolt a bírósági kiutasítás végrehajtásáról végzés formájában rendelkezni és a végzéssel szemben a Ket. végrehajtási szabályai alapján, végrehajtási kifogás előterjesztését lehetővé tenni. Ezt támasztja alá az is, hogy a bírósági kiutasítás végrehajtásáról hozandó közigazgatási döntés főbb tartalmi elemeit (kiutasítás mellékbüntetés, beutazási és tartózkodási tilalom időtartama) nem az idegenrendészeti hatóság határozza meg, hanem azok bíróság jogerős és végrehajtható ítéletén alapulnak.

Az úti okmány elvételére vonatkozó rendelkezés hiányában - figyelemmel arra, hogy a Ket. sem tartalmaz ilyen irányú rendelkezést - nincs lehetősége az idegenrendészeti hatóságnak az úti okmány kiutasítás végrehajtása érdekében történő elvételére. A jogalkalmazás tapasztalatai szerint azonban az idegenrendészeti hatóság, illetve a bíróság által elrendelt kiutasítások végrehajtása főként a harmadik országbeli családtagok esetében nehézségbe ütközik, tekintettel arra, hogy a családtagok a kiutasítás végrehajtásának megakadályozása érdekében a kiutasításra irányuló eljárásban eltitkolják az idegenrendészeti hatóság előtt, hogy érvényes úti okmánnyal rendelkeznek. Ennek megelőzésére indokolt az úti okmány elvételére vonatkozó jogalap megteremtése az idegenrendészeti hatóság számára. Az úti okmány elvétele végzéssel történik, amellyel szemben a Harmtv. rendelkezéséhez hasonlóan külön jogorvoslatnak helye nincs, tekintettel a döntés végrehajtási jellegére.

Az Szmtv. hatálya alá tartozó harmadik országbeli családtagok esetében célszerű a családi egység fenntartására tekintettel, valamint a 2004/38/EK irányelvben és az Szmtv. 33. §-ban megfogalmazott generálklauzula érvényesülése érdekében a korábban (az Idtv. vagy a Harmtv. alapján) elrendelt kiutasító döntések felülvizsgálata a kiutasítás végrehajtása előtt, illetve a tartózkodásra jogosító okmány kiadása iránti eljárásban, amennyiben a kiutasítás végrehajtása és a kiutasító döntés alapján elrendelt SIS jelzés fenntartása aránytalan érdeksérelemmel jár. A módosítás meghatározza a felülvizsgálati eljárás határidejét és a felülvizsgálat eredményeként hozandó döntés formáját is.

A 23. §-hoz

Indokolatlan és túlzottan költséges eljárást eredményez, hogy a hatályos szabályozás alapján minden esetben kitoloncolással kell végrehajtani a kiutasítást. Szakmai (közrendi, közbiztonsági) indokok alapján, a bíróság által elrendelt súlyosabb esetekben a kitoloncolás kötelező elrendelését fenn kell tartani, a többi esetben azonban a kitoloncolás elrendelését az idegenrendészeti hatóság mérlegelésére kell bízni.

Jogalkalmazási tapasztalatok alapján indokolt - a Harmtv. rendelkezéséhez hasonlóan - külön határozatban, illetve bírósági kiutasítás végrehajtása esetén a külön végzésben elrendelt kitoloncolást lehetővé tenni.

A 24-25. §-hoz

Jogalkalmazási tapasztalatok alapján indokolatlan és felesleges munkaterhet okoz a kitoloncolási őrizet elrendelése valamennyi kiutasítás esetében. A legtöbb esetben ugyanis az őrizet elrendelését követően azonnal intézkedni kell az őrizet megszüntetése iránt, mivel a külföldi rendelkezik a kiutazás feltételeivel és azonnal, szárazföldi úton kitoloncolható az országból. Indokolt továbbá a kitoloncolási őrizetnek az Szmtv. 51. § (3) bekezdésében szabályozott, legfeljebb harminc napos időtartamának három hónapra történő felemelése tekintettel arra, hogy a magyar állampolgár harmadik országbeli családtagjával szemben akár a bíróság, akár az idegenrendészeti hatóság által elrendelt kiutasítás végrehajtása érvényes útiokmány hiányában nem lehetséges, és a kiutasítás végrehajtásához hazatérési okmány beszerezése válik szükségessé. A személyazonosság és az állampolgárság megállapítása, majd ezt követően a hazatérési okmány kiállítása a származási országok külképviseletei részéről több hónapos időtartamot vesz igénybe. Figyelemmel azonban arra, hogy magyar állampolgárok családtagjaiként egy privilegizált személyi körről van szó, a harmadik országbeli állampolgárok esetében elrendelhető hat hónapos őrizet időtartamhoz képest rövidebb őrizeti időtartam szabályozása indokolt. A módosítás követeztében három hónap időtartamúra növekedett kitoloncolási őrizet időtartamának meghosszabbításáról garanciális szabályként a bíróságnak harminc naponta kell döntést hoznia.

A 26. §-hoz

A módosítás indoka a 2004/38/EK irányelvnek történő megfelelés az ország elhagyására vonatkozó kötelezettség teljesítésére nyitva álló egy hónapos időtartamra vonatkozó rendelkezés beépítésével.

A 27. §-hoz

Az idegenrendészeti nyilvántartások közötti összhang megteremtése érdekében indokolt a vízummal rendelkező harmadik országbeli családtagok természetes személyazonosító adatainak és vízumkérelem adatainak kezelésére vonatkozó szabályozás megteremtése.

A 28. §-hoz

Az új 76/A. § a biometrikus adatok kezelésével kapcsolatos felhatalmazást tartalmazza.

Az idegenrendészeti nyilvántartások közötti összhang megteremtése érdekében indokolt a vízummal rendelkező harmadik országbeli családtagok természetes személyazonosító adatainak és a vízumkérelem adatainak kezelésére vonatkozó szabályozás megteremtése.

A 29. §-hoz

Jogalkalmazási tapasztalatok alapján indokolt azon hatóságok körének kibővítése, akik részére az idegenrendészeti résznyilvántartásokból adat szolgáltatható.

A 30. és 78. §-hoz

Az idegenrendészeti kiutasítás kezdeményezése, valamint a beutazási és tartózkodási tilalom időtartama tekintetében javaslattételre jogosult rendvédelmi szervek kijelölése vonatkozásában, továbbá a biometrikus tartózkodási engedélyek vonatkozásában szükséges felhatalmazó rendelkezés a hitelesítést végző hatóságok kijelölése érdekében.

A 31. §-hoz

Az elvégzett jogharmonizáció okán szükséges kiegészíteni az Szmtv. jogharmonizációs záradékát.

A 32. §-hoz

A Harmtv. és az Szmtv. 2007. július 1-jei hatályba lépése óta számos problémát vetett fel a két jogszabály egymáshoz való viszonya. A Harmtv. egyértelműen kizárja a törvény alkalmazhatóságát a szabad mozgás és tartózkodás jogával rendelkező személyek esetében, kivételt ez alól kizárólag a harmadik országbeli állampolgár családtag EK letelepedési engedélye vonatkozásában tesz. Eljárási nehézség azon külföldiek esetében adódik, akik bizonyítottan az Szmtv. hatálya alá tartoznak, azonban állampolgárságuk ismeretlen, vagy már elismert hontalanok. Azon személyek, akik állampolgársága ismeretlen, vagy magukat hontalannak vallják, nem kérhetik a Harmtv. szerinti hontalansági eljárás lefolytatását, míg az elismert hontalanokat nem illetik meg a Harmtv.-ben szabályozott lehetőségek, többek között nem lehet őket úti okmánnyal ellátni, így a szabad mozgásukban korlátozva vannak. Erre tekintettel a rendelkezés előírja a szabad mozgás és tartózkodás jogával rendelkező nem európai uniós polgár esetében a törvény hontalan státusz megállapítására és a hontalanok úti okmánnyal történő ellátására vonatkozó szabályainak alkalmazását.

A 33. §-hoz

Tekintettel arra, hogy a törvény olyan új rendelkezéseket épít be a Harmtv.-be (48/A-48/C. §), amelyek a Harmtv. és a Met. koherenciáját hivatottak megteremteni a dublini rendeletek alkalmazhatósága esetére, indokolt az Általános rendelkezések körében a dublini rendeletek fogalmának meghatározása.

A 34. §-hoz

A Harmtv. jelenleg nem rendelkezik arról, hogy a három hónapot meg nem haladó időtartamra beutazó és tartózkodó vízumkötelezett, illetve az 539/2001/EK rendelet II. mellékletében szereplő állam állampolgáraként jogszerűen tartózkodó harmadik országbeli állampolgár keresőtevékenységet folytathat, amennyiben annak egyéb feltételeit (pl. munkavállalási engedély, munkaszerződés) is igazolni tudja. Ennek jogszabályi rögzítése az ügyfél érdekét szolgálja.

A 36. §-hoz

A tartózkodási engedély kiadása iránti kérelem belföldi előterjeszthetőségének szabályait a Harmtv. végrehajtására kiadott kormányrendelet tartalmazza. Indokolt a méltányossági okból történő kérelmezés, mint önálló eljárást törvényben szabályozni a Ket.-től való eltérés okán.

A 37. §-hoz

A törvény joggal való visszaélés eseteinek visszaszorítását célozza, és a jelenlegi szabályozást pontosítja. Jogalkalmazási tapasztalatok szerint nagy számban fordul elő, hogy a harmadik országbeli állampolgárok a tartózkodási engedélyt olyan célokból kérik, melyek könnyebben igazolhatóak, azonban a tényleges beutazási céljuk nem egyezik meg a kérelemben jelzett céllal, hanem a schengeni térségbe történő könnyebb bejutás reményében az eljáró hatóság megtévesztésére törekednek. Ezen visszaélés szankcionálása indokolt.

A 38-40. §-hoz

A jelenlegi szabályozás szerint a családi együttélés céljából, a tanulmányi célból kiállított tartózkodási engedély, valamint a nemzeti tartózkodási engedély érvényességi idejének meghatározása tekintetében - függetlenül a kérelmező úti okmányának érvényességi idejétől - a hatóságnak nincs mérlegelési jogköre. A módosítás azt célozza, hogy a tartózkodási engedély érvényességi idejét a hatóság az egyedi ügy összes körülményeit mérlegelve állapíthassa meg.

A tanulmányi célú tartózkodással való visszaélések megelőzését célozza a törvény, miszerint a kérelmezőnek igazolnia kell, hogy a folytatandó tanulmányokhoz kellő nyelvismerettel rendelkezik.

A 41. §-hoz

A Magyar Köztársaság (nemzetközi kötelezettségeivel összhangban) önálló státuszt nyújt a hontalan személyeknek, azonban alapvető fontosságú, hogy e státusz érdemi tartalommal teljen meg. Tekintettel arra, hogy a hontalan státusz tipikusan határozatlan idejű, ezért indokolt a hosszabb érvényességi idejű humanitárius tartózkodási engedély biztosítása a hontalanok részére.

Számos külföldi él vissza az első alkalommal kötelezően egy évi érvényességgel kiadott humanitárius célú tartózkodási engedéllyel, többek között oly módon, hogy menedékjogi kérelmének elutasítását követően jogosulatlanul vesznek igénybe különböző egészségügyi ellátásokat. A rövidebb időtartamra kiállított okmányok a jogosulatlan felhasználásokkal kapcsolatos visszaélések számának csökkenését eredményezhetné.

A 42. §-hoz

A módosítás a humanitárius célból történő beléptetés lehetőségeit jeleníti meg, függetlenül a tartózkodási idő hosszától tekintettel arra, hogy a hatályos jogszabály 13. § (2) bekezdésre történő utalása a három hónapot meghaladó tartózkodásra vonatkozik.

Az engedélyügyi eljárás okán kiadott ideiglenes tartózkodásra jogosító igazolás három hónapra történő kiadását gyakran nem indokolja semmilyen körülmény - pl. a jogorvoslati eljárás miatt kiadott igazolás esetén - emellett gyakoriak az okmánnyal való visszaélések, ezért célszerű a törvényben kógens módon meghatározott időtartamtól való eltérést biztosítani a hatóság részére.

A 43. §-hoz

A módosítás a közbiztonsági szempontból kockázatot jelentő veszélyes harmadik országbeli állampolgárok kiszűrését célozza, amely különösen indokolt egy határozatlan idejű státusz megszerzése iránti kérelem elbírálása során.

Jogalkalmazási tapasztalatok szerint számos esetben a letelepedést kérelmezők bizonyítottan az engedély megszerzése érdekében közölnek hamis adatot, valótlan tényt, vagy a hatóság megtévesztésére törekszenek, azonban jelenleg ez csak az engedély visszavonásának kógens oka, a kérelem elutasítását nem eredményezi.

A módosítás ezen visszaélések kiszűrését célozza.

A 44. §-hoz

A Harmtv. 36. § (1) bekezdése rendelkezik arról, hogy különös méltánylást érdemlő körülmény esetén milyen feltételekkel kaphat miniszteri méltányosságból letelepedési engedélyt a harmadik országbeli állampolgár. A jelenlegi szabályozás nem teszi lehetővé a harmadik országbeli állampolgár számára a miniszteri méltányosság alkalmazását olyan esetben, amikor a külföldi nem rendelkezik érvényes úti okmánnyal. A jogalkalmazás tapasztalatai alapján vannak olyan esetek, amikor humanitárius megfontolásból azonban indokolt e letelepedési feltétel alól is felmentést adni.

A 45. §-hoz

A módosítás nyelvhelyességi pontosításokat végez el.

A 46. §-hoz

A Harmtv. 41. § (2) bekezdéséből elhagyásra került a „beléptetését követően” szófordulat, mivel a gyakorlatban a Schengeni Határellenőrzési Kódex szerinti beléptetési eljárásra nem kerül sor, a harmadik országbeli állampolgár jogilag nem kerül beléptetésre, ténylegesen viszont a Magyar Köztársaság tranzit-, illetve határterületén tartózkodik.

A Harmtv. 41. § (2) bekezdésében szereplő további módosítás indoka a Harmtv. 43. § (1)-(2) bekezdésében felsorolt kiutasítási okok módosítása.

A 47. §-hoz

A Visszatérési Irányelv nem ismeri az ország-elhagyásra kötelezés fogalmát, helyette hasonló tartalommal a kiutasítás kifejezést használja. A módosítás a Visszatérési Irányelvnek való megfelelést szolgálja. A jogellenesen tartózkodó harmadik országbeli állampolgárokat a Visszatérési Irányelv rendelkezéseinek megfelelően a hatóságnak az Európai Unió tagállamainak területéről ki kell utasítania. Amennyiben a harmadik országbeli állampolgár az önkéntes távozást vállalja, ennek teljesítésére határidőt határoz meg a hatóság, mely kérelemre, vagy hivatalból a törvényben meghatározott esetben hosszabbítható.

A Visszatérési Irányelv a kiutasítás és az ahhoz kapcsolódó döntések ellen hatékony jogorvoslathoz való jog biztosítását írja elő. A Visszatérési Irányelv fenti rendelkezésének történő megfelelés érdekében az önkéntes távozással elrendelt kiutasítás esetén az önkéntes távozásra nyitva álló határidő meghosszabbításáról hozott végzés ellen - figyelemmel a döntés végrehajtási jellegére - végrehajtási kifogás terjeszthető elő.

Amennyiben a jogszerűen tartózkodó harmadik országbeli állampolgár tartózkodásra a továbbiakban már nem jogosult, az idegenrendészeti hatóság a tartózkodását elutasító vagy visszavonó döntésében kiutasítja a külföldit. Ilyen esetben a kiutasítással szemben jogorvoslattal a tartózkodást elutasító vagy visszavonó döntés megtámadása során élhet a külföldi.

A 48. §-hoz

A Visszatérési Irányelv nem rendelkezik az önálló beutazási és tartózkodási tilalom elrendeléséről. Hazánk nemzetközi és európai uniós kötelezettségvállalásaira tekintettel, valamint a jogalkalmazási tapasztalatok alapján indokolt néhány esetben, így ún. köz-, és nemzetbiztonsági okokra, valamint a magyar állam által megelőlegezett költségek meg nem fizetése esetén, önálló beutazási és tartózkodási tilalom elrendelése lehetőségének fenntartása a továbbiakban is.

A (2) bekezdés a Harmtv. 43. § (2) bekezdésében definiált kötelezően elrendelendő kiutasítási okokat tartalmazza, ugyanis a Visszatérési Irányelv a kiutasítás kógens elrendeléséről rendelkezik a tagállamok területén illegálisan tartózkodó harmadik országbeli állampolgárokkal szemben.

Mivel a Visszatérési Irányelv alapján az illegálisan tartózkodó harmadik országbeli állampolgárokkal szembeni szankciórendszer első lépcsője az önkéntes távozással elrendelt kiutasítás, indokolatlan fenntartani a Harmtv. 43. § (2) bekezdés c) pontjában meghatározott, az ország-elhagyási kötelezettség nem teljesítése miatt történő kiutasítást.

A hatályos 43. § (2) bekezdés e) és i) pontjában meghatározott okok önálló beutazási és tartózkodási tilalmi okokká válnak, indokolatlan kiutasítási okként történő fenntartásuk.

A nemzetbiztonsági, közbiztonsági, közrendi veszélyeztetés esetén fennálló önálló beutazási és tartózkodási tilalom elrendelésére és a kiutasítás elrendelésére az egyes rendvédelmi szervek javaslata alapján is kerülhet sor.

A 49. §-hoz

A Harmtv. 43. § (1) bekezdés a)-b) pontjai alapján elrendelt önálló beutazási és tartózkodási tilalmak időtartamát az alapul szolgáló ENSZ BT vagy EU Tanácsi határozatban meghatározott időtartamokhoz célszerű igazítani. A módosításban szereplő 43. § (1) bekezdés c)-e) pontjai alapján elrendelt önálló beutazási és tartózkodási tilalmak esetében célszerű a jelenlegi rendszer fenntartása, azaz az önálló beutazási és tartózkodási tilalom időtartamát az elrendelő idegenrendészeti hatóság határozza meg, mely legfeljebb három év lehet és a javaslattevő szerv javaslata alapján alkalmanként további három évvel meghosszabbítható.

Az 50. §-hoz

A módosítás a családegyesítési jogról szóló 2003. szeptember 22-i 2003/86/EK tanácsi irányelvnek történő megfelelés érdekében kiterjeszti a Harmtv. 45. § (1) bekezdésében foglalt garanciális szabályokat a családi kapcsolatára tekintettel tartózkodási engedéllyel rendelkező harmadik országbeli állampolgárokra, e mellett a Visszatérési Irányelvnek való megfelelés érdekében szabályozza a kiutasítás mérlegelésének olyan lehetőségét azokban az esetekben, amikor az illegális tartózkodó jogszerű tartózkodásához szükséges engedély megszerzése iránti kérelem tárgyában eljárás folyik. Továbbá meghatározza az unió tagállama által kiadott tartózkodási engedéllyel rendelkező harmadik országbeli állampolgár kiutasításának szabályait.

Az 51. §-hoz

A módosítás indoka a Visszatérési Irányelvnek való megfelelés, miszerint a más EU tagállam által hozott kiutasító döntéseket el kell ismerni, azoknak csak a végrehajtására kell intézkedni.

Az 52. §-hoz

A módosítás a Visszatérési Irányelvnek megfelelően meghatározza a kiutasítást elrendelő határozat tartalmi elemeit.

A Visszatérési Irányelv rendelkezéseinek megfelelően kötelezően elrendelésre kerülő kiutasító döntések esetében indokolt a mérlegelési szempontok elhagyása a kiutasító határozat kötelező tartalmi elemei közül. A mérlegelési szempontok rögzítése a kiutasító határozatban azonban a Harmtv. kiutasítási korlátozásokat meghatározó 45. § (1)-(6) bekezdései esetében indokolt, mivel egyedül ezen esetekben mérlegelheti a hatóság a kiutasítás elrendelését.

A kiutasító bélyegző elhelyezésére vonatkozó rendelkezést a Harmtv. jelenlegi szövege nem tartalmazza. A módosítás ezt a hiányosságot kívánja pótolni.

Az 53. §-hoz

A Visszatérési Irányelv alapján a kiutasítással együtt kötelezően beutazási és tartózkodási tilalmat kell elrendelni, ha az önkéntes távozásra nem állapítottak meg határidőt vagy a visszatérési kötelezettség teljesítésére nem került sor, vagyis az idegenrendészeti hatóság kitoloncolást rendel el.

Önálló határozat meghozatalára abban az esetben kerül sor, ha a harmadik országbeli állampolgár a kiutasító határozatban meghatározott határnapig nem hagyja el az Európai Unió tagállamainak területét, és erre tekintettel a hatóság elrendelte a kitoloncolását.

A bírói felülvizsgálat a Harmtv. 47. § (3) bekezdésében meghatározott önálló döntéssel elrendelt beutazási és tartózkodási tilalom esetében történő kizárásának indoka egyrészt, hogy az önálló döntéssel elrendelt beutazási és tartózkodási tilalom az idegenrendészeti kiutasításhoz kapcsolódó járulékos döntés, mellyel szemben a bírósági felülvizsgálat lehetővé tétele szükségtelen, figyelemmel arra, hogy a harmadik országbeli állampolgár az idegenrendészeti kiutasítást elrendelő határozatot bírósági felülvizsgálat iránti kérelemmel támadhatja. Másrészt bírósági felülvizsgálat lehetővé tétele az önálló döntéssel elrendelt beutazási és tartózkodási tilalom esetén indokolatlanul elhúzná az eljárást, figyelemmel arra, hogy a harmadik országbeli állampolgár ebben az esetben kétszer élhetne a bírósági felülvizsgálat lehetőségével.

A beutazási és tartózkodási tilalmat maximum öt évre, köz-, illetve nemzetbiztonsági veszély esetén tíz évre lehet elrendelni.

A rendelkezés tartalmazza az Európai Unió tagállamai területének elhagyására vonatkozó időtartam számításának módját. Meghatározza továbbá a beutazási és tartózkodási tilalom visszavonásának lehetőségeit is.

Az 54. §-hoz

A módosítás a Harmtv. és a Met. koherenciáját célozza. A rendelkezés azon dublini eljárás hatálya alá tartozó harmadik országbeli állampolgárokra terjed ki, akik a menedékjogi törvény szerinti elismerés iránti kérelmet nem terjesztettek elő. A kiegészítés tartalmazza az eljárás részletes szabályait.

Az 55. §-hoz

A Ket. végrehajtási eljárásra vonatkozó rendszeréhez történő igazodás érdekében indokolt a bírósági kiutasítás végrehajtásáról végzés formájában rendelkezni és a végzéssel szemben a Ket. végrehajtási szabályai alapján végrehajtási kifogás előterjesztését lehetővé tenni. Ezt támasztja alá az is, hogy a bírósági kiutasítás végrehajtásáról hozandó közigazgatási döntés főbb tartalmi elemeit (kiutasítás mellékbüntetés, beutazási és tartózkodási tilalom időtartama) nem az idegenrendészeti hatóság határozza meg, hanem a bíróság jogerős és végrehajtható ítéletén alapulnak.

Az 56. §-hoz

A Harmtv. 43. § (2) bekezdésében meghatározott kiutasítási okok körének változása és a felsorolás átszámozása miatt indokolt a Harmtv. 50. § (4) bekezdés c) és d) pontja által hivatkozott törvényhelyek pontosítása.

Az 57. §-hoz

Jogalkalmazási tapasztalatok szerint - a menedékkérelemmel történő korábbi visszaélésekhez hasonlóan - a bíróság által jogerős és végrehajtható ítélettel kiutasított harmadik országbeli állampolgárok a bíróság által elrendelt kiutasítás végrehajtását, a végrehajtásra halasztó hatályú, kiutasítási akadály megállapítása érdekében a büntetés-végrehajtási bíróhoz (a továbbiakban: bv-bíró) címzett kérelem többszöri benyújtásával próbálják akadályozni.

A kiutasítás végrehajthatatlanságának megállapítására irányuló kérelemmel történő visszaélések megakadályozása érdekében indokolt az ugyanazon ítélet esetében történő kérelem benyújtások számát egy alkalomra korlátozni.

Az 58. §-hoz

A befogadottként történő elismerés és a jogállás visszavonásának szabályait a módosítás törvényi szintre emeli a korábbi kormányrendeleti szintről, továbbá gyakorlati tapasztalatok alapján kiegészíti a befogadotti státusz visszavonásának eseteit két logikai szempontból is szükséges esettel. A befogadotti státusz megadásával és a státusz felülvizsgálatával kapcsolatos eljárási szabályok rendeleti szinten kerülnek szabályozásra.

Az 59. §-hoz

Indokolt a személyazonosság és a jogszerű tartózkodás megállapítása céljából már a kiutasítást előkészítő őrizet elrendelése esetén történő ujjnyomatvételezés, arra is tekintettel, hogy az őrizet egyik elsődleges célja is a személyazonosság és a jogszerű tartózkodás megállapítása.

Az Európai Közösségek Bizottságának határozata szerint a harmadik országok állampolgárai számára egységes, biometrikus adatokat tartalmazó okmányokat kell kiállítani, melynek tároló eleme a harmadik országok állampolgárai tartózkodási engedélye egységes formátumának megállapításáról szóló a Tanács 2002. június 13-i 1030/2002/EK rendelet, valamint a harmadik országok állampolgárai tartózkodási engedélye egységes formátumának megállapításáról szóló 1030/2002/EK rendelet módosításáról szóló, 2008. április 18-i 380/2008/EK tanácsi rendelet alapján tartalmazza a külföldi digitális arcképét és ujjnyomatát. Erre tekintettel meg kell teremteni a jogszabályi alapot a kérelmek bevétele során a biometrikus azonosítók rögzítésére.

A 60. §-hoz

A Visszatérési Irányelv alapján a kiutasítás előkészítése és/vagy a kitoloncolás végrehajtása céljából tartható őrizetben a harmadik országbeli állampolgár. Ennek a koncepciónak - kisebb pontosítással - a jelenlegi rendszer (kiutasítást előkészítő és idegenrendészeti őrizet típusok) megfelel.

A Visszatérési Irányelvnek történő megfelelést szolgálja a szökés veszélye fogalmának definiálása a Harmtv. 54. § (1) bekezdés b) pontjában.

A Visszatérési Irányelv lehetővé teszi az idegenrendészeti őrizet jelenlegi hat hónapos időtartamának további hat hónap időtartammal történő meghosszabbítását az érintett harmadik országbeli állampolgár együttműködésének hiánya, illetve a hazatéréshez szükséges dokumentumok származási országoktól való beszerzésének késedelme miatt. A módosítás az őrizet időtartamának további, legfeljebb hat hónappal történő meghosszabbítására ad lehetőséget, melyre az őrizet helye szerint illetékes helyi bíróság rendelkezne hatáskörrel és továbbra is alkalmanként csak harminc nappal hosszabbíthatná meg az őrizet időtartamát.

A módosítás indoka, hogy a jelenlegi hat hónapos időtartam egyes harmadik országbeli állampolgárok személyazonosságának és állampolgárságának megállapításához nem elegendő.

Ezen kívül azoknak, az idegenrendészeti eljárás során menedékkérelmet benyújtó harmadik országbeli állampolgároknak az esetében, ahol a Met. 42. § (1) bekezdés a) pontjában meghatározott kapcsolatfelvétel tilalma az állami üldöztetésre tekintettel fennáll, a jogerős és végrehajtható menedékjogi döntés meghozataláig a kiutasítás végrehajtása érdekében az idegenrendészeti hatóság az idegenrendészeti őrizet időtartama alatt semmilyen intézkedést nem tehet.

Erre tekintettel indokolt a jelenlegi időtartam további hat hónappal történő emelése.

A 61. §-hoz

Az Eljárási Irányelv 18. cikk (1) bekezdésében foglaltakra tekintettel indokolt azon garanciális szabály megjelenítése az idegenrendészeti jogszabályban is, hogy kizárólag azon az alapon, hogy valamely harmadik országbeli állampolgár menedékjogot kért, nem rendelhető el vele szemben őrizet.

A Visszatérési Irányelv alapján a kiskorúakkal szemben és kiskorú gyermekkel rendelkező családokkal szemben is elrendelhető őrizet, de csak végső intézkedésként, amennyiben enyhébb intézkedésekkel (útiokmány elvétel vagy kijelölt helyen tartózkodás elrendelése) nem biztosítható a kiutasítás végrehajtása, a lehető legrövidebb időre, a gyermek mindenek felett álló érdekét elsődlegesen figyelembe véve. Az őrizet időtartama maximum harminc nap lehet.

Az új (3) bekezdés indoka, hogy a gyakorlatban több esetben előfordul, hogy a külföldi kitöltötte az őrizet maximális időtartamát, majd még a kiutasítás végrehajtását megelőzően a korábban szankcionált jogsértéstől eltérő jogsértést követ el, vagy szándékosan elkövetett bűncselekmény miatt szabadságvesztés büntetésre és mellékbüntetésként kiutasításra ítélik, ezért ezen új ténybeli alapra tekintettel hozott kiutasító döntések végrehajtása érdekében szükséges lenne az őrizet újbóli elrendelése.

A 62. és a 71. §-hoz

A Visszatérési Irányelv alapján vagy az őrizet gyors bírósági felülvizsgálatát kell lehetővé tenni, vagy jogorvoslati jogot kell biztosítani a harmadik országbeli állampolgárnak az őrizetben tartás jogszerűségének bírósági felülvizsgálatára. Erre tekintettel szükségtelen az őrizet időtartamának bírósági meghosszabbítása mellett az őrizet elrendelésének jogszerűségét illetően bírósági felülvizsgálatot lehetővé tenni figyelemmel arra is, hogy mindkét bírósági felülvizsgálatra a jelenlegi szabályozás alapján az őrizet elrendelésétől számított 72 órán belül sor kerül, így előfordul, hogy ugyanaz a bíróság ugyanazt az őrizetet kétszer is felülvizsgálja. A Visszatérési Irányelv hivatkozott rendelkezése alapján az őrizet időtartamának bírósági meghosszabbítása mellett elegendő a Harmtv. 57. § (3) bekezdésében meghatározott kifogás lehetővé tétele a Harmtv. 60-61. §-ában az őrizet végrehajtása során az idegenrendészeti hatóságnak előírt kötelezettségek elmulasztása esetén.

A 63. §-hoz

A módosítás folytán a harmadik országbeli állampolgár esetében elrendelt személyes szabadságot korlátozó kényszerintézkedésről az idegenrendészeti hatóságnak közvetlenül kell értesítenie az illetékes konzuli vagy diplomáciai képviseletet ellátó szervet.

A 64. §-hoz

A Visszatérési Irányelvnek megfelelően a rendelkezés fokozottabb védelme érdekében előírja a kitoloncolásra váró családok a magánélet megfelelő védelmét biztosító, elkülönített elhelyezését, továbbá az őrizetben tartott kiskorúak esetében a szabadidős tevékenység végzéséhez szükséges feltételek biztosítását, beleértve tartózkodásuk időtartamának függvényében oktatásukat is.

A jelenlegi szabályozás alapján nincs lehetőség az őrizetben lévő tartásár és ellátásár fordított költségek őrizetesre történő terhelésére, így ezeket a költségeket a Magyar Köztárság viseli. Indokolt azonban, hogy ezeket a ráfordításokat - beleértve az őrizetes által okozott károkat is - a külföldi megtérítse.

A 65. §-hoz

A Visszatérési Irányelv „sürgősségi helyzetekben” nagyobb rugalmasságot biztosít a közigazgatási hatóságoknak. Eszerint, ha a kiutasítandó harmadik országbeli állampolgárok „rendkívül nagy száma” „súlyos és előre nem látott terhet” ró az adott tagállam közigazgatási és bírósági kapacitásaira, a bírósági kontroll határideje kitolható, és a fogva tartás helye is eltérhet az előírtaktól. A módosítás a Visszatérési Irányelvnek való megfelelést szolgálja.

A 66. §-hoz

A módosítás a Visszatérési Irányelvnek történő megfelelést szolgálja, a kijelölt helyen való tartózkodás elrendelésének alapjául szolgáló okok kibővítésével és az eljárásra vonatkozó szabályok kiegészítésével és pontosításával.

A 67. §-hoz

A módosítás a kitoloncolás vonatkozásában a Visszatérési Irányelvnek történő megfelelést célozza, és biztosítja a hatékony jogorvoslathoz való jogot, figyelemmel a kitoloncolás végrehajtási jellegére, a kitoloncolásról hozott külön döntés ellen végrehajtási kifogás terjeszthető elő. A Visszatérési Irányelvnek történő megfelelés érdekében a Ket. általános szabályaitól eltérően a kitoloncolás ellen előterjesztett végrehajtási kifogásban a harmadik országbeli állampolgár kérheti a végrehajtás felfüggesztését. Ezen kívül a Visszatérési Irányelv által előírt, a kitoloncolás végrehajtásának hatékony ellenőrzési rendszeréről történő gondoskodásnak való megfelelés érdekében utal a törvény arra, hogy a kitoloncolások végrehajtását az ügyészség a rá vonatkozó jogszabályok szerint ellenőrzi és erről évente jelentést készít. Az ellenőrzés kiterjedne a kitoloncolások végrehajtásának teljes folyamatára.

A 68. §-hoz

A további rendelkezések a biometrikus adatokat tartalmazó okmányok rendszerbe állítása miatt a harmadik országbeli állampolgárok ellenőrzése során, biztosítani kell az eljáró szerv számára, hogy mind a határforgalom ellenőrzés során, mind a mélységi ellenőrzés során a személyazonosság és az okmány valódiságának hitelt érdemlő megállapítása érdekében az említett adatokhoz hozzáférhessen, és azokat értékelni tudja.

A 69. §-hoz

Gyakorlati tapasztalatok szerint rendkívül nagy számban fordul elő, hogy az alap-, közép- és felsőfokú oktatási intézményekben tanuló külföldiek megszakítják tanulmányaikat, ugyanakkor az érvényes tartózkodási engedélyek - annak okán, hogy az engedély visszavonására jogosult hatóságnak nincs információja a jogviszony megszűntéről - nem kerülnek visszavonásra, és így visszaélésre adnak lehetőséget.

A 70. §-hoz

Jelenleg a külföldön rekedt hontalanként elismert személyek részére, akik az úti okmányukat elvesztették vagy az megsemmisült, nincs lehetőség semmilyen visszatérésre jogosító okmány kiállítására. Ezt a helyzetet orvosolja a módosítás.

A 72. §-hoz

A Ket. 2009. október 1-jén hatályba lépett módosítása hatályon kívül helyezte a méltányossági eljárásra vonatkozó rendelkezéseket, erre tekintettel szükségtelen a Harmtv. 90. § (1) bekezdésében utalni a méltányossági eljárás kizártságára.

A 73. §-hoz

A Visszatérési Irányelv 13. cikk (3) bekezdése értelmében a harmadik országbeli állampolgár részére a kiutasításával kapcsolatos idegenrendészeti eljárásokban biztosítani kell a jogi tanácsadás, jogi képviselet, és szükség esetén tolmács igénybevételének lehetőségét.

A Visszatérési Irányelv 13. cikk (4) bekezdése előírja, hogy a kiutasítási eljárásokban a harmadik országbeli állampolgár számára, kérésére ingyenesen jogi segítséget és/vagy jogi képviseletet kell nyújtani.

A kiegészítés a Visszatérési Irányelvnek történő megfelelést szolgálja.

A 74-75. §-hoz

A harmadik országok állampolgárai tartózkodási engedélye egységes formátumának megállapításáról szóló, a Tanács 2002. június 13-i 1030/2002/EK rendelete alapján a kishatárforgalmi engedély, a tartózkodási engedély, a bevándorlási engedély, a letelepedési engedély, az ideiglenes, a nemzeti, és az EK letelepedési engedély biometrikus adatokat tartalmazó tároló elemmel egészül ki, mely a birtokos arcképmását és ujjnyomatát tartalmazza. Ezért ezen adatok kezelésére a jogszabályi felhatalmazást meg kell teremteni.

A 76. §-hoz

Jogalkalmazási tapasztalatok alapján indokolt azon hatóságok körének kibővítése, akik részére az idegenrendészeti résznyilvántartásokból adat szolgáltatható.

A 77. §-hoz

Az Európai Parlament és a Tanács nemzetközi migrációra vonatkozó 862/2007/EK rendelete alapján a Hivatal és a KSH statisztikai adatszolgáltatásra kötelezett. Míg az Szmtv. lehetőséget ad arra, hogy a KSH számára az adatok személyazonosításra alkalmas módon kerüljenek átadásra, addig a Harmtv. nem biztosítja a teljes adatátvételt, ami megnehezíti az uniós adatszolgáltatási kötelezettség teljesítését. A KSH - közvetve Magyarország - Unió irányába történő vándorlási statisztikai adatszolgáltatási kötelezettségének teljesítéséhez az Szmtv. 81. § (4) bekezdése, valamint a Harmtv. 108. §-a közötti harmonizáció megteremtése szükséges.

A 79. §-hoz

Az elvégzett jogharmonizáció okán a törvény pontosítja a Harmtv. jogharmonizációs záradékát.

A 80. §-hoz

A módosítás elsősorban az Eljárási irányelvnek való megfelelést szolgálja, továbbá megkönnyíti a nemzetközi bűnügyi jogsegélyről szóló 1996. évi XXXVIII. törvényben foglaltak alkalmazását. A jelenlegi szabályozás szerint ugyanis csak az az ország tekinthető biztonságos harmadik országnak, amelynek területén a kérelmező átutazott, vagy tartózkodott. Emiatt, ha olyan ország kéri a kiadatását, amelynek a területén a kérelmező nem utazott keresztül, az nem tekinthető biztonságos harmadik országnak.

Amennyiben a családi kapcsolat nem áll fenn a Magyarországra érkezést megelőzően, indokolatlan a lényegében automatikus elismerés. A házastárs is lehet saját jogán menekült, ha esetében is fennállnak az elismerés feltételei.

A 301/2007. (XI. 9.) Korm. rendeletben (a továbbiakban: Metvhr.) kerül szabályozásra, hogy az értékelést a menekültügyi hatóság szükség esetén orvos-, vagy pszichológus szakértő bevonásával állapítja meg, amennyiben az eljárás alatt felmerül az, hogy elismerését kérő különleges bánásmódot igénylő személy lehet. A módosítás indoka, hogy az egyes sérülékeny kategóriákba sorolható személyek ne váljanak automatikusan különleges bánásmódot igénylő személlyé, hanem egyedi helyzetük értékelését követően minősülhessenek csak azzá.

Kísérő nélküli kiskorúak esetében az egyéni helyzet egyedi értékelése kizárólag azon körülmények megállapítására terjedhet ki, hogy a kiskorú kérelme benyújtásakor még nem töltötte be a 18. életévét, illetve hogy nem kíséri a felügyeletéért felelős nagykorú személy.

A menekültügyi hatóság dönt arról, hogy a kérelmező különös bánásmódot igénylő személy-e. Amennyiben e körülménynek a megállapítása különös szakértelmet igényel, a menekültügyi hatóság - a vonatkozó rendelkezések alapján - intézkedhet a megfelelő szakértelemmel rendelkező szakértő kirendeléséről.

A 81. §-hoz

A törvény az áttelepítéssel (resettlement) analóg módon megvalósítja az áthelyezés (relokáció) kérdéskörének rendezését. A részletszabályok a Metvhr.-ben kerülnek megalkotásra.

A 82. §-hoz

A biztonságos harmadik országon keresztülutazó, korábban ott tartózkodó menedékkérők kérelme elfogadhatatlannak minősül kivéve, ha a kérelmező valószínűsíti, hogy nem állt rendelkezésre hatékony védelem a részére.

A 83. §-hoz

A jelenlegi jogszabályi környezetben az oltalmazottak a menekültekhez hasonlóan kedvezményesen honosíthatóak, ami az oltalmazotti jogállás ideiglenes - ötévente felülvizsgálandó - jellegére tekintettel indokolatlan. Az oltalmazottak a módosítás eredményeként a legálisan itt tartózkodó külföldiekkel azonos feltételek mellett kérhetik honosításukat.

A 84. §-hoz

Az új rendelkezés megfelel azon a biztonsági érdekeket előtérbe helyező közösségi normákon alapuló igénynek, mely szerint a menedékes okmánya biometrikus azonosítókat tartalmaz és ezt törvényi szinten kell szabályozni.

A 85. §-hoz

A „befogadási feltételek” kifejezés gyűjtőfogalomként jelenik meg. A rászorultsági elv érvényesül főszabályként az ellátások, támogatások megítélése során. A rászorultsági elv e szakaszban történő kimondása a jogalkalmazás könnyítését, a szabályok egyértelműbbé tételét célozza.

A 86. §-hoz

A rendelkezés a Befogadási Irányelvnek történő megfelelést szolgálja, miszerint a tagállamok gondoskodnak a befogadásnak a kérelmezők egészségének megfelelő és alapszükségleteit kielégítő életszínvonalat biztosító anyagi feltételeiről.

A 87. §-hoz

A Met. 28. § (1) bekezdésének tartalma a módosítás által beépült a Met. 27. §-ba.

A 88. §-hoz

A Met. 29. § (1) bekezdésének tartalma a módosítás által beépült a Met. 26. §-ba.

A 89. §-hoz

A befogadási feltételek korlátozásának lehetősége alkalmat teremt arra, hogy a befogadási feltételekkel kapcsolatos szankciók kiszabása során az eljáró hatóság fokozottabban figyelembe vehesse az okozott sérelem mértékét és jellegét.

Ha a hatóság különleges bánásmódot igénylő személytől vonja meg a befogadó állomáson való elhelyezést és ellátást, intézkedik arra vonatkozóan, hogy az eljárás idejére más állami, szociális- vagy civil szervezet által fenntartott intézmény biztosítsa a befogadási feltételeket.

A Befogadási Irányelv nem tartalmazza követelményként, hogy a szabálysértésnek olyan súlyúnak kell lennie, amit szabálysértési, vagy büntető jogszabály is üldözni rendel, csupán egyetlen korlátot állít fel a szankcióval érinthető befogadási feltételek kapcsán azt, hogy a sürgősségi egészségügyi ellátáshoz mindenkor biztosítani kell a hozzáférést.

A menekültekre, oltalmazottakra vonatkozóan a kérelmezőkre megállapított szabályokat megfelelően alkalmazni kell.

Szükséges a mérlegelési szempontok beépítése a törvénybe, tekintettel arra, hogy a korlátozás, megvonás vagy megtagadás mértékéhez támpontot a Befogadási Irányelv sem ad. A módosítás továbbá a jogalkalmazást is könnyíti a mérlegelési szempontok rögzítésével, ugyanakkor ezek taxatív felsorolása a jogalkalmazás lehetőségeit indokolatlanul beszűkítenék, amely által az egyéni körülmények nehezebben lennének figyelembe vehetők.

Indokolatlan felülvizsgálati kötelezettséget telepíteni a hatóságra tekintettel arra, hogy a döntések meghozatalakor a korlátozás vagy megvonás időtartamát eleve a cselekmény súlyára tekintettel határozza meg a hatóság.

A 90. §-hoz

A módosítás a hatósági döntés gyors végrehajtását szolgálja, a bírósági kontroll biztosítása mellett. Az eljárást lezáró érdemi döntéssel szemben előterjesztett jogorvoslati kérelem és a megvonás között eltelhet akár több hónap is, amely lényegesen megnehezítheti a bizonyítást.

A 91. §-hoz

A koherensebb szabályozás érdekében az eredeti 32. § rendelkezéseit tárgykör szerint két különálló §-ra bontja a módosítás.

A felülvizsgálati eljárásra a Ket., illetve a Pp. szabályai irányadók.

A 92. §-hoz

Az együttműködési kötelezettség tartalmának szabályozására a Metvhr.-ben kerül sor. A koherens szabályozás biztosítása érdekében a menekültek/oltalmazottak/menedékesek esetében a megvonásról, korlátozásról vagy megtagadásról a menekültügyi hatóság határozattal rendelkezik, ugyanakkor e döntések elleni felülvizsgálati kérelmet a bíróság nemperes eljárásban vizsgálja felül. E megoldás indoka, hogy ezen intézkedések alkalmazása során gyakran csekély összegű pénzbeli támogatások kerülnek megvonásra, amelyre, mint a pertárgy értékére tekintettel indokolatlan lenne peres eljárás lefolytatása.

A 93. §-hoz

Az Eljárási Irányelv 17. cikk (2) bekezdés a) pontja lehetővé teszi a tagállami hatóságok számára, hogy képviselő kijelölésétől eltekintsenek, amennyiben a kísérő nélküli kiskorú minden valószínűség szerint eléri nagykorúságát mielőtt az elsőfokú határozat meghozatalára sor kerül. Gyakorlatban felmerült aggályokat orvosol a módosítás, nem sértve ezzel az ügyfél rendelkezésére álló jogi garanciákat vagy nemzetközi jogi rendelkezést.

A 94. §-hoz

Az esetleges kiutasítási eljárás hatékony végrehajtását biztosítja az, hogy a fogva tartott menedékkérők esetében a menekültügyi hatóság soron kívül hozza meg döntését. A soron kívüliség megfelelően kifejezi, hogy valamennyi esetben valamennyi eljárási határidő betartása mellett, előnyben kell részesíteni a munkaszervezés során azoknak a kérelmezőknek az ügyeit, akik őrizetben vannak.

A 95. §-hoz

A kérelmezők részére megfelelő tolmács biztosítása érdekében indokolt a hosszabb határidő meghatározása.

A hirdetményi közlésre a legtöbb esetben az eljárás megszüntetése során kerül sor az ügyfél ismeretlen helyre távozása miatt. Ebben az esetben nem tisztázott, hogy az ügyfél nemzetközi védelemre jogosult-e, így aggályos a potenciálisan üldözött személyek adatainak nagy nyilvánosság előtti (on-line módon történő) nyilvánosságra hozatala.

A személyes megjelenési kötelezettség előírása a felülvizsgálati szakaszban is indokolt. Erre a visszaélések megelőzése érdekében van szükség, mivel enélkül mind az ügyfél, mind távollétében a jogi képviselője előterjeszthetné a felülvizsgálati kérelmet, ami pusztán az eljárás elhúzását célozná.

A megjelenés a felülvizsgálati kérelem előterjesztésekor nem telepít további terhet a kérelmezőre, nem korlátozza a jogi képviselet igénybevételének a lehetőségét és költségvonzattal sem jár. (A kérelmező akár a döntés kihirdetésekor - amikor egyébként a jogi képviselő és a tolmács is jelen van - azonnal kérheti a döntés felülvizsgálatát, és kérelme tartalmát a későbbiek során tovább konkretizálhatja.)

A 96. §-hoz

Az Eljárási Irányelv alapján a tagállamban maradás joga csak az első fokú határozat meghozataláig illeti meg a kérelmezőt. Ettől eltérően a hatályos magyar jogi szabályozás - amely szinte kivételesnek tekinthető a tagállami joggyakorlatok között - két eljárás jogerős befejezéséig, és az esetleges kiutasításra felfüggesztő hatállyal ruházza fel a menedékjogi kérelmet, amely gyakorlatilag az illegálisan érkező kérelmező számára két-három éves jogszerű magyarországi tartózkodást eredményezhet. Ez a szabályozás amellett, hogy jelentős és indokolatlan terhet ró a költségvetésre és a szociális ellátórendszerre, nagymértékben elősegíti a menedékjoggal való visszaélést, amely sérti a közbiztonság megóvásához fűződő érdeket is.

A visszaküldés tilalmának fennállásáról nem csupán a menekültügyi hatóság hozhat döntést, hanem a bíróság is.

A 97. §-hoz

Az országelhagyási kötelezettség szerepeltetése indokolatlan a menedékjogi szabályozásban.

Indokolatlan a menekültügyi hatóság kötelezése a visszaküldési tilalom fennállásának vizsgálatára, ha - jellemzően a kérelmező rosszhiszemű magatartásának eredményeként - a származási ország nem állapítható meg. Ezen esetekben a vizsgálat érdemben nem folytatható le, az idegenrendészeti hatóságnak kell a származási ország kiderítése érdekében intézkednie a kiutasítási eljárásban.

A 98. §-hoz

Indokolt e szabályok kiterjesztése az ellátási, támogatási eljárásokra is. A Met. speciális jellegére, és az ügyfélkörre tekintettel indokolt a Ket. általános szabályaitól való eltérés.

A hatályos jogszabály szerint külön bírósági eljárás indulhat a visszavonó döntés ellen benyújtott felülvizsgálati kérelem és az új érdemi döntés ellen benyújtott kérelem alapján is. A törvény a Ket.-ben megfogalmazott költséghatékonysági alapelvnek tesz eleget úgy, hogy a kérelmezők jogai közben nem sérülnek. A visszavonó döntés elleni jogorvoslat potenciálisan megduplázza a bírósági eljárások számát, hiszen a jogorvoslati lehetőség az újabb döntéssel szemben is rendelkezésre áll. Ez a lehetőség a gyakorlatban számos zavart okozott a bírósági eljárások során, amelyek elkerülhetőek a törvény alapján. Indokolt továbbá a menedékjogi eljárásból a kézbesítési ügygondnok kizárása tekintettel arra, hogy az egyes eljárási cselekményekben a törvény az ügyfél személyes részvételét írja elő.

A 99. §-hoz

Gyakorlati problémát jelent a tolmács biztosítása, így indokolt a hosszabb határidő biztosítása. A határidő hosszabbítására annak érdekében van szükség, hogy megalapozott döntést lehessen hozni a nyilvánvalóan megalapozatlan kérelem és a visszaküldési tilalom kérdéskörében.

A 100. §-hoz

Indokolatlan a Magyarországon jogszerűen tartózkodó kérelmezők befogadó állomáson történő elhelyezése, ha lakhatásuk más módon megoldott. A kísérő nélküli kiskorúak gyermekvédelmi intézményben helyezendők el.

A 101. §-hoz

A Metvhr. 83. § (5) bekezdésében foglalt szabályozást emeli törvényi szintre, tekintettel annak jelentőségére a menekültügyi eljárásban.

A 102. §-hoz

A módosítás az Eljárási Irányelvvel és ezen keresztül a legtöbb tagállam gyakorlatával való harmonizációt szolgálja.

A nyilvánvalóan megalapozatlan kérelmek előzetes vizsgálati eljárásban történő elutasításának lehetősége jelentős mértékben megkönnyíti a jogalkalmazást azokban az esetekben, amikor egyértelműen megállapítható, hogy a kérelem csupán a menedékjog intézményével való visszaélést célozza. A gyors elutasítás - és a rövid időn belül lefolytatható nemperes bírósági eljárás - gyorsíthatja az eljárások lefolytatását, és költséghatékonyabbá teheti a menekültügyi eljárást. Ugyanakkor alaposabb tényállás-felderítést igényel a megalapozatlanság kérdése az előzetes vizsgálati eljárásban, ami az eddiginél hosszabb előzetes vizsgálati eljárási határidőt indokol, hiszen részletesebb meghallgatás, ország-információ beszerzése indokolt.

A módosítást indokolttá teszi az a gyakorlati tapasztalat, hogy a kérelmező ésszerű ok nélkül, adott esetben több éves magyarországi tartózkodást követően nyújtja be elismerés iránti kérelmét, vagy vízummal érkezett az országba, vagy illegálisan érkezett, de idegenrendészeti eljárás indult vele szemben, és azóta hosszabb idő eltelt.

Az Eljárási Irányelvre tekintettel a menekültügyi hatóságnak minden esetben vizsgálnia kell, hogy a kérelmező menekültként, vagy oltalmazottként elismerhető-e.

Az ún. sur place okon alapuló kérelmet benyújtó külföldiek jogainak védelmét szolgálja a Met. 51. § új (7) bekezdése. A származási ország elhagyását követő eseményeken alapuló védelmi szükségletéről a kérelmező rendszerint később szerez tudomást, s a nemzetközi védelem definíciójának részét képező „megalapozott félelem” is csak ezt követően alakulhat ki. A védelmi igény jelzését - kérelem előterjesztésének idejét - célszerű ezen időponthoz kötni.

A 103. §-hoz

A módosítás a kérelmezők együttműködésre vonatkozó kötelezettségének megszegését szankcionálja.

Az országelhagyási kötelezettség szerepeltetése indokolatlan a menedékjogi szabályozásban. Az eljárás folytatásának kérése indokolatlan és szükségtelen intézmény, amely ellentétes a Ket. hatékonyságra vonatkozó alapelvével.

A 104. §-hoz

A rendelkezés az Eljárási Irányelvnek való megfelelést szolgálja. Tekintettel arra, hogy a menekültügyi hatóság az előzetes vizsgálati eljárásban a kérelem nyilvánvalóan megalapozatlanságáról - tehát az ügy érdemében - is dönt, indokolt az „érdemi eljárás” átnevezése „részletes vizsgálati eljárásra”.

Az eljárás nevében szereplő „vizsgálati” kifejezés - az Eljárási Irányelv szóhasználatának megfelelően - tükrözi, hogy a menekültügyi hatóság már ezen eljárási szakaszban is vizsgálja a menekültkénti illetve oltalmazottkénti elismerés feltételeit, összeveti a feltárt tényállást a Met. 6. § (1), illetve a Met. 12. § (1) bekezdésében foglalt definíciókkal.

Tekintettel arra, hogy a menekültügyi hatóság a nyilvánvalóan megalapozatlanság kérdéskörében a kérelmet érdemben vizsgálja, indokolt a döntés határozati formában történő meghozatala.

A 105. §-hoz

Indokolatlan a területen maradás jogát két jogerős elutasító döntésig engedélyezni. A módosítás szerinti korlátozás nem ellentétes az Eljárási Irányelvben foglaltakkal, tekintettel arra, hogy a tagállamok az ismételt kérelmek esetében eltérhetnek az irányelv II. fejezetében foglalt alapelvek és garanciák érvényesítésétől. A szabályozás nem ellentétes a Dublini Rendelettel sem, hiszen az nem rendelkezik a területen maradás jogáról.

A 106. §-hoz

A módosítás indoka a nyilvánvalóan megalapozatlansági okok átültetése a jogszabályba.

A 107. §-hoz

A módosítás indoka, hogy a jelenleg hatályos szabályozás a Legfőbb Ügyészség megállapítása szerint is eltérő jogértelmezést tesz lehetővé, amely veszélyezteti a jogbiztonság követelményének érvényesülését. A részletes vizsgálati eljárásra bocsátott kérelmező esetén a kezdeményezés, illetőleg az őrizetből történő automatikus szabadításának kötelezettsége ugyanakkor - különös tekintettel a szándékos bűncselekmény elkövetése miatt szabadságvesztés büntetésből szabadult, és a bíróság által kiutasított külföldi ország területéről történő eltávolításának meghiúsulására - jelentős közbiztonsági kockázatokat hordoz. Sem a menekültek helyzetére vonatkozó 1951. évi Genfi Egyezmény, sem az Eljárási Irányelv rendelkezéseivel nem ellentétes, hogy azok a menedékkérők, akik illegálisan lépnek be az ország területére, idegenrendészeti őrizetben maradjanak a menekültügyi eljárás időtartamára.

A jelenlegi idegenrendészeti szabályozás alapján is van lehetősége a hatóságnak arra, hogy akár humanitárius megfontolás alapján történő mérlegeléssel döntsön a szabadságkorlátozás megszüntetéséről, ugyanakkor biztosított a köz-, és nemzetbiztonsági megfontolások érvényesítése is. A menedékkérők számára járó, a Befogadási Irányelvből fakadó jogokat az őrizet végrehajtására szolgáló létesítményekben kell biztosítani.

A 108. §-hoz

A módosítás szerint a külön jogszabályban kijelölt rendvédelmi szerv szakhatóságként csak a részletes vizsgálati eljárásban vesz részt.

A 109. §-hoz

Tekintettel arra, hogy valamennyi kérelmet úgy kell tekinteni, mint menekült státusz iránti kérelmet, illetve formailag és a jogorvoslat szempontjából az oltalmazottként elismerő döntés is elutasítás, így csak a menekültként elismerő döntés esetében lehet a kérelmet megalapozottnak nevezni.

A 110. §-hoz

A módosítás indoka, hogy a védelem biztosítója nem csupán állam, vagy párt, hanem nemzetközi szervezet is lehet.

A 111. §-hoz

A módosítás indoka, hogy amennyiben a részletes vizsgálati eljárásban derül ki, hogy a kérelem nyilvánvalóan megalapozatlan, indokolt a megszüntetés lehetőségének biztosítása.

A 112. §-hoz

Az oltalmazottként elismerő döntés - a menekültstátusz szempontjából - elutasító döntés, így a jelenlegi jogszabályi szóhasználat pontosításra szorul.

A 113. §-hoz

A módosítás az Eljárási Irányelv gyors bírósági felülvizsgálati követelményének való megfelelést szolgálja.

A 114. §-hoz

A módosítás a Metvhr. 98. § (1)-(2) bekezdéseit emeli törvényi szintre, mivel az meghatározó fontosságú a menekült, illetve az oltalmazott jogállás visszavonására irányuló eljárásokban.

A 115. §-hoz

A jelenleg hatályos szabályozás csupán az eljárás lefolytatásának kötelezettségét írja elő, semmilyen részletszabályt nem rögzít.

A 116. §-hoz

A Met. 14. §-a a menekültügyi hatóság kötelezettségévé teszi az oltalmazotti jogállások - elismeréstől számított legalább ötévenként történő - felülvizsgálatát, ugyanakkor ezen felülvizsgálati eljárások részletszabályaira nem tartalmaz előírást. Ezt a hiányosságot pótolja az új 75/A. §, amely a Met. VII. fejezetének (A menekültügyi eljárás általános szabályai) rendelkezéseit és a Met. 56-68. §-ait (a részletes vizsgálati eljárás) rendeli megfelelően alkalmazni.

A 117. §-hoz

A módosítás a Metvhr. 102. § (1) bekezdését emeli törvényi szintre, mivel az meghatározó fontosságú a menedékeskénti elismerésre irányuló eljárásban.

A 118. §-hoz

A módosítás a Metvhr. 104. § (1)-(2) bekezdéseit emeli törvényi szintre, mivel az meghatározó fontosságú a menedékes jogállás visszavonására irányuló eljárásokban.

A 119. §-hoz

Indokolatlan és a gyakorlatban kivitelezhetetlen a törvény személyi hatálya alá tartozó személyek esetében a menekültügyi nyilvántartásban a családi állapotban, foglalkozásban, iskolai végzettségben az elismerést követően beálló változások átvezetése.

A módosítás az EURODAC-rendeletnek történő megfelelést szolgálja.

A menedékes részére kiállításra kerülő okmány biometrikus adatokat tartalmazó tároló elemmel egészül ki, mely a birtokos arcképmását és ujjnyomatát tartalmazza. Ezért ezen adatok kezelésére a jogszabályi felhatalmazást meg kell teremteni.

A 120. §-hoz

A módosítás indoka, hogy az ügyfél által a menekültügyi eljárás során a családi állapotára tett nyilatkozat gyakran nem egyezik a polgárok személyi adat- és lakcímnyilvántartásában a családi állapotra vonatkozó bejegyzéssel. A módosítással kizárhatók a visszaélések, illetve rövidülhetne az okmány kiállításának időtartama azáltal, hogy az értesítést a jegyző kapja.

A 121. §-hoz

A biometrikus tartózkodásra jogosító okmányok vonatkozásában szükséges felhatalmazó rendelkezés a hitelesítést végző hatóságok kijelölése érdekében. Szükséges továbbá a Kormány felhatalmazása a menekültügyi eljárásban résztvevő szakhatóság kijelölésére.

A 122. §-hoz

A Met. 2008. január 1-jei hatályba lépését követően került megalkotásra a 2008. április 18-i 380/2008/EK tanácsi rendelet, amelynek a magyar jogrendszerbe való beillesztését, harmonizálását jelen rendelkezés hajtja végre.

A 123. §-hoz

A jelenleg hatályos szabályok szerint a menekültügyi hatóság döntésével szemben benyújtott felülvizsgálati kérelem tárgyában kizárólagos illetékességgel a Fővárosi Bíróság jár el. A Met. 68. § (3) bekezdése alapján a bírósági eljárás határideje hatvan nap. A jogalkalmazás tapasztalatai szerint azonban a Fővárosi Bíróság jelentősen túllépi a részére meghatározott eljárási hatásidőt, amely azzal a következménnyel jár, hogy a kérelmezők ellátásának költségei megtöbbszöröződnek, emellett a befogadó intézményben tartózkodó kérelmezők körében az elhúzódó eljárások miatt is nagy számban fordulnak elő rendkívüli események. Az illetékességi szabályok megváltozása azt eredményezné, hogy az ilyen ügyekben a felperes lakóhelye, ennek hiányában tartózkodási helye, ennek hiányában szálláshelye szerinti Ítélőtábla székhelye szerinti megyei bíróságok - a Fővárosi Ítélőtábla esetén - a Fővárosi Bíróság járnának el, amelyek jelenleg is foglalkoznak idegenrendészeti ügyekkel, többek között döntenek a külföldiek kiutasításával és szabadság korlátozásával kapcsolatos kérdésekben, a jogalkalmazás tapasztalata szerint a jogszabályban előírt határidőn belül. Tekintettel arra, hogy a menedékjogot kérelmező külföldiek ügye ezzel több bíróság között kerülne megosztásra ez gyorsabb, hatékonyabb és költségkímélőbb eljárás lefolytatását eredményezné. Célszerű azonban a megfelelő felkészülés biztosítása érdekében a jogszabály általános hatálybalépési idejéhez képest további három hónapos hatályba lépési időtartamot megjelölni.

A 124. §-hoz

Az oltalmazotti jogállás 2008. január 1-jei bevezetéséből adódó feladatok az Nytv.-ben ez idáig nem kerültek megjelenítésre. A törvény ezen hiányosságot pótolja.

A 125. §-hoz

Az Ütv. módosításának indoka, hogy a Visszatérési irányelv szerint a kitoloncolások végrehajtása tekintetében hatékony ellenőrzési rendszert kell a tagállamoknak működtetni. Az ellenőrzést leghatékonyabban az ügyészség tudja elvégezni, amely jelenleg is felügyeli az idegenrendészeti eljárások lefolytatásának törvényességét.

A 126. §-hoz

A gyermek mindenek felett álló érdekére tekintettel indokolt, hogy a menedékkérő kísérő nélküli kiskorúak elhelyezésére a magyar gyermekvédelmi szakellátásban kerüljön sor. A módosítás ennek lehetőségét teremti meg azzal, hogy a kísérő nélküli kiskorúak esetében a gyermek kiskorúságának megállapítása továbbra is a menekültügyi hatóság feladatát képezi. Erre tekintettel szükséges nevesíteni a menekültügyi hatóságot azon szervek körében, amelyek jogosultak a gyermek elhelyezésére intézkedni.

A jogalkalmazás tapasztalatai alapján indokolt az elhelyezés tekintetében intézkedésre jogosult szervek között az idegenrendészeti és a menekültügyi hatóság megjelölése is, amely munkája során gyakran jár el kísérő nélküli kiskorú ügyében.

-----STARTING---POINT---VEGE---

A 127. §-hoz

A § hatályba léptető rendelkezéseket tartalmaz.

A 128. §-hoz

A törvény a Kormány szerkezetátalakításából, a Ket.-ből, illetve a Visszatérési Irányelvből adódó szövegpontosító rendelkezéseket tartalmaz.

A 129. §-hoz

A törvény meghatározza, hogy rendelkezéseit a hatályba lépése után indult ügyekben és a megismételt eljárásokban kell alkalmazni.

A 130. §-hoz

A § azon rendelkezéseket tartalmazza, melyek hatályukat vesztik.

A 131. §-hoz

A § jogharmonizációs záradékot tartalmaz.