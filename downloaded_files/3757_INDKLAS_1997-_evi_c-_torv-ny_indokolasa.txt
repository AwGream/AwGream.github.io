1997. évi C. törvény indokolása

a választási eljárásról

-----STARTING---POINT---ALTALANOS--- 

A választások és a népszavazások, valamint a népi kezdeményezések anyagi jogi és eljárási szabályait jelenleg külön-külön törvények szabályozzák:

- az országgyűlési képviselők választását az országgyűlési képviselők választásáról szóló 1989. évi XXXIV. törvény,

- a helyi önkormányzati képviselők, a polgármesterek, valamint a helyi kisebbségi önkormányzati képviselők választását a helyi önkormányzati képviselők és polgármesterek választásáról szóló 1990. évi LXIV. törvény,

- az országos népszavazás és az országos népi kezdeményezés anyagi jogi szabályait, továbbá sajátos eljárási szabályait a népszavazásról és a népi kezdeményezésről szóló 1989. évi XVII. törvény, amely az eljárás tekintetében az országgyűlési képviselők választásának szabályait rendeli alkalmazni,

- a helyi népszavazás és a helyi népi kezdeményezés anyagi jogi szabályait, továbbá sajátos eljárási szabályait a helyi önkormányzatokról szóló 1990. évi LXV. törvény, amely az eljárás tekintetében a helyi önkormányzati képviselők választásának szabályait rendeli alkalmazni.

E szerteágazó szabályozási rendszer következtében az egyes eljárások a szükségesnél jóval nagyobb mértékben különböznek egymástól, ami jelentősen megnehezíti a választópolgárok választójogának gyakorlását, a jelöltek, a pártok és más jelöltállító szervezetek, és nem utolsósorban a választások lebonyolításában közreműködő választási szervek és köztisztviselők munkáját.

Az elmúlt évek demokratikus választási gyakorlata során kikristályosodtak azok a szabályok, amelyek valamennyi választási, népszavazási eljárásban alkalmazhatók, és így alapját képezhetik egy egységes szabályozási rendszernek.

A hatályos, fent felsorolt törvények módosítása önmagában nem lenne elegendő a jelzett probléma megszüntetésére, hiszen az egyes jogszabályok ezt követő újabb és újabb, eltérő ütemű és mértékű módosítása a kezdetben egységes szabályokat szétzilálná; ezért a törvény egy - valamennyi választási, népszavazási és népi kezdeményezési eljárás szabályait integráló - egységes választási eljárási törvényt tartalmaz. Ennek megfelelően a hatályos törvényekben kodifikált eljárási szabályok hatályon kívül helyezésével létrehozható az ún. választási eljárási kódex.

A törvény két részből áll: az első rész azokat az eljárási szabályokat foglalja magában, amelyek - egy-két kivételtől eltekintve - az összes választásfajtára alkalmazandók, a második rész pedig az egyes választásfajták eltérő, különös eljárási szabályait tartalmazza.

A törvény az anyagi jogi választási normákat lényegében nem érinti, csupán a választások időpontjának meghatározására, valamint egy-két további pontosításra kerül sor.

-----STARTING---POINT---RESZLETES---

ELSŐ RÉSZ

ÁLTALÁNOS RENDELKEZÉSEK

I. FEJEZET

Alapvető szabályok

Az 1-5. §-hoz

A törvény valamennyi jelenlegi közjogi választást alkalmazási körébe von, s lehetőséget biztosít arra, hogy a későbbiekben esetlegesen bevezetendő új választásfajtákat (pl. az Európa Parlament tagjainak választása) is az egységes eljárási törvény szerint bonyolítsák le.

A választás és a szavazás napja között legalább 72 napnak kell eltelnie. Ez az időtartam korrekt, biztonságos, ugyanakkor viszonylag rövid időtartamú választási eljárást tesz lehetővé.

Az időben kötött választási eljárás megköveteli az eljárási cselekmények és a jogorvoslati eljárások időtartamának szigorú betartását, aminek része, hogy a napokban megállapított határidők számításánál a naptári napokat kell figyelembe venni, azaz a nemzeti ünnepek, a munkaszüneti napok és a hétvégek egyaránt beszámítanak a határidőkbe.

II. FEJEZET

A választási eljárás nyilvánossága

A 6-8. §-hoz

A választási eljárás nyilvánossága a szabad, tiszta választások egyik legfőbb garanciáját jelenti. Ennek egyik eleme, hogy a választópolgárok a választójoguk gyakorlásához szükséges valamennyi információról, valamint a választások eredményéről tájékoztatást kapjanak. A törvény a klasszikus közvélemény-kutatás mellett a szavazás napján végzett ún. exit-pollra vonatkozóan is megállapít néhány garanciális jellegű korlátozást.

III. FEJEZET

Választókerületek, szavazókörök

A 9-11. §-hoz

Azok a hajléktalan választópolgárok, akik a személyiadat- és lakcímnyilvántartásba bejelentkeztek, s lakcímükként csak a település neve van megjelölve, a helyi választási iroda vezetője által kijelölt szavazókörben szavazhatnak. A helyi önkormányzati választásokon a 10 000-nél több lakosú települések, valamint az országgyűlési képviselők választásán néhány nagyobb település több választókerületre oszlik; ebben az esetben először - sorsolással - el kell dönteni, hogy a hajléktalanok melyik választókerületben szavazhatnak, majd a kisorsolt választókerület egyik szavazókörét kell kijelölni.

A választókerületi és a szavazóköri beosztás, valamint az elkészült névjegyzékek adatai stabilitásának biztosítása érdekében a törvény szerint a települések, választókerületek, szavazókörök és címek adatainak megváltoztatására a választás kitűzését követően már nincs lehetőség.

IV. FEJEZET

A választójogosultság nyilvántartása

A névjegyzék

A 12-16. §-hoz

A névjegyzék a választójoggal rendelkezők nyilvántartása, amely szavazókörönkénti bontásban készül. A névjegyzék alapja a személyiadat- és lakcímnyilvántartás, amelyből a névjegyzék összeállításakor törölni kell azokat, akik nem rendelkeznek választójoggal.

A választópolgárok tájékoztatására a névjegyzéket közszemlére kell tenni, ugyanakkor minden választópolgárt tájékoztatni kell arról, hogy hol, mikor és hogyan vehet részt a szavazáson. Az ajánláshoz a választópolgárnak a személyi azonosítóját is át kell adnia, ezért azt - annak érdekében, hogy rendelkezésére álljon - az értesítő is tartalmazza.

A névjegyzéken az elkészítését követően történt változásokat át kell vezetni.

A választójoggal nem rendelkező nagykorú polgárok nyilvántartása

A 17-20. §-hoz

Annak érdekében, hogy a választójoggal nem rendelkező polgárok ne vehessenek részt a választásokon, róluk központi nyilvántartást kell vezetni, amelyre vonatkozóan - tekintettel arra, hogy szenzitív adatokat tartalmaz - szigorú adatvédelmi garanciákat állapít meg a törvény. E nyilvántartás adatait a népszavazás állampolgári kezdeményezésének hitelesítésekor is fel kell használni, ezért a választójog visszanyerését követően még 6 hónapig rendelkezésre kell állnia azoknak az adatoknak, amelyek alapján megállapítható, hogy az aláírásgyűjtő-ívet aláíró polgárnak az aláírásgyűjtés idején volt-e választójoga.

V. FEJEZET

Választási szervek

Választási szervek a társadalmi tevékenységet ellátó választási bizottságok, valamint a közszolgálati tevékenységet ellátó választási irodák.

A választási bizottságok

A 21-34. §-hoz

A választási bizottságok a választások társadalmi kontrollját megvalósító, független, kizárólag a törvényeknek alárendelt szervek. A választási bizottságok tagjainak egy része választott, másik része a választásban érdekelt jelöltek, jelölő szervezetek képviseletét ellátó, megbízott tag.

A választási bizottságok választott tagjai - a helyi választási bizottság kivételével - az egyik országgyűlési választástól a következőig terjedő időszakban látják el feladataikat, a törvény különös részében meghatározott valamennyi választásfajtára kiterjedő hatáskörrel. A helyi választási bizottság választott tagjainak megbízatása önkormányzati választástól önkormányzati választásig szól.

A választási bizottságok megbízott tagjainak megbízatása adott választásra szól, azt követően megbízatásuk megszűnik. Az Országos Választási Bizottság ez alól kivétel: az országgyűlési képviselők választására megbízott tagok megbízatása ugyan - az általános szabályokhoz hasonlóan - az országgyűlési választások után megszűnik, ez azonban nem vonatkozik azokra, akiket olyan párt bízott meg, amely a választást követően az Országgyűlés alakuló ülésén képviselőcsoportot alakít. Ha valamely párt a választásokat megelőzően nem delegált tagot az Országos Választási Bizottságba (nem állított országos listát, vagy állított ugyan, de nem élt a delegálás lehetőségével), illetőleg delegált tagjának megbízatása azért szűnt meg, mert a párt az Országgyűlés alakuló ülésén nem hozott létre képviselőcsoportot, de később erre sor kerül, az adott párt jogosult lesz tagot delegálni az Országos Választási Bizottságba.

Azokon a településeken, amelyek csak egy szavazókörrel rendelkeznek, nem működik külön szavazatszámláló és helyi választási bizottság: a szavazatszámláló bizottság feladatait a helyi választási bizottság látja el.

A választási irodák

A 35-39. §-hoz

A választásokkal kapcsolatos állami feladatokat a választási irodák látják el. A választási irodák a választási feladatokat folyamatosan végzik, tagjaiknak megbízatása határozatlan időre szól. A választási irodák alá-fölérendeltségi viszonyban állnak egymással, tevékenységüket a belügyminiszter az Országos Választási Iroda vezetője útján irányítja.

VI. FEJEZET

Választási kampány

A 40-45. §-hoz

A választási kampány a jelöltek, jelölő szervezetek programjának, ígéreteinek, politikai nézeteinek megismertetését, népszerűsítését szolgálja. A törvény a fontosabb kampánytevékenységeket (plakátragasztás és szórólapok osztogatása, választási gyűlések tartása, média igénybevétele) szabályozza. A jelölő szervezetek kampányolásának segítése érdekében, a választópolgárok megszólításának megkönnyítésére a törvény lehetővé teszi, hogy a helyi választási iroda vezetője, illetőleg a személyiadat- és lakcímnyilvántartás központi hivatala a választópolgárok meghatározott adatait a jelöltek, jelölő szervezetek részére átadja. Ezen adatok kizárólag a választási kampány céljára használhatók fel, és a szavazás napján azokat meg kell semmisíteni (az adatok további kezelése jogosulatlan adatkezelésnek minősül).

VII. FEJEZET

Ajánlás

A 46-60. §-hoz

Jelöltet, illetőleg a megyei közgyűlés tagjainak választásán listát ajánlani ajánlószelvényen lehet. Az ajánlószelvényt a választópolgárok az értesítővel együtt kapják meg, és saját, valamint az ajánlott jelölt (lista) adatainak kitöltését követően átadhatják az ajánlást gyűjtőknek.

Az országgyűlési választásokon a területi és országos listák, az önkormányzati választásokon a kompenzációs és a fővárosi listák állításának feltétele, hogy a jelölő szervezet meghatározott számú jelölttel, illetőleg listával rendelkezzen. A választási szerveknek három nap áll rendelkezésükre a jelöltek és a listák nyilvántartásba vételére, és egy esetleges jogorvoslati eljárás tovább növeli a jelölt bejelentése és nyilvántartásba vétele közötti időtartamot, a jelöltek alapján állítható lista bejelentésére ugyanakkor jogvesztő határidőt állapít meg a törvény. Mindezekre tekintettel a választási bizottságnak a jelölt bejelentésekor igazolást kell kiállítania, amelynek alapján még határidőben be lehet jelenteni a listát is: a lista nyilvántartásba vételének az lesz a feltétele, hogy a jelöltet nyilvántartásba vegye az illetékes választási bizottság, és erről is kiállítson egy igazolást, amelyet a lista nyilvántartásba vételére illetékes választási szervhez be kell nyújtani. Ha a megfelelő számú jelölt nyilvántartásba vételére nem kerül sor, természetesen a listát is el kell utasítani.

Ha több jelölő szervezet közösen állít jelöltet vagy listát, e szervezeteket együtt kell kezelni és úgy kell tekinteni, mintha egyetlen jelölő szervezetről volna szó: egy tagot bízhatnak meg a választási bizottságokba, a költségvetési támogatás együttesen illeti meg őket stb.; a közös jelöltet, listát állító jelölő szervezetek mindegyikének nevét fel kell tüntetni az ajánlószelvényeken és a szavazólapokon egyaránt.

A választáson az a jelölő szervezet állíthat jelöltet vagy listát, amely a jelölő szervezetek nyilvántartásában szerepel. A jelölő szervezet bejelentésének elmulasztása esetén nincs lehetőség jelöltállításra.

VIII. FEJEZET

Szavazás

A 61-71. §-hoz

A szavazóhelyiségben történő szavazás szabályaiban változás, hogy a szavazólap átvételét a választópolgárnak aláírásával kell elismernie a névjegyzéken.

A törvény különbséget tesz a szavazólap és a szavazat érvénytelensége között: a szavazólap érvénytelensége esetén az azon leadott összes szavazat értelemszerűen érvénytelen, míg - érvényes szavazólap esetén - a szavazat érvénytelensége nem érinti a szavazólapon leadott többi szavazat érvényességét (ennek a megkülönböztetésnek elsősorban a több kérdést tartalmazó népszavazás és a kislistás, valamint a helyi kisebbségi önkormányzati választás esetén van jelentősége).

Az eddigi ellentmondásos helyzetet feloldva a törvény kimondja, hogy csak az a szavazat érvényes, amelyet a választópolgár egymást metsző két vonal formájában ad le: az egyéb megjelölések (pl. a jelölt nevének aláhúzása, bekeretezése, kipipálása) érvénytelenek, függetlenül attól, hogy a választópolgár akarata kiderül-e e megjelölésekből.

IX. FEJEZET

A szavazatok összesítése

A 72-76. §-hoz

A szavazatok első összeszámlálását követően a szavazatszámláló bizottság jegyzőkönyvvezetője adatlapot állít ki, amelyet az Országos Választási Irodához kell továbbítani. Ezt követően a szavazatszámláló bizottság a szavazatszámlálás végső eredményéről jegyzőkönyvet állít ki, ami ceruzával nem készíthető el.

Ha a szavazókörben a legtöbb és a második legtöbb szavazatot elérő jelölt szavazatainak különbsége kisebb, mint az összes érvényes szavazat egy százaléka, illetőleg ha az nem éri el az érvénytelen szavazatok számát, a szavazatszámláló bizottság a szavazatokat ismét megszámlálja. Ha az ismételt szavazatszámlálás eredménye megegyezik az első szavazatszámlálás eredményével, ezt kell a jegyzőkönyvben eredményként rögzíteni. Ha az ismételt szavazatszámlálás eredménye eltér az első szavazatszámlálás eredményétől, a számlálást addig kell továbbfolytatni, amíg (az eddigieket is beleértve) kétszer azonos eredményre nem vezet: ezt az eredményt kell a jegyzőkönyvben rögzíteni.

X. FEJEZET

Jogorvoslatok

A 77-85. §-hoz

A törvény a jogorvoslati eljárás általános szabályainak megállapítása után (ezek alkalmazandók pl. a jelölt nyilvántartásba vételével kapcsolatos kifogás elbírálására) néhány jogorvoslati fajtára (a névjegyzékkel kapcsolatos és az eredmény elleni kifogások) különös szabályokat rendel alkalmazni.

Jogorvoslattal a választási szervek döntései ellen (kifogás), vagy más szervek, személyek tevékenységével szemben (panasz), törvénysértés vélelmezése esetén lehet élni.

A jogorvoslatok általános szabályai szerint első fokon választási bizottság, másodfokon bíróság jár el. A kifogást elbíráló szerv a kifogásnak helyt adó döntéssel a törvénysértő döntést megváltoztatja. Másik lehetőség, hogy a törvénysértő döntést megsemmisíti, és a választási eljárás egészét vagy annak egy részét (pl. csak a szavazást) megismételteti. A választási eljárás megismételtetését nem lehet a kasszáció klasszikus jelentése szerint értelmezni, az nem vonatkozhat kizárólag arra, hogy a törvénysértő döntést hozó választási szervet új döntés meghozatalára kötelezi a kifogást elbíráló szerv (ez a szigorú határidőkhöz kötött választási eljárási rend ellehetetlenülését eredményezné).

A névjegyzék összeállításával kapcsolatos jogorvoslat szabályai nem változnak.

A szavazatszámláló bizottságnak az eredményt megállapító döntése ellen nem lehet közvetlenül kifogást benyújtani, hanem a választási eredményt megállapító választási bizottsági döntés elleni kifogást lehet a szavazatszámláló bizottság döntésének törvénysértő voltára alapozni. A választási bizottság választási eredményt megállapító döntése elleni kifogás alapja a szavazatszámláló bizottság döntésének törvénysértő voltán kívül az lehet, ha a választási bizottság a szavazatösszesítés vagy a mandátumkiosztás szabályait megsértette.

MÁSODIK RÉSZ

KÜLÖNLEGES RENDELKEZÉSEK

XI. FEJEZET

Az országgyűlési képviselők választása

A 86-99. §-hoz

Az országgyűlési képviselők választásán a jelölteket, illetőleg a jelölő szervezeteket dologi költségeik fedezésére költségvetési támogatás illeti meg. E támogatáson felül jelöltenként legfeljebb 1 millió forintot lehet a választási kampányra fordítani. A pénzeszközök felhasználását az Állami Számvevőszék ellenőrzi, s ha valamely jelölő szervezetnél, illetőleg független jelöltnél túllépést állapít meg, akkor a túllépés értéke kétszeresét kell a központi költségvetés részére befizetni. A számvevőszéki ellenőrzés az országgyűlési képviselethez jutott jelölő szervezetek esetében kötelező.

Az országgyűlési képviselők választásán (és az országos népszavazáson is) azok a választópolgárok, akik a szavazás napján lakóhelyüktől távol tartózkodnak, igazolással szavazhatnak.

XII. FEJEZET

A helyi önkormányzati képviselők és polgármesterek,valamint a helyi kisebbségi önkormányzatok tagjainak választása

A 100-115. §-hoz

Az önkormányzati választásokon a választópolgároknak továbbra is lehetőségük lesz arra, hogy lakóhelyük helyett tartózkodási helyükön szavazhassanak. Ehhez a lakóhelyük szerint illetékes helyi választási iroda vezetőjétől kell igazolást kérniük, melynek alapján a tartózkodási helyük szerinti névjegyzékbe kell őket felvenni.

A megyei közgyűlés tagjainak megválasztására szolgáló lista ajánlására a jelöltajánlásra vonatkozó szabályokat kell alkalmazni, tekintettel arra, hogy e lista állításának feltétele nem meghatározott számú jelölt állítása, hanem meghatározott számú választópolgár aláírásának összegyűjtése.

XIII. FEJEZET

Országos népszavazás

A 116-130. §-hoz

Az Országos Választási Bizottságnak az aláírásgyűjtő-ívek hitelesítésével kapcsolatos döntése ellen a kérdéssel összefüggő részét illetően az Alkotmánybírósághoz lehet kifogással fordulni. A népszavazással kapcsolatos egyéb kifogások elbírálása az Alkotmánybíróságtól - a választási jogorvoslatok általános szabályaihoz hasonlóan - a rendes bíróságok hatáskörébe kerül át.

XIV. FEJEZET

Országos népi kezdeményezés

A 131. §-hoz

Az országos népi kezdeményezés eljárási szabályai lényegében megegyeznek az országos népszavazás állampolgári kezdeményezésének eljárási szabályaival.

XV. FEJEZET

Helyi népszavazás

A 132-146. §-hoz

A helyi népszavazás eljárási szabályai az eljáró szervek kivételével alapvetően megegyeznek az országos népszavazás eljárási szabályaival.

XVI. FEJEZET

Helyi népi kezdeményezés

A 147-148. §-hoz

A helyi népi kezdeményezésre a helyi népszavazás kezdeményezésének eljárási szabályait kell megfelelően alkalmazni.

-----STARTING---POINT---VEGE---

HARMADIK RÉSZ

ZÁRÓ RENDELKEZÉSEK

XVII. FEJEZET

Értelmező rendelkezések

A 149. §-hoz

Az értelmező rendelkezések között a törvény megadja a törvényben használt egyes kifejezések pontos jelentését.

XVIII. FEJEZET

A törvény hatálybalépése és végrehajtása

A 150-170. §-hoz

A törvény hatálybalépésével egyidejűleg az egyes választási anyagi jogi szabályokat tartalmazó törvények módosítására is szükség van: azokból az eljárási jellegű rendelkezéseket hatályon kívül kell helyezni.

Az 1989. évi XXXIV. törvény (Vjt.) és az Övjt. módosítása az országgyűlési, illetőleg a helyi önkormányzati választások időpontjának stabilizálását is magába foglalja.