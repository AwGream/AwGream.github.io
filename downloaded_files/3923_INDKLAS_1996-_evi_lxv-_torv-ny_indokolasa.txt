1996. évi LXV. törvény indokolása

az egyes sportcélú ingatlanok tulajdoni helyzetének rendezéséről

-----STARTING---POINT---ALTALANOS--- 

A törvényjavaslat rendezni kívánja mindazon vagyontárgyak tulajdonjogi helyzetét, amelyek a sporttevékenység célját szolgálják, tulajdonjoguk az államot illeti és kezelői jogukat a KVI vagy az ÁPV Rt. gyakorolja.

A jogalkotó érvényesíteni kívánja valamennyi sportcélú ingatlannal szemben azt a követelményt, hogy a jövőben is sportcélokat szolgáljon.

-----STARTING---POINT---RESZLETES---

Az 1. §-hoz

A Javaslat a tárgyi hatályt a társadalmi szervezetek kezelői jogának megszüntetéséről szóló 1990. évi LXX. törvény alapján a Kincstári Vagyoni Igazgatóság kezelésében lévő sportcélú ingatlanokra, továbbá az állam tulajdonában lévő vállalkozói vagyon értékesítéséről szóló 1995. évi XXXIX. törvény alapján az Állami Privatizációs és Vagyonkezelő Rt. kezelésében lévő ingatlanokra terjeszti ki. A Javaslat kizárólag a sportcélra használható ingatlanokat vonja a szabályozás körébe, ezen belül azonban nem szabályozza azokat az ingatlan vagyontárgyakat, amelyek rendeltetése vegyes jellegű, részint sportcélokat, részint jóléti célokat szolgál. A Javaslat ugyancsak nem szabályozza a központi költségvetési szervek kezelői jogában lévő ingatlanvagyoni kört.

A 2. §-hoz

A Javaslat értelmező rendelkezése meghatározza a sportcélú ingatlan, valamint a sportszervezet fogalmát. A sportcélú ingatlan fogalom meghatározásában utal a külön törvényben meghatározott sporttevékenység fogalmára, amely alapján állapítható meg az ingatlan rendeltetése. A sportszervezet meghatározása eltér a külön (a sportról szóló) törvényben meghatározott fogalomtól, szűkíti azt.

A 3-6. §-hoz

A tulajdoni rendezést döntően a sportszervezetek tulajdonszerzése jelenti. A tulajdonjog megszerzését a Javaslat meghatározott feltételekhez - elsősorban a sportcélú hasznosításhoz - köti.

A KVI-nél lévő ingatlanok esetében a Javaslat a használati joggal rendelkező sportszervezetet részesíti előnyben az önkormányzattal szemben, míg az ÁPV Rt-nél lévő ingatlanok esetében ez fordítva történik.

A Javaslatban konjuktív feltételeket szab a jogosulttal szemben. A kérelem beadására nyitva álló határidő pedig jogvesztő.

A Javaslat alapján átadott tulajdon korlátozottan hasznosítható, többek között meghatározott ideig elidegenítési- és terhelési tilalom alatt áll. A korlátozást lehetővé teszi, hogy főszabályként ingyenes a tulajdonszerzés, s mint ilyen nem sérti az arányosság elvét, továbbá az, hogy a korlátozásra alkotmányos jog biztosítása érdekében (Alkotmány 70/D. § (2) bekezdésben biztosított rendszeres testedzéshez való jog) kerül sor.

A 7. §-hoz

A Javaslat a törvény szerint átadott ingatlanok működtetésének ellenőrzését az OTSH elnökének hatáskörébe utalja, részletezi azokat a jogosítványokat, amelyeket az ellenőrzési jog kapcsán gyakorolhat.

A Javaslat a sportszervezet jogutód nélküli megszűnése esetén a tulajdonjog államra szállását írja elő.

A Javaslat semmisnek nyilvánítja azt a szerződést, amelyet jogszabályban foglalt rendelkezés megkerülésével, megsértésével kötöttek.

A 8-9. §-hoz

A Javaslat rendelkezik azon vagyontárgyakról, amelyek e törvény alapján nem kerültek a sportegyesület, az önkormányzat, a tényleges használó tulajdonába. Rendelkezik továbbá ezen ingatlanok hasznosítási lehetőségéről és módjáról.

A Javaslat a tulajdonjog változására mentességet biztosít mind az illetékfizetési, mind pedig az általános forgalmi adó megfizetési kötelezettség alól, az illetékmentességet az ingatlannyilvántartási eljárásra is kiterjeszti.

A 10-13. §-hoz

A Javaslat kötelezővé teszi a vagyonkezelői jogot gyakorló szervezetek tekintetében, hogy a vagyonkezelői jogkörükben tartozó ingatlanok jegyzékét közzétegyék. E közzétételi kötelezettségre a KVI vonatkozásában egy határidőt, míg az ÁPV Rt.-t illetően egy határnapot és egy külön törvényben foglalt határidőtől függő határnapot szab.

A Priv. tv. 35. §-a nevesíti azt a személyi kört, amelynek kivételes esetben az ÁPV Rt. pénzbeli térítés nélkül adhat át állami vagyont. Tekintettel arra, hogy a Javaslat érinti az ÁPV Rt.-nél lévő sportcélú ingatlanokat és a törvényi feltételek fennállta esetén elrendeli azok ingyenes átruházását, indokolt a Priv. tv. 35. §-ának kiegészítése.

-----STARTING---POINT---VEGE---