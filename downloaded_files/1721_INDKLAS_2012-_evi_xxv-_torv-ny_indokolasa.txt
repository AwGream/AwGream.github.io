2012. évi XXV. törvény indokolása

az információs önrendelkezési jogról és az információszabadságról szóló 2011. évi CXII. törvény módosításáról

-----STARTING---POINT---ALTALANOS--- 

Az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) módosításáról szóló törvény célja, hogy a Nemzeti Adatvédelmi és Információszabadság Hatóság (a továbbiakban: Hatóság) elnökének - a hatályos szabályozásban is az Alaptörvény által megkövetelt formában fennálló - függetlenségét tovább erősítő módosításokat hajtson végre, figyelemmel az Európai Bizottság által az Infotv. kapcsán felvetett aggályokra is.

-----STARTING---POINT---RESZLETES---

Az 1. §-hoz

A törvény az Infotv.-nek a Hatóság elnöke megbízatásának megszűnésére vonatkozó rendelkezéseit akként módosítja, hogy valamennyi olyan esetben, amikor a megbízatás megszűnésére vezető ok megállapításához a köztársasági elnöknek a miniszterelnök indítványára meghozott döntése szükséges, a Hatóság elnöke az indítvány megalapozottságát bíróság előtt vitathassa, ezáltal a megbízatás megszűnésére csak abban az esetben kerülhessen sor, ha az indítvány jogszerűsége és ténybeli megalapozottsága minden kétséget kizáróan megállapítható.

A 2. §-hoz

A törvény biztosítja a Hatóság elnöke részére annak lehetőségét, hogy az Országgyűlés bizottságainak ülésein részt vehessen és felszólalhasson, így ennek keretében is alapjogvédelmi tevékenységéről tájékoztatást adhasson, illetve a törvényjavaslatokkal kapcsolatos véleményét személyesen is megfogalmazhassa.

A 3. §-hoz és a 4. § (1) bekezdéséhez

A törvény a Hatóság elnökének kinevezési feltételeit szigorítja annyiban, hogy a hatályos szabály által előírt öt éves szakmai tapasztalatot tíz évre növeli. Ennek indoka, hogy a posztot csak a legmegfelelőbb kvalitásokkal rendelkező személyek tölthessék be. A Hatóság elnökhelyettese tekintetében ugyanakkor elegendő a hatályos törvény szerinti öt éves időtartam előírása.

A 4. § (2) bekezdéséhez

A tartalmi módosításokhoz kapcsolódó hivatkozási pontosításokat tartalmazza.

Az 5. §-hoz

A törvény hatályon kívül helyezi az Infotv.-ből azon szabályokat, amelyek a Hatóság elnöke megbízatásának megszüntetését teszik lehetővé a feladatellátás kilencven napon túlmenő hiányára tekintettel. E rendelkezések fenntartása - a feltételek bekövetkezésének csekély valószínűsége folytán és a Hatóság elnöke helyettesítésének szabályozott rendjére tekintettel -nem jár olyan gyakorlati előnnyel, amely az előírásokkal kapcsolatos értelmezési nehézségeket (a feladatellátás követelményei, a felróhatóság kérdése) ellensúlyozná.

A törvény a vagyonnyilatkozati szabályok megsértésével összefüggő megszűnési okot tartalmában változatlanul tartja fenn, csupán annak az Infotv.-beli elhelyezését változtatja meg.

A törvény emellett a köztársasági elnök az összeférhetetlenség megállapításával kapcsolatos döntésének meghozatalára irányadó határidőt hatályon kívül helyezi a törvényben foglalt, bírósághoz fordulásra vonatkozó szabályokra és az azokhoz kapcsolódó határidőkre tekintettel.

-----STARTING---POINT---VEGE---

A 6. §-hoz

A folyamatban lévő európai uniós eljárásra is tekintettel indokolt a törvénynek a lehető leghamarabb hatályba lépnie.

A 7. §-hoz

A törvény az Infotv. sarkalatosként elfogadott rendelkezéseit módosítja, ezért elfogadásához a jelen lévő országgyűlési képviselők kétharmadának szavazata szükséges.

A 8. §-hoz

A törvény az európai uniós jog által előírt független adatvédelmi hatóság jogállására vonatkozó szabályokat tartalmaz, így abban jogharmonizációs záradék feltüntetése szükséges.