2013. évi CXC. törvény indokolása

a fiatalok életkezdési támogatásáról szóló 2005. évi CLXXIV. törvény módosításáról

-----STARTING---POINT---ALTALANOS--- 

A törvény az új Babakötvény konstrukció törvényi hátterét megteremtő, a fiatalok életkezdési támogatásáról szóló 2005. évi CLXXIV. törvény egyes rendelkezéseit módosító normaszöveg-módosítást tartalmaz. A törvény szerint a Start-számlán nyilvántartott követelést automatikusan az új, 19 éves futamidejű állampapírban kell kezelni, amelynek kamatozását az Államadósság Kezelő Központ Zártkörűen Működő Részvénytársaság által közzéteendő forgalomba hozatali ismertető tartalmazza. A letéti számlán elhelyezett összeg után a kiutaló állam az éves átlagos fogyasztói árindexszel (inflációval) megegyező, a reálérték megőrzését biztosító mértékű támogatást ír jóvá. Start-számla nyitása esetén a Babakötvény az inflációt három százalékkal meghaladó kamatot fizet, a jelenleg is meglévő, a szülői, hozzátartozói éves befizetések 10%-a, legfeljebb 6000 forint mértékű állami támogatás mellett.

A törvény azon gyermekek helyzetét is rendezi, akiket a gyámhatóság a vonatkozó szabályok szerint nevelésbe vesz. A törvény ezért kezdeményezi, hogy a számlavezető (a kincstár) köteles legyen Start-számlát nyitni azon - 2005. december 31-ét követően született - gyermekek javára, akik a gyámhatóság adatszolgáltatása alapján tárgyévben legalább hat hónapig nevelésben voltak. Ezzel összefüggésben módosul a gyámhatóság adatszolgáltatásának tartalmára vonatkozó felhatalmazó rendelkezés.

-----STARTING---POINT---RESZLETES---

Az 1. §-hoz

A törvény törli a fiatalok életkezdési támogatásáról szóló 2005. évi CLXXIV. törvény (a továbbiakban: Fétám. tv.) tárgyi hatályában megjelölt időpontot. Ez azért szükséges, hogy a Start-számla fennmaradjon legalább a Start-számlán elhelyezett 19 éves futamidejű állampapír lejáratáig.

A 2. §-hoz

A 3. § (3) és (3a) bekezdésben foglalt új rendelkezések azon Start-számlákra vonatkoznak, amelyeket a 2006 előtt született gyermekek számára nyitnak szüleik, hozzátartozóik. A Fétám. tv. csak a 2005. december 31. után született gyermekek számára rendelkezik a kezdő 42 500 forintos állami támogatás jóváírásáról. Ugyanakkor az erre nem jogosult - 2006 előtt született gyermekek - részére is nyithatnak szüleik, hozzátartozóik Start-számlát 25 000 forint befizetése ellenében. A rendelkezés biztosítja, hogy a számlanyitáshoz szükséges összeg 30 napon belül valóban befizetésre kerüljön, ellenkező esetben a számla megszűnik. Az időintervallum 30 napban történő meghatározását a lakosság részére érkező különböző jövedelmek, juttatások, szociális támogatások, egyéb bevételek folyósításának ütemezése indokolja.

A 3. § (3b) bekezdésben foglaltak alapján a hosszabb ideig - legalább hat hónapig - állami nevelésben lévő gyermekek javára is megnyitásra kerül a Start-számla. E gyermekek esetében jellemzően nincs olyan hozzátartozó, aki megnyithatná a Start-számlát, ezért szükséges a speciális rendelkezés. Az adminisztrációs terhek csökkentése érdekében a Start-számlákat nem a gyámhatóságok külön-külön előterjesztett kérelme, hanem egy adatszolgáltatás alapján nyitja meg a kincstár. A számlavezető a kiutaló nélkül nem tudja megnyitni a Start-számlát, másrészt a hat hónapos nevelésbe vételi időtartam az év bármelyik időszakában lehetséges, ezért lényeges, hogy az adatszolgáltatás idején a nevelés ténye fennálljon, mivel egyéb esetben előfordulhat, hogy időközben a nevelésbe vett gyermek javára egy családi pótlékra jogosult személy már nyitott Start-számlát.

A 3. §-hoz

Rendezi az örökbefogadáskor alkalmazandó eljárást. Örökbefogadott gyermekek esetében - személyazonosító adat megváltozása okán - új kincstári letéti Start-számla nyitására kerül sor. A módosítás célja, hogy ezen gyermekek esetében a korábbi, passzívvá vált azonosító alapján nyilvántartott kincstári letéti Start-számlán, illetve Start-számlán levő - az első utalási összeget meghaladó - követelés összege ne vesszen el, hanem átvezetésre kerüljön az újonnan nyitott számlára. Ennek érdekében a gyámhatóság adatot szolgáltat az örökbefogadott gyermekek adatairól, mely adatok alapján a kincstár az örökbefogadott gyermek első számláján jelentkező, az első utalási összeget meghaladó többletet a gyermek újonnan létrejött számlájára átutalja. A Fétám. tv. 5. § (7) bekezdését érintő korrekció a Fétám. tv. 7. § (6) bekezdésének módosítása miatt vált szükségessé.

A 4. §-hoz

A rendelkezés megteremti a törvényi feltételét annak, hogy a gyermek 18. életéve betöltését követően a Start-számlán elhelyezett állampapír-befektetés után járó kamatok a számlán jóváírhatóak és automatikusan újrabefektethetőek legyenek.

A rendelkezéssel az állami támogatás igénylése nevelésbe vettek esetében az ügyfelek közreműködése nélkül megoldható, és lényeges adminisztrációcsökkentést is eredményez. A jelenlegi helyzetben a nevelésbe vettek állami támogatás igényléséhez Start-számlával rendelkezők esetében az ügyfelek papír alapú igazolást kérnek a gyámhivataltól, amelyet a számlavezető részére eljuttatnak. A gyámhivatal ugyanakkor elektronikusan a kiutaló részére is szolgáltat adatokat a nevelésbe vettekről a letéti számlán történő állami támogatások jóváírása érdekében. A gyakorlati tapasztalatok alapján a kiutalóhoz érkező gyámhivatali igazolások sok esetben tartalmazzák a Start-számlával rendelkező ügyfelek adatait is, és az is előfordul, hogy a Start-számlával rendelkező nevelésbe vett esetében elmarad az igazolás ügyfél általi benyújtása, így az állami támogatás igénylése nem történik meg. A folyamat lényeges egyszerűsítését jelentené az, ha a gyámhivatal a kincstár felé történő naptári évet követő február 15-i határidővel valamennyi - 2005. december 31. után született - nevelésbe vett gyermekről szolgáltatna elektronikusan adatot. Az adatszolgáltatás alapján a kincstár - nyilvántartása segítségével - elkülöníti a letéti, illetve a Start-számlával rendelkezőket; a letéti számlás ügyfelek esetében a benyújtási határidő lejártától számított 30 napon belül az állami támogatás összegét jóvá is írja a letéti számlákon. A Start-számlával rendelkezők esetében számlavezetőnként csoportosítva az adatokat megküldi a számlavezetők részére, akik a listák áttekintését követően - március 1-jéig - megigénylik a kincstártól az állami támogatást, aki annak kifizetéséről a benyújtási határidő lejártától számított 30 napon belül intézkedik. Ezzel szükségtelenné válik, hogy a nevelésbe vettek esetében a szülő külön igazolást csatoljon be a számlavezetőhöz.

Az 5. §-hoz

A rendelkezés a letéti számlán elhelyezett összeg után az éves átlagos fogyasztói árindexszel (inflációval) megegyező, a reálérték megőrzését biztosító mértékű támogatás jóváírását biztosítja. Start-számla nyitása esetén, a nyilvántartott követelés után a 19 éves futamidejű állampapír hozamát, vagyis infláció felett 3% (azaz három százalék) kamatprémiumot ír jóvá a kiutaló. A törvény biztosítja továbbá, hogy a kincstárnál vezetett Start-számlán nyilvántartott követelést az új, 19 éves futamidejű állampapírban kell kezelni. A törvény meghatározza, hogy az év különböző hónapjaiban született gyermek esetén melyik évben induló, 19 éves futamidejű állampapírban kell befektetni a követelést. Tekintettel arra, hogy az éves átlagos fogyasztói árindexet a Központi Statisztikai Hivatal a naptári évet követő év januárjában teszi közzé, a fordulónap minden év február 1-je. Ennek értelmében tehát a 2014. január 31-ig született gyermek esetén a 2013-ban, míg a 2014. február 1. és 2015. január 31. napja között született gyermek esetén a 2014-ben induló 19 éves futamidejű állampapírban kell befektetni a Start-számlán nyilvántartott követelést. A törvény hatálybalépését (2013. december 1-jét) megelőzően a kincstárnál vezetett Start-számlán nyilvántartott, állampapír formájában megtestesülő követelés esetén a szülő az adott állampapírt lejáratig tarthatja, 19 éves futamidejű állampapírba csak ezt követően fektetődik automatikusan a lejáratkor felszabaduló összeg.

A törvény biztosítja, hogy a Start-számlán jóváírt és az arról kifizetett összeg adó- és járulékmentes legyen a 19 éves állampapír teljes futamideje alatt.

A 6. §-hoz

A 6. §-a biztosítja, hogy a Start-számlán nyilvántartott követelés kezelésére szolgáló 19 éves futamidejű állampapírt a gyermek 18. életévének betöltéséig a Start-számlán szükséges tartani, mely más értékpapírszámlára, illetve más kedvezményezett részére át nem mozdítható.

A 7. §-hoz

A rendelkezés módosítja a gyámhatóságok adatszolgáltatásának tartalmát. Egyrészt a gyámhatóságok a legalább hat hónapig nevelésbe vett gyermekek esetében erről a tényről adatot szolgáltatnak a kincstár részére annak érdekében, hogy a kincstár megnyissa a gyermekek javára a Start-számlát. Másrészt csökken az adatszolgáltatás adattartalma, mivel a rendszeres gyermekvédelmi kedvezményre jogosult gyermekek adatairól 2014. évre vonatkozóan a szociális, gyermekjóléti és gyermekvédelmi szolgáltatók, intézmények és hálózatok hatósági nyilvántartásában lesz elérhető adat.

A 8. §-hoz

A törvény egy átmeneti rendelkezésben a 2006. január 1-jétől született, örökbefogadott gyermekek esetében külön adatszolgáltatást ír elő a gyermekek védelméről és a gyámügyi igazgatásról szóló törvényben adatkezelésre feljogosított szervek közül az örökbefogadás során eljáró és abban közreműködő szervek terhére annak érdekében, hogy a Fétám. tv. 5. § (1a)-(1d) bekezdésében megállapított eljárást a 2014 előtt született, örökbefogadott gyermekek esetében is le lehessen folytatni. A törvény lehetővé teszi azt, hogy ezen gyermekek az adatváltozásuk miatt a korábban jóváírt szülői, önkormányzati és az állami nevelésbe vett állapotuk miatt járó állami támogatástól, továbbá az erre jutó kamattól ne essenek el.

A 9. §-hoz

Átmeneti szabály rendelkezik arról, hogy az adatszolgáltatásra irányadó új rendelkezések csak a 2014. tárgyévre vonatkoznak majd, a 2013. évről szóló adatszolgáltatást még a 2013. december 31-én irányadó rendelkezések szerint kell teljesíteni.

Átmeneti szabály rendelkezik arról továbbá, hogy a 2014. február 1-jét megelőzően született gyermekek számára 18. életévük betöltéséig nyitott Start-számlán jóváírt követeléseket a 2013-ban kibocsátani kezdett 19 éves futamidejű állampapír-sorozatban helyezze el a számlavezető.

A 10. §-hoz

A gyermekek védelméről és a gyámügyi igazgatásról szóló 1997. évi XXXI. törvény 2014. január 1-jétől hatályba lépő módosítása megszünteti az átmeneti és tartós nevelésbe vétel közötti különbségtételt, a rendelkezések a nevelésbe vételről intézkednek. A módosítás átvezetése a Fétám. tv. rendelkezéseiben is indokolt és szükséges. Emellett a Fétám. tv.-ben megjelenő támogatás tartalmilag, államháztartási szempontból nem állami támogatás, így indokolt a törvénybe foglalni a Fétám. tv. erre vonatkozó szövegcserés módosítását is.

A 11. §-hoz

Hatályon kívül helyező rendelkezéseket tartalmaz.

-----STARTING---POINT---VEGE---

A 12. §-hoz

Hatályba léptető rendelkezéseket tartalmaz.