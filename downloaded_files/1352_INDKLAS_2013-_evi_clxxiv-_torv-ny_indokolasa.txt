2013. évi CLXXIV. törvény indokolása

a szomszédjogok és a tulajdonjog korlátainak különös szabályairól

-----STARTING---POINT---ALTALANOS--- 

A 2013. évi V. törvénnyel (a továbbiakban: Ptk.) kihirdetett és 2014. március 15-ével hatályba lépő Ptk. alapvető rendszerszintű változásokat eredményez a polgári jog számos területén, így a dologi jogban is. A szomszédjogok tárgykörét a régi Ptk. a jelentősnek mondható magyar történeti hagyományt megtartva a szükségtelen zavarás generálklauzulája mellett részletesen és kazuisztikusan szabályozta. A kazuisztikus szabályozás szükségessége a Ptk. kodifikációjának megindulása óta szakmai viták tárgyát képezte. A 2009-es, hatályba nem lépett törvénykönyv szövege megtartotta a korábbi törvényi megoldásokat, sőt, azokat bővítette a bírói gyakorlat beépítésével. A Ptk. azonban - attól a céltól vezérelve, hogy az új törvénykönyv minél teljesebben fogja át az üzleti világ professzionális szereplőinek, valamint a magánszemélyek magánjogi viszonyait, amihez több területen magasabb absztrakciós szintre emelte a normákat - azt a megoldást választotta, hogy a szomszédjogok körében csak a magasabb absztrakciós szintet képviselő előírásokat tartotta meg. A mellőzött rendelkezések azonban az ingatlan-tulajdonosok egymás közötti viszonyainak egyes konkrét élethelyzeteit szabályozzák, és ennek révén az állampolgárok mindennapjait alapvetően érintik, konkrét élethelyzetekben nyújtanak eligazítást a követendő magatartás vonatkozásában, ezért megfelelő felülvizsgálat alapján történő korszerűsítéssel indokolt a megtartásuk a jogrendszerben. Figyelemmel arra, hogy a tulajdonhoz való alapvető jog közvetlen korlátozását tartalmazzák, a kérdéseket jogforrási szempontból csak a törvényi szinten lehet szabályozni.

-----STARTING---POINT---RESZLETES---

Az 1. §-hoz

A rendelkezés a törvénynek a Ptk.-val, mint általános háttér-jogszabállyal való kapcsolatát határozza meg, és rögzíti, hogy az a Ptk.-hoz képest speciális norma, így az ingatlanhasználatnak a törvényben nem szabályozott kérdéseiben a Ptk. előírásai irányadóak.

Mivel a szomszédjogok körében elképzelhető, hogy a jogalkotó által szabályozott magatartások törvényben előírt módon való tanúsítása a felek egyéni helyzetére és szempontjaira, valamint egyéb ágazati, illetve helyi viszonyokra figyelemmel méltánytalan eredményre vezethet, mindenképp szükséges arra lehetőséget biztosítani, hogy a törvény előírásaihoz képest az adott viszonyokat más törvény, továbbá adott esetben alacsonyabb jogforrási szinten álló norma - különösen önkormányzati rendelet -, illetve a felek megállapodása eltérően szabályozhassa.

A 2. §-hoz

A szomszédjog egyik tipikus élethelyzete, ha az ingatlan-tulajdonos állatot talál. A régi Ptk. a tilosban talált állat vonatkozásában csak visszatartási jogot szabályozott. A tilosban talált állat azonban egyrészt tárgyánál, másrészt körülményeinél fogva különleges helyzet egyrészt a - Ptk. által tulajdonszerzési módként szabályozott - találáshoz, másrészt a jogalap nélküli birtokláshoz képest, ezért eltérő szabályokat kíván. Az ingatlan tulajdonosa a telkén talált állatot - a puszta dologtaláláshoz képest érdemi többletet jelentő módon - befoghatja és amennyiben az állat tulajdonosa általa ismert, úgy fel kell őt az állat elszállítására szólítania, de az ingatlan-tulajdonost továbbra is megilleti az állat által okozott kár megtérítéséig szólóan a visszatartási jog. Ha azonban az állat tulajdonosának személye nem deríthető ki, egyértelmű szabályban szükséges előírni az ingatlan-tulajdonos számára a Ptk. találásra vonatkozó szabályainak alkalmazását.

A régi Ptké. szabályozta a méhrajon befogással történő tulajdonszerzés bárki számára nyitva álló lehetőségét. A rendelkezés megtartása a jogrendszerben indokolt, a tilosban talált állat szabályaival való szoros tartalmi kapcsolat miatt rendszertanilag ezen a helyen indokolt szabályozni.

A 3. §-hoz

A szoros tartalmi kapcsolat okán a korábbi szabályozástól eltérően logikailag egységesen indokolt szabályozni a telekhatáron álló, valamint azon növények terményével kapcsolatos kérdéseket, amelyekről valamely szomszédos telekre hullik a termény. Ellentétes jogpolitikai indok hiányában a szabályozás tartalmilag megtartja a régi Ptk. normatartalmát.

A régi Ptk. szabályaihoz képest új előírás a közterületre hulló termények elsajátítására vonatkozó, bárki számára nyitva álló lehetőség törvényi szintű rögzítése.

A 4. §-hoz

A szoros tartalmi kapcsolat okán a korábbi szabályozástól eltérően logikailag egységesen indokolt szabályozni az ingatlanok határán álló, azokat elválasztó dolgok - kerítés, mezsgye, illetve növény - használatára, a fenntartásukkal kapcsolatos költségek viselésére, valamint a határvonalon álló és zavaró növény eltávolításával kapcsolatos igényekre vonatkozó szabályokat. Ellentétes jogpolitikai indok hiányában a szabályozás tartalmilag megtartja a régi Ptk. normatartalmát.

Az 5. §-hoz

A szomszédjog egyik leggyakoribb tipikus élethelyzetét a szomszédos ingatlanról a földfelszín feletti részeivel átlógó, illetve a földfelszín alatti részeivel áthatoló növények jelentik. A jogalkotó az ilyen zavaró növényrészek vonatkozásában a magyar jogban jelentős hagyományra visszatekintő előírásokat akként tartja meg, hogy a korábbi normatív módon megjelenő levágási tilalmat megfordítva azt rögzíti, hogy a levágásra csak a törvényi feltételek fennállta esetén van lehetőség.

A 6. §-hoz

Alkalmazási szabályban szükséges egyértelművé tenni, hogy a szomszédjog szabályait a közös tulajdonban álló ingatlant természetben megosztva használók között is alkalmazni kell, valamint azt, hogy a törvényben felsorolt szomszédjogok által meghatározott egyes jogok és kötelezettségek az ingatlan-nyilvántartás szerinti tényleges tulajdonoson kívül szélesebb alanyi kört - így különösen a haszonélvezőt és a bérlőt - is megilletik, illetve terhelik.

A 7. §-hoz

A korlátolt dologi jogok révén megvalósuló ingatlan-használattal kapcsolatosan szükséges azon helyzeteket is anyagi jogilag rendezni, amikor az érintett ingatlanok vonatkozásában a tényhelyzet változik, ugyanakkor a joghelyzet bizonytalan, vagy a Ptk.-ban nem rendezett. Ilyen rendezendő élethelyzet az érintett ingatlanok egyesülése (egyesítése), akár ingatlan-nyilvántartásban történő jogi egyesítés, akár mint pusztán tényleges együttes használat révén. A törvény egyértelművé teszi, hogy a tényhelyzet változása főszabályként nem érinti a használati jogokat. Külön rendezést csak - a jogintézmény jellegéből adódóan - a telki szolgalom esetében jelent a két érintett ingatlan akár az ingatlan-nyilvántartásban történő, akár pusztán tényleges egyesülése. Az ingatlan-nyilvántartási egyesülés nélküli, pusztán tényleges tulajdonosi személyegyesülés esetén a szolgalom - és így a nem-gyakorlás miatti megszűnéshez vezető törvényi időtartam - nyugszik, egészen addig, amíg a két ingatlant azonos személy használja.

A 8. §-hoz

A használati jogok vonatkozásában a telkek megosztásának joghatásaira vonatkozó főszabályt, valamint az újonnan kialakított ingatlanok tulajdonosait megillető azon igényt állapítja meg, hogy ha a telekmegosztást követően a jog gyakorlása csak meghatározott új ingatlant vagy ingatlanokat érint, a többi új ingatlan tulajdonosa kérheti a jog megszüntetését.

A 9. §-hoz

A 8. § főszabályához képest külön rendezést igényel a telki szolgalmak jogi sorsa az telekmegosztást követően, ugyanis ez a jogintézmény fogalmilag két különálló ingatlant feltételez: egyrészt azt, amelyiket terheli, másrészt pedig azt, amelyik javára szolgál. Az (1) bekezdésben levő, az uralkodó telek megosztásának joghatását, valamint az érintettek egyes igényeit megállapító speciális szabályokkal a cél a már meglevő és gyakorolt szolgalmi jog tartalmának és terjedelmének - ezen keresztül pedig a felek, különösen a szolgáló telek használója érdekeinek - védelme a megváltozott tényhelyzet körülményei között. A telekmegosztást követően megváltozott körülmények ténylegesen járhatnak a szolgáló telek terheinek növekedésével, ezért bár a törvény valamennyi új ingatlan birtokosának lehetővé teszi a szolgalmi jog gyakorlását, azonban csak azzal a feltétellel, hogy összességében a joggyakorlás mértéke nem növekedhet, nem válhat terhesebbé a kötelezett számára. Ha a törvényben is rögzített tilalom ellenére a szolgáló telekre jelentősebb terhek hárulnának, az érintettek viszonyát, a terhek növekedéséből eredő igényeket a feleknek vagy a bíróságnak kell rendeznie.

A rendelkezés csak a szerződéssel létrehozott vagy elbirtokolt, és az ingatlan-nyilvántartásba bejegyzett telki szolgalmakra vonatkozik, a törvény alapján létrejövő és igénybe vehető - jellemzően átjárási - szolgalmakra nem terjed ki. További korlátját jelenti a rendelkezésnek az, hogy ez esetben is érvényesül az 1. §-ban az ágazati jogalkotó számára biztosított eltérési lehetőség. Ennek megfelelően amennyiben más, az 1. §-ban foglalt feltételeknek megfelelő jogszabály - így különösen az építésre és a telekalakításra vonatkozó jogszabályok - egyes szolgalom-fajták esetében feltételhez kötik, más módon eltérően szabályozzák, vagy akár egyenesen kizárják az uralkodó telek megosztását, úgy e törvény rendelkezései értelemszerűen nem érvényesülnek.

A (2) bekezdés a 8. § (2) bekezdéséhez hasonló szabályban jeleníti meg a telekmegosztást követően a szolgáló telek tulajdonosát megillető azon - a Ptk. okafogyottság miatti megszüntetést lehetővé tevő szabályával azonos tartalmú - igényt, hogy az uralkodó telek megosztását követően kérhesse a jog megszüntetését azon új ingatlan vagy ingatlanok vonatkozásában, amelyek előnyére a jog nem szolgál. A rendelkezés révén egyértelművé válik a jogalkalmazás számára, hogy a szolgáló telek tulajdonosát kereshetőségi jog illeti meg akkor is, ha a telki szolgalom fenntartása az uralkodó telek megosztását követően valamelyik újonnan létrejött telek vagy telkek vonatkozásában tekinthető csak szükségtelennek.

A 10. §-hoz

Mivel a telki szolgalom a tulajdonjogon kívül az egyetlen dologi jog, ami elbirtokolható - vagyis eredeti szerzésmóddal, ingatlan-nyilvántartáson kívül is megszerezhető -, így szükséges az uralkodó telek ingatlan-nyilvántartáson kívül szolgalmi jogot szerző tulajdonosát megillető egyes igényeket törvényben meghatározni.

-----STARTING---POINT---VEGE---

A 11. §-hoz

A hatálybalépési időpont igazodik a Ptk. hatálybalépésének időpontjához.