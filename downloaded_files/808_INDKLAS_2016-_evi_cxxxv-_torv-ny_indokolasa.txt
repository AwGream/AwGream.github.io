2016. évi CXXXV. törvény indokolása

a dohányzás visszaszorításával összefüggő egyes törvények módosításáról

-----STARTING---POINT---ALTALANOS--- 

A fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény (a továbbiakban: Dohánytörvény), illetve - ehhez kapcsolódóan - néhány további törvény módosítását több szempont is szükségessé teszi.

Ismert általános célkitűzése az Országgyűlésnek és a Kormánynak, hogy a dohányzás, különösen a fiatalkorúak dohányzásának visszaszorítására vonatkozó szabályok mindenkor kellően szigorúak legyenek. Elsődleges most is, hogy a fiatalkorúak kiszolgálásának tilalmára vonatkozó szabályok tovább szigorodnak - objektív felelősséget teremtve a dohánytermék-kiskereskedők számára abban a tekintetben, hogy a dohánytermékek a fiatalkorúak számára nem lehetnek hozzáférhetőek.

A Dohánytörvény módosítását ezen túlmenően a tagállamoknak a dohánytermékek és kapcsolódó termékek gyártására, kiszerelésére és értékesítésére vonatkozó törvényi, rendeleti és közigazgatási rendelkezései közelítéséről és a 2001/37/EK irányelv hatályon kívül helyezéséről szóló 2014/40/EU irányelv (a továbbiakban: Irányelv) rendelkezései is indokolják.

A törvény - az Irányelv rendelkezéseivel összhangban - egyrészt szabályozza, másrészt ugyanakkor a Dohánytörvény hatálya alá is vonja nemcsak az elektronikus cigarettákat, de az Irányelvben meghatározott egyéb (új típusú) dohánytermékeket is. A jövőben az ún. új dohánytermék-kategóriákba tartozó dohánytermékeket (ilyenek például a most teret hódító, hevítéssel működő dohánytermékek, illetve más - dohányt is tartalmazó - patronos termékek), vagy füst nélküli dohánytermékeket is csak koncessziós dohányboltban lehet forgalmazni. Mivel ezen termékek elterjedése a közeljövőben várható (a szomszédos országokban már részben elterjedtek), és jelenleg ezen termékek korlátozás nélkül értékesíthetőek, illetve népszerűsíthetőek lennének Magyarországon, ezért a fiatalkorúak védelmében, és általában a rászokás megelőzése végett szükséges az eladáshelyi korlátozás felállítása e termékek tekintetében is. A törvény nemcsak az Irányelv ezen részében foglaltak átvezetéséhez szükséges szabályokat, de az új dohánytermék kategóriák adózására vonatkozó szabályokat is tartalmazza.

A 2013 óta működő dohány-kiskereskedelmi rendszer érdemi változtatásra továbbra sem szorul: mindössze az ND Nemzeti Dohánykereskedelmi Nonprofit Zrt. jogosítványainak kiterjesztése és néhány technikainak minősülő szabály pontosítása történik meg, amelyek a mindennapi gyakorlatban felmerült kérdésekre adnak választ.

Közel egy évvel a dohány-kiskereskedelmi ellátó rendszerének bevezetését követően megállapítható, hogy az beváltotta a hozzáfűzött reményeket. A „dohányellátó” versenysemlegesen, a szabályokat betartva szolgálja ki a kiskereskedőket, akik az új rendszerben valóban csak azon dohánytermékeket rendelik meg, amelyekre szükségük van (megszűnt a korábban széles körben tapasztalt „árukapcsolás” is). A dohány-kiskereskedelmi ellátó működtetése kapcsán a Kormány ugyanakkor egyeztetést is folytatott az Európai Bizottsággal annak érdekében, hogy a dohányellátó működésével összefüggő garanciális szabályok kapcsán megállapítható legyen: a szabályok az európai uniós joggal is összhangban vannak. Az Európai Bizottság néhány javaslattal élt a magyar jogalkotó felé annak érdekében, hogy a dohányellátó versenysemleges működtetése mindenkor maradéktalanul biztosítható legyen. Ezek a javaslatok a dohányellátó működésének érdemét nem befolyásolják, de átvezetésükkel hosszabb távra is nyugodt, kiszámítható piaci körülmények teremthetőek.

-----STARTING---POINT---RESZLETES---

Az 1. §-hoz

A törvény a Dohánytörvény hatálya alá vonja nemcsak az elektronikus cigarettákat, de az Irányelvben meghatározott egyéb dohánytermékeket is. Ennek megfelelően a füst nélküli dohánytermékek, valamint a 2014. május 20-a után forgalomba hozott új típusú dohánytermékek (új dohánytermék-kategóriák) kiskereskedelme is csak a Dohánytörvény szabályainak betartásával folytatható.

A törvény ezen felül még szigorúbb követelményt állapít meg a dohánytermékek forgalmazása kapcsán azzal, hogy - a korábbi szabályokkal szemben, amelyek csak azt írták elő, hogy törekedni kell arra, hogy a dohánytermékek értékesítése a fiatalkorúak elől elzárt módon történjen, illetve a dohánytermék nem lehet számukra hozzáférhető - egyrészt kiterjeszti a tilalmazott termékek körét, másrészt kiiktatja a Dohánytörvényből a kötelezettség teljesítésének szubjektív megítélését lehetővé tevő rendelkezést.

A 2. §-hoz

A törvény az Irányelvben meghatározottak szerint pontosítja a Dohánytörvényt a „dohányzásra szánt dohánytermék” fogalmának bevezetésével, továbbá a dohányboltban értékesíthető termékek körébe vonja mindazokat a dohánytermékeket, amelyek az Irányelvben felsoroltattak. Technikai pontosítást tartalmaz a dohányterméket kiegészítő termék meghatározásához kapcsolódóan.

A 3. §-hoz

A törvény pontosítja, és - a Kormány, illetve az Európai Bizottság között folytatott egyeztetéseknek megfelelően - részben kiterjeszti az ND Nemzeti Dohánykereskedelmi Nonprofit Zrt. jogosítványait. Felsorolja a részvénytársaság szakmai feladatait, melyek közül kiemelendő, hogy az Európai Bizottság kérésének megfelelően a részvénytársaság a jövőben mediációs feladatokat láthat el a piaci szereplők esetlegesen felmerülő jogvitáiban.

A 4-5. §-hoz

A törvény pontosítja azt a szabályozást, hogy a Dohánytörvényben a kiadható koncessziók számát milyen módszerrel kell meghatározni; továbbá a törvényi hivatkozás pontosítását is tartalmazza.

A 6. §-hoz

A törvény egyetlen kivételt megállapít a dohánytermék-kiskereskedőnek arra, hogy ne a dohány-kiskereskedelmi ellátótól, hanem más dohánytermék-kiskereskedőtől vásároljon dohányterméket. Ha egy dohánytermék-kiskereskedő elveszíti vagy visszaadja a jogosultságát e termékek értékesítésére, akkor tőle a meglévő készleteit más dohánytermék-kiskereskedők 60 napon belül felvásárolhatják.

A 7. §-hoz

A törvény pontosítja azt a rendelkezést, miszerint készlethiány esetén - mivel előfordulhat, hogy időközben a teljes korábbi rendelésre a dohánytermék-kiskereskedőnek egyéb okból (belső átcsoportosítás, C+C raktárban történt vásárlás) már nincs szüksége - a dohány-kiskereskedelmi ellátó csak akkor szállítja változatlan formában a korábbi megrendelést, ha azt a dohánytermék-kiskereskedő ismételten megerősíti.

Az Európai Bizottsággal folytatott egyeztetést követően  pontosításra kerül, hogy a dohány-kiskereskedelmi ellátó csak a tevékenységéhez elengedhetetlenül szükséges adatokat kérheti a dohánytermék-nagykereskedőktől. E szabály újabb garancia a dohány-kiskereskedelmi ellátó versenysemleges működésére.

Ugyancsak pontosításra kerül, hogy a koncessziós törvény értelmében melyek azok a tevékenységek, amelyek a dohánykiskereskedelem-ellátással szoros összefüggésbe hozhatóak, és ezért folytathatóak a dohány-kiskereskedelmi ellátó (mint koncessziós társaság) által is. Ez a szabály egy újabb versenyjogi garancia arra, hogy a dohány-kiskereskedelmi ellátó valóban csak azt a tevékenységet folytathassa, amelyre létrehozták, és a szűkebb értelemben vett dohánytermékek, illetve ahhoz szorosan kapcsolódó termékeken kívül a dohányboltba mást ne szállíthassanak (nyitva hagyva a versenyt az egyéb, a dohányboltban forgalmazható termékek beszállítói között).

A 8. §-hoz

A törvény - a helytelen jogalkalmazói gyakorlatra figyelemmel - pontosítja, hogy a szivarok kivételével minden olyan dohányterméket, amelynek csomagolása képpel kombinált figyelmeztetést tartalmaz, csak ezen képet a fogyasztó felé fordítva lehet megjeleníteni. Nincs mód arra, hogy az ugyanazon alfajtákba tartozó dohánytermékeket - ha azokból az értékesítési csatornában (polcon) több is megjelenik - részben a képes figyelmeztetéssel, részben a képet nem tartalmazó előlappal jelenítsék meg.

A 9. §-hoz

A Dohánytörvény 15/E. §-ának a pontosítására elsősorban a jövedéki törvény változásai miatt kerül sor, hiszen 2017. január 1-jétől a dohánytermékek árai hirdetmény útján kerülnek meghatározásra, illetve hirdetmény útján lehet megváltoztatni azokat. Éppen ezért a dohánytermékekhez kapcsolódó árrést sem a szabadforgalomba bocsátáskori árhoz, hanem a dohánytermék-kiskereskedő részére történő átadás napján érvényes árhoz (azaz, amely napon a dohány-kiskereskedelmi ellátó a dohánytermék-kiskereskedőnek az árut kiszállítja) igazítva kell megállapítani.

A törvény egy új (8) bekezdés megállapításával - az Európai Bizottsággal folytatott egyeztetésekkel összhangban - megnyitja a lehetőségét annak is, hogy a dohány-kiskereskedelmi ellátó - a jogszabályok keretei között - versenysemleges pénzbeli visszatérítést nyújtson a dohánytermék-nagykereskedőknek a forgalmi adatok alapján. Ez nem kötelező; annak minden részlete a felek (azaz a nagykereskedők és az ellátó) közötti önkéntes megállapodáson alapulhat, amelynek kereteit a törvény meghatározza ugyan, de ezen túl más feltételhez (például miniszteri jóváhagyáshoz) nem köti. A rendelkezés ebben a formában tehát a Dohánytörvény 15/E. § (6) bekezdésében foglalt általános tilalom alóli kivételt teremti meg.

A 10. §-hoz

Mivel már a dohányipar is felismerte, hogy a „hagyományos dohányáruk” oly mértékben károsak, hogy e termékek hosszú távú jövője nem tartható, ezért új típusú dohánytermékek fejlesztésébe fogtak annak érdekében, hogy a dohányzás káros hatásait csökkentsék. Mivel az új típusú dohánytermékek terjesztését az Irányelv egyrészt lehetővé teszi, másrészt a környező országokban meg is kezdődött e termékek terjesztése, ezért szükséges a jogi környezet megfelelő átalakítása annak érdekében, hogy e termékek értékesítése és ismertetése Magyarországon a dohánytermékekéhez hasonló zárt keretek között történjék. Szemben az Irányelv által széleskörűre tárt lehetőségekkel, Magyarországon a módosított hatású termékek esetében (ezek lehetnek elektronikus cigaretták is) csak akkor lesz mód arra, hogy a dohányboltokban a termékek ismertetésére a gyártók lehetőséget kapjanak, és a forgalmazásra esetlegesen eltérő, különös szabályok vonatkozzanak, ha külön jogszabály erről kifejezetten rendelkezik, és a külön jogszabályban meghatározott eljárásrendben tudományos bizonyítást is nyer, hogy e termékek valóban érdemben csökkentik a dohányzással együtt járó káros következményeket.

A 11-12. §-hoz

A törvény - az 1. § rendelkezéseivel összhangban - szigorúbb követelményt állapít meg a dohánytermékek forgalmazása kapcsán azzal, hogy - a korábbi szabályokkal szemben - kiiktatja a törvényből a kötelezettség teljesítésének szubjektív megítélését lehetővé tevő rendelkezést.

Ugyancsak rendelkezik a törvény arról, hogy a dohánytermékek láthatóságának korlátozására vonatkozó kötelezettség teljesítését - mivel a Dohánytörvény 12. §-a rendelkezéseinek betartatása is e hatóság hatáskörébe tartozik - a fogyasztóvédelmi hatóság ellenőrzi.

A 13. §-hoz

Pontosítja a szankciókra vonatkozó rendelkezéseket.

A 14., 17-18. §-hoz

Átmeneti és hatályon kívül helyező rendelkezés. A törvény továbbá a dohány-kiskereskedelmi ellátó által a nagykereskedők felé teljesítendő fizetési kötelezettség határidejét is csökkenti.

A 15. §-hoz

Felhatalmazó rendelkezés a törvény új szabályaihoz igazítva.

A 16. §-hoz

A törvény meghatározza azt az időbeli korlátot, amelyben a dohánytermék-kiskereskedő az állammal szemben igényt érvényesíthet a jóhiszeműség követelményeire figyelemmel. A törvény szubjektív és objektív határidőt is megállapít, amelyet kétség esetén a kiskereskedelmi koncessziós szerződés létrejöttének napjától kell számítani.

A 19-21. §-hoz

A törvény - az Irányelv rendelkezéseivel összhangban - beiktatja a nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvénybe valamennyi, az Irányelvben szereplő, de a hazai jogszabályokba csak részben átültetett dohánytermék fogalmát. Ezek között kiemelést érdemel az, hogy az elektronikus cigaretták és az új dohánytermék-kategóriák esetében lehetőség nyílik arra, hogy ezek csökkentett kockázatát tudományos minősítési eljárás keretében alátámasszák.

A 22-23. §-hoz

Az Európai Bizottsággal folytatott egyeztetésekkel összhangban, az Európai Bizottság javaslatára jogszabályban szükséges szabályozni a dohány-kiskereskedelmi ellátó által fizetendő koncessziós díj legkisebb mértékét és fizetési ütemezését, amelyet egy, az Európai Bizottsággal közösen megállapított formula alapján kell meghatározni. A részletes számítási metódust a törvény felhatalmazása alapján megalkotott kormányrendelet tartalmazza majd. A törvény a kapcsolódó felhatalmazó rendelkezést is tartalmazza.

Továbbá, annak érdekében, hogy a dohány-kiskereskedelmi ellátó által végezhető tevékenységek a koncesszióról szóló 1991. évi XVI. törvény (a továbbiakban: Ktv.) 22. §-ában foglaltak szerint korlátozhatóak legyenek, szükséges annak egyértelmű kimondása, hogy a Ktv. 22. §-a alkalmazásában a dohány-kiskereskedelmi ellátó is koncessziós társaságnak minősül.

A 24-27. §-hoz

Az új dohánytermék-kategóriák bevezetésével szükséges ezen termékek adózására vonatkozó szabályokat is rendezni. Ugyancsak pontosítani indokolt, hogy azon dohánytermékeket is csak az általános szabályok szerint közzétett áron lehet kiskereskedelmi forgalomban értékesíteni 2017. január 1-jét követően, amelyeket nem dohányboltban, hanem a Dohánytörvényben nevesített kivételes helyszíneken (nemzetközi repülőtér, büntetés-végrehajtási intézet) hoznak kiskereskedelmi forgalomba.

A 28. §-hoz

Figyelemmel arra, hogy az Európai Bizottság a dohányipari vállalkozások 2015. évi egészségügyi hozzájárulásáról szóló 2014. évi XCIV. törvény (a továbbiakban: Doveho tv.) kapcsán olyan határozatot hozott, melynek alapján a törvény rendelkezéseinek ebben a formában történő alkalmazása nem fér össze az uniós jogszabályokkal, ezért a Doveho tv. hatályon kívül helyezésre kerül. A törvény alapján az Európai Bizottság korábbi határozatainak megfelelően egyébként sem került sor az adó döntő részének behajtására; ugyanakkor mindazok, akik eddig nem igényelték vissza a Doveho tv. alapján teljesített befizetéseiket, a törvény e §-ában foglaltak alapján is megtehetik azt.

-----STARTING---POINT---VEGE---

A 29. §-hoz

Hatályba léptető rendelkezések.