2006. évi LXXXIX. törvény indokolása

az Európai Unióról szóló szerződés K.3 cikke alapján létrehozott, a vámigazgatási szervek közötti kölcsönös segítségnyújtásról és együttműködésről szóló, Brüsszelben, 1997. december 18-án kelt Egyezmény kihirdetéséről

Indokolás

Az Európai Unió tagállamainak vámigazgatásai közötti szorosabb összefogás szerződésbe foglalását a tiltott kereskedelem és a nemzetközi bűnözés térhódítása tette indokolttá.

Az Egyezmény hatékony együttműködést irányoz elő a tagállamok között a közösségi és a nemzeti jogszabályokba ütköző bűncselekmények területén, a bűncselekmények megelőzésének, nyomozásának és hatékony üldözésének elősegítése érdekében, mely azonban nem érinti a bűnügyi jogsegélyre vonatkozó megállapodásokat.

Az együttműködés kiterjed a kábítószerrel és a pszichotróp anyagokkal, a fegyverrel, a lőszerrel, a robbanóanyaggal, a kulturális javakkal, a nukleáris és egyéb veszélyes anyagokkal kapcsolatos tiltott kereskedelemre vonatkozó jogszabályok megsértésének megelőzésére, felderítésére és üldözésére is, ezáltal hozzájárul a nemzetközi bűnözés elleni harc eredményességéhez.

Az Egyezmény rögzíti a kölcsönös segítségnyújtás alapelveit, a megkeresések és a vizsgálatok tartalmi, formai és biztonsági követelményeit. Tárgyalja többek között a megfigyelésekkel, a fedett nyomozással, a határon átnyúló üldözéssel, valamint az ellenőrzött szállítás módszerének alkalmazásával kapcsolatos szabályokat.

Megteremti az együttműködés különös formáinak lehetőségét a határon átnyúló üldözés, az ellenőrzött szállítások módszerének alkalmazása, a fedett nyomozások és a megfigyelés tekintetében, közös nyomozócsoportok létrehozását is előirányozza.

A bűncselekmények és a terrorizmus elleni harc a Magyar Köztársaságban kiemelt fontosságú feladat, ezért feltétlenül indokolt, hogy hazánk részt vegyen az Európai Unió tagállamai közötti összehangolt tevékenységben a vámigazgatások ez irányú koordinált munkája révén.

Az Országgyűlés 66/2004. (VI. 22.) OGY határozatával egyetértett a Magyar Köztársaság csatlakozásával az Egyezményhez és annak ideiglenes alkalmazásával. A csatlakozási okiratot 2004. november 25-én letétbe helyeztük, az Egyezményt 2005. február 23-ától ideiglenesen alkalmazzuk. Így e téren is lehetővé vált operatív bekapcsolódásunk a nemzetközi bűnözés elleni harcba.

Az Egyezményben foglaltak összhangban vannak a közösségi vámjog végrehajtásáról szóló 2003. évi CXXVI. törvény nemzetközi együttműködést szabályozó rendelkezéseivel és a bűnüldöző szervek nemzetközi együttműködéséről szóló 2002. évi LIV. törvény rendelkezéseivel.

Az Egyezmény előírása alapján a szükséges nyilatkozatokat megtettük és a csatlakozási okirattal egyidőben átadtuk a letéteményesnek, melyeket a törvény tervezetének 3. §-a tartalmaz.

Az Egyezményt a részes államok mindegyikében jelenleg is ideiglenesen alkalmazzák a 32. cikk (4) bekezdése alapján. Nem teljesült ugyanis még az Egyezmény 32. cikk (3) bekezdésében rögzített követelmény, azaz az Európai Közösség 1997. évi 15 tagállama közül az Olasz Köztársaság még nem ratifikálta a dokumentumot.

Az Egyezmény keretében szabályozott kérdéskör a magyar jogrend szerint törvényi szabályozás tárgyát képezi, kihirdetésére törvénnyel kerül sor.