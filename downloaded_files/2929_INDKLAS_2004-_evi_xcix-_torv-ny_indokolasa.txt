2004. évi XCIX. törvény indokolása

a számvitelről szóló 2000. évi C. törvény módosításáról

-----STARTING---POINT---ALTALANOS--- 

I. A törvénymódosítás célja, indokai, hatása

A jogharmonizációs programról és a végrehajtásával összefüggő feladatokról szóló 2065/2004. (III. 18.) Korm. határozat az általános jogalkotási program részeként - 2004. II. félévére ütemezve - előírta a közösségi jog módosításával összefüggésben a számviteli törvény módosítását.

A hivatkozott kormányhatározat végrehajtása érdekében a számviteli törvény jogharmonizációs célú felülvizsgálata, illetve módosítása szerepel a Kormány és a Pénzügyminisztérium 2004. évi II. félévi jogalkotási tervében is.

A számviteli szabályozás területén a számvitelről szóló 2000. évi C. törvénnyel és a törvényhez kapcsolódó sajátos számviteli szabályokat tartalmazó kormányrendeletekkel 2001. január 1-jével teljesítésre kerültek a jogharmonizációs kötelezettségek. Ugyanakkor az Európai Unióban napjainkban végbemenő változások, amelyek elsődleges célja az Európai Unió számviteli szabályozásának határozott közelítése a nemzetközi számviteli standardok (az IAS-ek, illetve az IFRS-ek) rendszeréhez, a hazai számviteli szabályozásban is folyamatos igazodást, korrekciót igényelnek.

A számvitel európai uniós szabályrendszerének felülvizsgálata várhatóan még több évig elhúzódó folyamat, amelyre a nemzetközi számviteli standardok felülvizsgálatával párhuzamosan kerül sor.

Ennek a felülvizsgálatnak az egyik legújabb eredménye az Európai Parlament és a Tanács 2003. július 18-i, a meghatározott jogi formájú gazdasági társaságok, a bankok és más pénzügyi intézmények, illetve a biztosítóintézetek éves és összevont (konszolidált) éves beszámolóiról szóló 78/660/EGK, 83/349/EGK, 86/635/EGK és 91/674/EGK irányelvek módosításáról szóló 2003/51/EK irányelve, amelynek a nemzeti jogrendbe való átvételéről a tagállamoknak legkésőbb 2005. január 1-jéig intézkedniük kell.

A hivatkozott 2003/51/EK irányelv elsősorban az értékelési szabályokra, a céltartalék-képzésre, a beszámoló formájára, szerkezetére, a kiegészítő mellékletben és az üzleti jelentésben bemutatandó információk körének bővítésére, további részletezésére, a könyvvizsgálói jelentésre vonatkozóan tartalmaz a nemzetközi szabályrendszerhez (az IAS-ekhez, illetve az IFRS-ekhez) illeszkedő rendelkezéseket, amelyeket valamennyi tagállamnak, így Magyarországnak is át kell vennie. Az irányelv számos kérdésben választási lehetőséget biztosít a tagállamok számára, és a tagállamoknak kell dönteniük, hogy adott kérdésben élnek-e a felkínált lehetőséggel vagy sem.

A jogharmonizációval függ össze az a nemzetközi számviteli standardok alkalmazásáról szóló 1606/2002/EK rendelet hazai végrehajtását segítő rendelkezés is, amely - meghatározott körben - 2007-ig átmeneti mentességet biztosít a rendelet előírásainak alkalmazása alól.

Az Európai Unióhoz történt csatlakozással függ össze az export, illetve az import fogalmakkal kapcsolatos jelenlegi számviteli előírások pontosítása.

Részben jogharmonizációs célú, részben a nemzetközi szabályrendszerhez való közelítést szolgáló módosítást jelentenek többek között az üzleti vagy cégértékre, a devizában fennálló tartós befektetések deviza-árfolyamkülönbözetének elszámolására, a konszolidáció során fölérendelt anyavállalat esetén a mentesíthető anyavállalatra, az internetes honlapon történő közzétételre, a devizakülföldi státusz elvesztésére stb. vonatkozó módosítások.

A jogharmonizációs célú módosításokon túlmenően további módosítást igényel a nemzeti (magyar) számviteli standardok pénzügyminiszteri rendeletben történő kihirdetéséhez szükséges pénzügyminiszteri felhatalmazás biztosítása, valamint a személyes adatok védelméről és a közérdekű adatok nyilvánosságáról szóló 1992. évi LXIII. törvény 2003. évi módosításában megfogalmazott követelményeknek való megfelelés.

A törvényben néhány egyéb pontosító, kiegészítő rendelkezés is szerepel, amelyek elsősorban a gyakorlati alkalmazás során felmerült kérdések, felvetések megválaszolását, egyértelmű rendezését segítik.

A módosítások 2005. január 1-jén lépnek hatályba azzal, hogy a törvény elfogadása esetén az új rendelkezések döntő részét már a 2004. évi beszámoló elkészítésénél is lehet alkalmazni.

A törvénymódosítás érinti a sajátos számviteli szabályokat tartalmazó kormányrendeleteket is, amelyek felülvizsgálatát és indokolt módosítását a törvény elfogadását követően, szintén még ez évben el kell végezni.

II. A törvénymódosítás főbb témakörei

1. Az Európai Parlament és a Tanács 2003. július 18-i, a meghatározott jogi formájú gazdasági társaságok, a bankok és más pénzügyi intézmények, illetve a biztosítóintézetek éves és összevont (konszolidált) éves beszámolóiról szóló 78/660/EGK, 83/349/EGK, 86/635/EGK és 91/674/EGK irányelvek módosításáról szóló 2003/51/EK irányelve előírásainak átvétele

A hivatkozott 2003/51/EK irányelv elsősorban az értékelési szabályokra, a céltartalék-képzésre, a beszámoló formájára, szerkezetére, a kiegészítő mellékletben és az üzleti jelentésben bemutatandó információk körének bővítésére, további részletezésére, a könyvvizsgálói jelentésre vonatkozóan tartalmaz a nemzetközi szabályrendszerhez (az IAS-ekhez, illetve az IFRS-ekhez) illeszkedő rendelkezéseket, amelyeket 2005. január 1-jéig valamennyi tagállamnak, így Magyarországnak is át kell vennie.

Az irányelv számos kérdésben választási lehetőséget biztosít a tagállamok számára, és a tagállamoknak kell dönteniük, hogy adott kérdésben élnek-e a felkínált lehetőséggel vagy sem.

Lehetővé teszi többek között, hogy a tagállamok a valós értéken történő értékelésbe további, a pénzügyi instrumentumokon kívüli eszközöket vonjanak be. Tekintettel azonban a valós értéken történő értékelés 2004. évi hazai bevezetésére, amelynek alkalmazásáról nem rendelkezünk megfelelő tapasztalatokkal, a valós értéken történő értékelésbe bevonható tételek körének bővítésére a gyakorlati tapasztalatok függvényében, egy későbbi időpontban indokolt visszatérni.

Szintén lehetővé teszi a 2003/51/EK irányelv a beszámoló, ezen belül a mérleg és az eredménykimutatás esetében a korábban előírt sémáktól való eltérést, csökkentve ezzel az irányelvi és a nemzetközi előírások közötti különbséget. Magyarországon azonban „történelmi hagyományai” vannak a formalizált (és ezáltal összehasonlíthatóbb) beszámolásnak, így a felkínált lehetőséggel a hazai szabályozásban nem célszerű élni.

A törvény a 2003/51/EK irányelv rendelkezéseinek megfelelően pontosítja a céltartalék-képzésre vonatkozó előírásokat azzal, hogy céltartalék-képzésre csak olyan fizetési kötelezettségek, várható jövőbeni költségek esetében kerül(het) sor, amelyek fennállását, jövőbeni bekövetkezését már a mérlegfordulónapon nagy valószínűséggel feltételezni lehet. Ezzel - a nemzetközi előírásoknak is megfelelve - a mérlegfordulónap után, a mérlegkészítés időpontjáig felmerülő, bekövetkező kapcsolódó események már a következő üzleti év eredményét érintik.

A törvény - szintén a 2003/51/EK irányelv rendelkezéseinek megfelelően - tovább bővíti a beszámolás szöveges részeinek tartalmát, elsősorban az üzleti jelentésben szerepeltetendő adatok, információk körét, részletezését.

Az elmúlt időszak eseményei szükségessé teszik a független könyvvizsgálattal, illetve a független könyvvizsgálói jelentéssel kapcsolatos kötelezettségek pontosítását, kiegészítését, ideértve a független könyvvizsgálói jelentések letétbehelyezését, közzétételét.

2. A nemzetközi számviteli standardok alkalmazásáról szóló 1606/2002/EK rendelet végrehajtásának elősegítése

A jogharmonizációval függ össze az az átmeneti (halasztási) lehetőség, amelyet a nemzetközi számviteli standardok alkalmazásáról szóló 1606/2002/EK rendelet 9. cikkelyének a) pontja tartalmaz. E szerint a tagállamok megengedhetik azoknak a vállalkozóknak, akiknek csak a hitelviszonyt megtestesítő értékpapírjaikkal (tehát nem tulajdoni részesedést jelentő befektetéseikkel) kereskednek az Európai Unió valamely tagállamának tőzsdéjén, hogy csak 2007-től készítsék az IAS-ek (az IFRS-ek) szerint az összevont (konszolidált) éves beszámolójukat.

Külön kiegészítést igényel a hivatkozott rendelet előírásainak megfelelően összeállított összevont (konszolidált) éves beszámoló más jogszabályok rendelkezéseinek való megfeleltetése.

3. Egyéb jogharmonizációval, illetve az Európai Unióhoz történt csatlakozással összefüggő kérdések

Részben jogharmonizációs célú, részben a nemzetközi szabályrendszerhez való közelítést szolgáló módosítást jelentenek többek között az üzleti vagy cégértékre, a devizában fennálló tartós befektetések deviza-árfolyamkülönbözetének elszámolására, a konszolidáció során fölérendelt anyavállalat esetén a mentesíthető anyavállalatra, az internetes honlapon történő közzétételre, a devizakülföldi státusz elvesztésére vonatkozó módosítások.

Az üzleti vagy cégértékre vonatkozó jelenlegi számviteli elszámolási rendszer nem kezeli a várható megtérülést érintő rendkívüli hatásokat, másrészt nem rendelkezik arról az esetről sem, amikor az üzleti vagy cégérték értéke a tevékenység folytatása során nem csökken, hanem éppen ellenkezőleg, nő. E szabályozási hiányt pótolja a törvény, továbbá - a nemzetközi előírásokkal összhangban - megszünteti az átalakuláskori „belső” üzleti vagy cégérték kimutatásának a lehetőségét.

A korábban hatályos előírások szerint a külföldi gazdálkodó szervezetben lévő, devizában fennálló tartós befektetések veszteségjellegű deviza-árfolyamkülönbözete a tárgyidőszaki eredményt csökkenti, míg a devizában meghatározott értéknövekedés - az értékhelyesbítés intézményének alkalmazása esetén - a saját tőkén belüli értékelési tartalékot növeli. E kétirányú hatás eltérő megítélése - különösen a kapcsolt vállalkozásnak minősülő befektetések esetében - kedvezőtlenül érinti a hazai vállalkozók külföldi befektetéseit, ezért célszerű a két hatást - a hivatkozott körben - összevontan kezelni.

A törvény pontosítja az összevont (konszolidált) éves beszámoló elkészítésével összefüggésben a fölérendelt anyavállalat esetén mentesíthető anyavállalatra vonatkozó előírásokat, és kiegészíti egyben azokat az ilyen mentesítés során külön bemutatandó adatok, információk meghatározásával.

A vállalkozók a technikai-informatikai fejlődés eredményeként egyre szélesebb körben rendelkeznek internetes honlappal, és a honlapjukon egyre gyakrabban tesznek közzé magukról vagyoni, pénzügyi, jövedelmi adatokat. A vagyoni, pénzügyi, jövedelmi adatok internetes közzétételének elősegítése és szabályozott, megbízható keretek között tartása érdekében célszerűnek tűnik a számviteli beszámoló, a kapcsolódó üzleti jelentés és a könyvvizsgálói jelentés - meghatározott vállalkozói körre vonatkozó - internetes honlapon történő közzétételének az előírása. E kötelezettség az érintett vállalkozások számára gyakorlatilag nem jelent többlet-terhet tekintettel arra, hogy már ma is rendelkeznek internetes honlappal.

A társasági adóról és az osztalékadóról szóló 1996. évi LXXXI. törvény elmúlt évi módosítása következtében - összefüggésben az Európai Unióhoz történő csatlakozással - további olyan gazdasági társaságok veszíthetik el devizakülföldi minősítésüket, amelyek korábban e minősítésük alapján devizában vezethették könyveiket, devizában készíthették el számviteli beszámolóikat. E vállalkozóknak - a számviteli törvény 177. §-a (11) bekezdésében foglaltakkal összhangban - szintén indokolt megfelelő átmeneti időszakot biztosítani az általános szabályokra való áttérésre.

Az Európai Unióhoz történt csatlakozással függ össze az export, illetve az import fogalmakkal kapcsolatos jelenlegi számviteli előírások pontosítása. Számviteli szempontból a termékexport és szolgáltatásexport, illetve a termékimport és szolgáltatásimport tekintetében továbbra is a fő rendező elv az - a statisztikai fogalomrendszerrel azonosan -, hogy a külföldiek és belföldiek közötti termékforgalom a Magyar Köztársaság államhatárát átlépi-e vagy sem, illetve a szolgáltatásnyújtás külföldiek és belföldiek között történik-e vagy sem. A számviteli elszámolás során a Magyar Köztársaság államhatárán kívüli, de az Európai Unión belüli termékforgalom, illetve szolgáltatásnyújtás továbbra sem minősül belföldinek.

4. A jogszabályi környezet változásához kapcsolódó módosítások

A számviteli törvény 178. §-a (1) bekezdésének e) pontja felhatalmazása alapján a Kormány a 202/2003. (XII. 10.) Korm. rendeletében szabályozta a nemzeti (magyar) számviteli standardok készítésének, kidolgozásának feltételeit, a standardok elfogadásának, bevezetésének, hatályba léptetésének követelményeit. E kormányrendeleti szabályozás a nemzeti (magyar) számviteli standardokat a jogszabályi hierarchiában pénzügyminiszteri rendeletként határozta meg, amely rendelet(ek) kiadására a pénzügyminiszternek külön törvényi felhatalmazást is szükséges adni.

A könyvviteli szolgáltatást végzők nyilvántartásba vételére vonatkozó részletes szabályokat a számviteli törvény 178. §-a (1) bekezdésének d) pontja felhatalmazása alapján a 93/2002. (V. 5.) Korm. rendelet tartalmazza. A személyes adatok védelméről és a közérdekű adatok nyilvánosságáról szóló 1992. évi LXIII. törvény  2003. évi módosítása szerint kötelező adatkezelés esetén törvényi szinten kell szabályozni az adatkezelés célját és feltételeit, a kezelendő adatok körét és megismerhetőségét, az adatkezelés időtartamát, valamint az adatkezelő személyét. A törvény regisztrációval összefüggő módosítása részben ezen adatvédelmi követelményeknek kíván megfelelni, részben néhány kiegészítő, pontosító rendelkezést tartalmaz. A pontosító rendelkezések elsősorban a nyilvántartásból való törlés eseteire, illetve az újbóli nyilvántartásba vétel feltételeire vonatkoznak.

5. Egyéb pontosító, kiegészítő módosítások

A törvényben néhány további egyéb pontosító, kiegészítő rendelkezés is szerepel, amelyek elsősorban a gyakorlati alkalmazás során felmerült kérdések, felvetések megválaszolását, egyértelmű rendezését segítik.

Ilyen pontosító, kiegészítő előírást tartalmaz a törvény:

- a követelések csoportosítására, a bíróság által jogerősen megítélt követelés elszámolására,

- a készletek bekerülési értékének pontosítására,

- a kockázatmentes értékpapírok értékelésére,

- a kincstári vagyon, az önkormányzati vagyon törvényi rendelkezés, illetve felhatalmazás alapján történő vagyonkezelésére,

- az értékesítés nettó árbevételét csökkentő tételekre,

- a befektetett eszközök tartós használati, üzemeltetési, kezelési jogának átengedéséért kapott bevételek időbeli elhatárolására,

- a támogatások, végleges pénzeszköz-átadások különféle jogcímeinek elkülönítésére,

- a közös tevékenység elszámolására,

- a kiegészítő mellékletben szerepeltetendő adatok, információk bővítésére (ide értve a könyvvizsgálati kötelezettségre, illetve a könyvviteli szolgáltatást végző személyre vonatkozó adatokat, információkat),

- a valós értéken történő értékelés alkalmazásával összefüggésben a cash-flow kimutatás elkészítésére,

- a bizonylat tartalmára

vonatkozóan.

-----STARTING---POINT---RESZLETES---

Az 1. §-hoz, a 11. §-hoz, a 19. §-hoz és a 28. §-hoz

Az Európai Unióhoz történő csatlakozással számos jogszabályban az export és az import fogalmak tartalma megváltozott. Ugyanakkor számviteli szempontból a termékexport és szolgáltatásexport, illetve a termékimport és szolgáltatásimport tekintetében továbbra is a fő rendező elv - azonosan a statisztikai fogalomrendszerrel -, hogy a külföldiek és belföldiek közötti termékforgalom a Magyar Köztársaság államhatárát átlépi-e vagy sem, illetve a szolgáltatásnyújtás külföldiek és belföldiek között történik-e vagy sem. A számviteli elszámolás során a Magyar Köztársaság államhatárán kívüli, de az Európai Unión belüli termékforgalom, illetve szolgáltatásnyújtás továbbra sem minősül belföldinek.

A módosítások célja, hogy a számviteli törvény hatálya alá tartozó gazdálkodók számára egyértelművé tegye az export és az import tekintetében a számviteli-statisztikai számbavétel eltéréseit a más jogszabályok által alkalmazott fogalmi meghatározásoktól.

Ennek érdekében a törvény 1. §-a a fogalmi meghatározások közé beemeli a belföld-külföld, illetve a belföldi-külföldi fogalmakat, és előírja alkalmazásukat a számviteli törvény exportra, importra vonatkozó előírásai tekintetében. E fogalmak - kisebb eltéréssel - a hatályos törvényi szöveg más részében ma is megtalálhatók, fő elhatároló ismérvük a területi elv (a Magyar Köztársaság államhatára), illetve a jogi személyek, jogi személyiség nélküli szervezet, természetes személy székhelyének (ennek hiányában állandó telephelyének), lakóhelyének (ennek hiányában szokásos tartózkodási helyének) a fellelhetősége.

További technikai módosítást eredményez az egyéb szervezetek, illetve az elismert (szabályozott) piac fogalmának - a más jogszabályi előírásokhoz kapcsolódó - kiegészítése, illetve meghatározása.

A törvény 11. §-a pontosítja az importbeszerzésre vonatkozó rendelkezéseket, ennek megfelelően a külkereskedelmi termékforgalomban külfölditől történő beszerzést, illetve a külföldi által belföldön, illetve külföldön nyújtott szolgáltatást kell importbeszerzésként elszámolni. A köz- és magánvámraktárból történő beszerzés a vámjogszabályokban rögzített feltételek szerint minősül importbeszerzésnek. Nem minősül importbeszerzésnek a vámszabad és tranzitterületen lévő vállalkozóknak az egymástól történő beszerzése. (Vámjogszabályok alatt itt a Közösségi Vámkódex létrehozásáról, illetve annak végrehajtásáról szóló európai uniós rendeletek, valamint a hazai vámjogszabályok egyaránt értendők.)

A törvény 19. §-ában az importbeszerzéssel párhuzamosan meghatározásra került a belföldi értékesítés, illetve az exportértékesítés tartalma. Belföldi értékesítés árbevételeként a belföldi vevőnek értékesített készlet, illetve belföldinek nyújtott szolgáltatás; exportértékesítés árbevételeként a külföldi vevőnek értékesített készlet, illetve a külföldinek nyújtott szolgáltatás - a hatályos szabályozáshoz képest változatlan módon meghatározott - értékét kell elszámolni. Változás e tekintetben az, hogy a külföldi igénybe vevő részére végzett szolgáltatást a szolgáltatásnyújtás helyétől függetlenül kell exportértékesítésnek tekinteni.

A kisebb pontosításokat a nemzetgazdasági teljesítmények mérésének igénye indokolja, egyezően a hazai statisztikai rendszerrel.

A statisztikai rendszer az exportot, illetve az importot megbontja az Európai Unióval, illetve az Európai Unión kívüli országokkal bonyolított külkereskedelmi forgalomra. Az EU-Magyarország közötti külkereskedelmi forgalom leírására az európai uniós terminológiát vezeti be, az Európai Unióba irányuló exportra a kiszállítások (dispatches), az Európai Unióból Magyarországra irányuló importra a beérkezések (arrivals) kifejezést alkalmazva. Ezen statisztikai követelmények teljesítését segítik elő azok a kiegészítő mellékletet érintő módosítások, amelyek az exportra, illetve az importra vonatkozó adatok további részletezését írják elő.

A 2. §-hoz

A törvény a 2003/51/EK irányelvnek való megfelelést szolgálja, összhangban az Európai Parlament és a Tanács a nemzetközi számviteli standardok alkalmazásáról szóló 2002. július 19-i 1606/2002/EK rendeletének előírásaival, azzal, hogy a rendelet hatálya alá tartozó vállalkozók számára nem teszi lehetővé (illetve kifejezetten tiltja) egyszerűsített éves beszámoló készítését.

A 3. §-hoz

2005. január 1-jétől a nemzetközi számviteli standardok alkalmazásáról szóló 1606/2002/EK rendelet meghatározott körben kötelezően, más esetekben lehetőségként írja elő az összevont (konszolidált) éves beszámolónak a nemzetközi számviteli standardoknak (az IAS-eknek, illetve az IFRS-eknek) megfelelő összeállítását. Ezért indokolt rendelkezni arról, hogy a számviteli törvényben, illetve egyéb más jogszabályban használt összevont (konszolidált) éves beszámoló kifejezés alatt a jövőben a nemzetközi számviteli standardoknak (az IAS-eknek, illetve az IFRS-eknek) megfelelően összeállított összevont (konszolidált) éves beszámolót is érteni kell.

A 4. §-hoz

A közbenső (évközi) mérleg elkészítésének szabályairól a hatályos törvényi előírások megfelelően rendelkeznek. Nincs kifejezett előírás ugyanakkor a közbenső mérleg könyvvizsgálatára vonatkozóan.

Tekintettel arra, hogy a közbenső mérleghez külön jogszabályok lényeges és meghatározó jogokat és kötelezettségeket rendelnek, indokolt a közbenső mérleghez is könyvvizsgálati kötelezettséget előírni, ha a vállalkozóra egyébként is vonatkozik a könyvvizsgálati kötelezettség.

Az 5. §-hoz és a 9. §-hoz

A kincstári vagyon kezelésbevételéhez hasonlóan, az önkormányzati vagyon részét képező eszközök tekintetében is indokolt a vagyonkezelésre vonatkozó számviteli előírások megteremtése.

A törvény az önkormányzati vagyon részét képező eszközökre is kiterjeszti a vagyonkezelés számviteli szabályait. Ezzel számviteli szempontból lehetővé válik, hogy a vagyonkezelő a vagyonkezelésbe átvett önkormányzati vagyon részét képező eszközöket - azonosan a kezelésbe vett kincstári vagyon eszközeivel - saját könyveiben is kimutassa a hosszú lejáratú kötelezettségekkel szemben, és azokra az eszközökre vonatkozó általános elszámolási szabályokat (ideértve az értékcsökkenés elszámolását is) alkalmazza.

A módosított előírás alkalmazása ugyanakkor feltételezi, hogy a vagyonkezelésbe adásról, annak lehetőségéről törvény rendelkezzen. A kincstári vagyonra vonatkozóan a szükséges törvényi hátteret az államháztartásról szóló 1992. évi XXXVIII. törvény biztosítja, míg az önkormányzati vagyon tekintetében a helyi önkormányzatokról szóló 1990. évi LXV. törvény vagyongazdálkodásra vonatkozó előírásainak módosítására van szükség. Ez azt is jelenti, hogy a hivatkozott rendelkezések az önkormányzati vagyongazdálkodásra vonatkozó előírások megfelelő módosításáig az önkormányzati vagyon eszközeire nem alkalmazhatók.

A 6. §-hoz

A törvény elfogadásával a számviteli nyilvántartásokban is hangsúlyozottabbá vált az az eltérés, amely jogi értelemben a szellemi termék birtoklása, tulajdonlása, valamint a szellemi termékre vonatkozó korlátozott felhasználási jog megszerzése között áll fenn. A szellemi termékek között csak azokat a szellemi termékeket indokolt kimutatni, amelyek korlátozás nélkül a vállalkozó birtokában, tulajdonában vannak. Azokat a szellemi termékekre vonatkozó korlátozott felhasználási jogokat, amelyeket a vállalkozó - közvetve, vagy közvetlenül - az eredeti jogtulajdonostól szerzett, a vagyoni értékű jogok között indokolt kimutatni.

A 7. §-hoz

A törvény egyrészt pontosítja, egyértelműbbé teszi a követelések további részletezését, besorolását, másrészt módosítja a bíróság által jogerősen megítélt követelésekre vonatkozó előírásokat.

A bíróság által jogerősen megítélt követelést annak megfelelően kell a mérlegben kimutatni, hogy az áruszállításból és szolgáltatásból származó követelés, vagy váltókövetelés, vagy egyéb jogcímen megítélt követelés, illetve kapcsolt vállalkozással, vagy egyéb részesedési viszonyban lévő vállalkozással, vagy részesedési viszonyban nem lévő adóssal szembeni követelés. Az egyéb követelések között a részesedési viszonyban nem lévő vállalkozásokkal szembeni nevesített követeléseket kell kimutatni, ideértve a részesedési viszonyban nem lévő adóssal szembeni vásárolt követeléseket, térítés nélkül és egyéb címen átvett követeléseket, illetve peresített követeléseket. A peresített követeléseknél, eltérően a hatályos rendelkezéstől, ahol a mérlegbeni kimutatás további feltétele a mérlegkészítésig megtörtént pénzügyi rendezés is, a jövőben a bíróság által az üzleti év mérlegfordulónapjáig jogerősen megítélt követeléseket minden esetben ki kell mutatni.

A 8. §-hoz

A törvény a 2003/51/EK irányelv rendelkezéseinek megfelelően pontosítja a céltartalék-képzésre vonatkozó előírásokat azzal, hogy céltartalék-képzésre csak olyan fizetési kötelezettségek, várható jövőbeni költségek esetében kerül(het) sor, amelyek fennállását, jövőbeni bekövetkezését már a mérlegfordulónapon nagy valószínűséggel vagy bizonyosan feltételezni lehet. Ezzel - a nemzetközi előírásoknak (az IAS-eknek, illetve az IFRS-eknek) is megfelelve - a mérlegfordulónap után, a mérlegkészítés időpontjáig felmerülő, bekövetkező események már a következő üzleti év eredményét érintik.

A törvény egyértelműen rendelkezik arról is, hogy ha a mérlegfordulónapon nagy valószínűséggel fennálló kötelezettségről, várható jövőbeni költségről az információ csak a mérlegfordulónapot követően (de a mérlegkészítést megelőzően) válik ismertté, azt akkor is figyelembe kell, illetve lehet venni a céltartalék képzésénél.

A 10. §-hoz

Az összemérés elvéből fakadóan a vállalkozó az adott időszak bevételeként csak olyan bevételeket szerepeltethet, amelyek valóban az adott időszakhoz kapcsolódnak. Ha egy bevétel több időszakhoz is köthető, mint a befektetett eszközök tartós használati, üzemeltetési, kezelési jogának átengedéséért kapott bevétel, akkor a bevételt az érintett időszakok között meg kell osztani, halasztott bevételként el kell határolni. Abban az esetben, ha a bevételszerzés alapjául szolgáló szerződés határozatlan idejű, a törvény öt évben, vagy annál hosszabb időszakban jelöli meg a bevétel-elszámolás időtartamát azzal, hogy az öt évnél hosszabb időtartamú elszámolást a kiegészítő mellékletben külön indokolni kell.

A 12. §-hoz és a 13. § (1) bekezdéséhez

Az üzleti vagy cégértéket főszabályként 5 év vagy annál hosszabb idő alatt lehet leírni az eredmény terhére terv szerinti értékcsökkenés elszámolásával. Ezt a szabályt abban az esetben indokolt alkalmazni, ha az üzleti vagy cégérték a folyamatos működés, a normál üzletmenet keretei között, meghatározható időn belül - értékének fokozatos csökkenése mellett - megtérül a bevételekben. A gyakorlatban azonban előfordulnak olyan esetek, amikor az üzleti vagy cégérték bekerüléskor meghatározott értéke a folyamatos működés során nem csökken, így az ilyen üzleti vagy cégérték bekerülési értéke után gazdaságilag nem szabad terv szerinti értékcsökkenést elszámolni. A törvény egyértelművé teszi, hogy - indokolt esetben, hasonlóan azon egyéb eszközökhöz, amelyek a használat ellenére sem veszítenek az értékükből - az üzleti vagy cégérték után sem szabad terv szerinti értékcsökkenést elszámolni.

Előfordulhatnak ugyanakkor olyan események is, amelyek következtében a könyvekben kimutatott üzleti vagy cégérték a jövőben - a működés bevételeiben - nem fog megtérülni a vállalkozó számára (ilyen esemény lehet például azon részesedések részbeni vagy teljes körű értékesítése, amelyek megszerzéséhez kapcsolódóan az üzleti vagy cégértéket kimutatták, vagy a vállalkozás jelentős mértékű átszervezése, tevékenységváltása, vagy akár a piaci viszonyok kedvezőtlen változása is). Ilyen esetekben - terven felüli értékcsökkenés elszámolásával - indokolt az üzleti vagy cégérték könyv szerinti értékét az üzleti vagy cégérték ténylegesen realizálható (piaci) értékéig csökkenteni.

A 13. § (2)-(3) bekezdéséhez és a 15. §-hoz

A törvény arra a gyakorlatban felmerült problémára ad választ, hogy a terven felüli értékcsökkenést mikor kell elszámolni. Ha az immateriális jószágnál, a tárgyi eszköznél a terven felüli értékcsökkenést a piaci érték és a könyv szerinti érték különbözetében állapítják meg, akkor azt a mérleg fordulónapjával kell elszámolni. Ha a terven felüli értékcsökkenés elszámolása az adott eszköznek az állományból történő kivezetéséhez kapcsolódik, a terven felüli értékcsökkenést a kivezetés időpontjával kell elszámolni.

A számviteli törvény hatályos rendelkezései nem tartalmaznak előírást a terven felüli értékcsökkenés megszüntetésére, visszaírására. Bár a törvény 57. §-ának (2) bekezdéséből ez következik, az immateriális javak, a tárgyi eszközök terven felüli értékcsökkenése visszaírásának szabályait indokolt - az egyéb eszközök értékvesztése visszaírásának szabályozásához hasonlóan - külön is előírni. Emellett célszerű arról is rendelkezni, hogy a terven felüli értékcsökkenést, annak visszaírását csak a mérlegfordulónapi értékelés keretében lehet elszámolni. Ezen előírásból az is következik, hogy az állományból kivezetett immateriális javaknál, tárgyi eszközöknél az állományból történő kivezetéskor vagy ezen eszközök értékesítésekor a korábban elszámolt terven felüli értékcsökkenést nem lehet visszaírni.

A terven felüli értékcsökkenés elszámolása, az elszámolt terven felüli értékcsökkenés visszaírása megváltoztatja az immateriális jószág, a tárgyi eszköz nettó értékét. Ha viszont megváltozik az eszközök nettó értéke, indokolt az évenként elszámolandó terv szerinti értékcsökkenést felülvizsgálni, a várható hasznos élettartamot és a maradványértéket újból megállapítani, erről megfelelő indokolással információt szolgáltatni.

A 14. §-hoz

A törvény lehetővé teszi, hogy egyes országok központi kormányai és központi (jegy) bankjai által kibocsátott, illetve tőkére és hozamra vonatkozóan garantált, kockázatmentesnek tekinthető, lejáratig tartott kamatozó, illetve diszkont értékpapírok esetében a piaci áringadozások miatt ne kelljen értékvesztést elszámolni. A kockázatmentesség megítélése tekintetében a törvény a külön törvény(ek) felhatalmazása alapján kiadott, a tőkemegfelelési (fizetőképességi) mutató számításáról szóló jogszabály(ok) minősítési szempontjait veszi alapul.

A törvény szerinti előírás a valós értéken történő értékelés alkalmazásától függetlenül érvényes minden vállalkozóra, de nem vonatkozik a névérték (illetve a kibocsátási érték) felett vásárolt értékpapírok névértéke (illetve kibocsátási értéke) és bekerülési értéke közötti különbözetben meghatározható értékvesztésre, amit mindenféleképpen el kell számolni értékvesztésként vagy passzív időbeli elhatárolásként.

A módosítást az indokolja, hogy a hivatkozott kockázatmentes értékpapírok esetében a piaci kockázat miatt kialakuló kamatmozgások - kamatnövekedések - és ebből adódó piaci áringadozások valójában nem befolyásolják a befektetés megtérülését, ha azt a lejárati idő végéig tartják. Ezért az értékvesztés elszámolásakor a piaci kockázattól el lehet tekinteni, hitelezési kockázat pedig eleve nem áll fenn (az „állami” kibocsátás vagy garancia miatt).

További módosítást igényelt a külföldi pénzértékre szóló befektetések értékelésével összefüggésben annak egyértelmű rögzítése, hogy a befektetés mögött lévő gazdasági társaság - befektetésre jutó - arányos saját tőke forintértékét milyen módon kell meghatározni.

A 16. §-hoz

A törvény egyes befektetési célú, külföldi gazdálkodó szervezetben lévő részesedések - amelyek kapcsolt vállalkozásban állnak fenn, fedezeti ügylettel nem ellentételezettek és piaci értéken értékeltek - esetében az év végi értékeléskor keletkező árhatás és deviza-árfolyamhatás együttes figyelembevételével igyekszik megoldani azt a problémát, hogy az ellentétes irányú hatások ne okozzanak egyidejűleg a tőkében növekedést, az eredményben pedig csökkenést, hanem egymást kompenzálva, egyenlegükben kerüljenek elszámolásra. Ha az pozitív, akkor értékhelyesbítésként és értékelési tartalékként, ellenkező esetben a ráfordítások között elszámolt értékvesztésként. Ez természetesen azt is jelenti, hogy az azonos irányú változások egymást erősítve jelennek meg saját tőkét növelő értékhelyesbítésként vagy eredményt csökkentő értékvesztésként. A devizaátértékelési különbözet ilyen esetben tehát nem jelenik meg az összevont árfolyam-különbözetben.

A módosítás a valós értéken történő értékeléstől függetlenül alkalmazandó, és biztosítja, hogy a mérlegben az érintett befektetés az értékeléskor ténylegesen fennálló forintértéken szerepeljen, ugyanakkor az ellentétes ár- és árfolyamhatások ne külön-külön kerüljenek számbavételre.

A 17. §-hoz

A törvény a saját termelésű készletek közvetlen önköltsége meghatározásánál használható önköltségszámítási módszerek fogalmi rendszerét teszi egyértelművé.

A 18. §-hoz

Az értékesített és később visszavett, a két időpont között használt - a számviteli törvény 72. §-a (3) bekezdése szerinti - eszközök, továbbá a visszáru, valamint a betétdíjas göngyölegek a szokásos termelési, kereskedelmi folyamat során kikerülnek a vállalkozó tulajdonából, majd később visszakerülnek hozzá. Ezen eszközöknek a könyvviteli nyilvántartásokba történő szabályszerű újbóli felvétele, illetve az abban való szerepeltetése a helyesbítő, illetve a stornó számla alapján történhet.

A visszavett eszközök tekintetében a könyvviteli elszámolás szempontjából különösen fontos a helyes könyvelési időpont meghatározása. Ennek érdekében a törvény rögzíti azt a gyakorlatban jelenleg is alkalmazott megoldást, miszerint ezen eszközöket a könyvviteli nyilvántartásba a visszavétel, illetve a visszaszállítás időpontjára vonatkozóan kell felvenni, és a helyesbítő, illetve stornó számla szerinti értéküket az értékesítés nettó árbevételét csökkentő tételként kell elszámolni. Ellenkező esetben (ha a vállalkozó a helyesbítő, illetve a stornó számlán szereplő - az általános forgalmi adóról szóló törvény előírásainak megfelelő - eredeti teljesítési időponttal könyvelne) esetleg a már lezárt nyilvántartásai, a leltár, illetve a beszámoló utólagos módosítására kényszerülne, ami mindenképpen elkerülendő, hiszen ezen események a szokásos gazdasági tevékenység keretében merülnek fel, és nem a szokásos renden kívül, esetleg valamilyen elszámolási, nyilvántartási hibára visszavezethetően.

A törvényhez szorosan kapcsolódik a visszárunak az Szt. 73. §-a (2) bekezdése b) pontjából való törlése.

A 20. §-hoz

A számviteli törvény hatályos rendelkezéseinek egyéb bevételekkel összefüggő pontosításait a gyakorlati tapasztalatok indokolják. Ezek közül is kiemelendő az értékvesztéssel csökkentett követelés nyilvántartási (könyv szerinti) értéket meghaladó realizált összegének számviteli elszámolása.

A követelések értékvesztésének elszámolása, az elszámolt értékvesztés visszaírása a mérlegfordulónapi értékeléshez kapcsolódik. Ugyanakkor év közben gyakran előfordul, hogy az értékvesztéssel csökkentett követelés könyv szerinti értékét meghaladó teljesítésre (pénzügyi rendezésre, beszámításra stb.) kerül sor. Az egységes értelmezés és végrehajtás érdekében rendelkezik a törvény arról, hogy ez esetben a korábban elszámolt értékvesztést nem kell (nem lehet) visszaírni, hanem az értékvesztéssel csökkentett könyv szerinti értéket meghaladóan realizált összeget - a követelés eredeti jogosultjánál - egyéb bevételként kell elszámolni. (Az eredeti jogosultra való külön utalás azzal függ össze, hogy a vásárolt követelések könyv szerinti értékét meghaladóan realizált összeget ettől eltérően, a pénzügyi műveletek eredményében kell figyelembe venni.)

A 21. §-hoz

A törvény egyértelművé teszi, hogy nem csak a központi költségvetés, az elkülönített állami pénzalapok és a helyi önkormányzatok, hanem az államháztartás további alrendszerét képező társadalombiztosítás költségvetései, valamint ezeken túlmenően az Európai Unió különböző pénzügyi alapjai részére történő befizetéseket, adókat, díjakat hozzájárulásokat is az egyéb ráfordítások között kell elszámolni. Ezzel határozottan elkülönítésre kerülnek az ilyen típusú kiadások a végleges pénzátadásoktól, amelyek esetében mindig külön vizsgálni kell a társasági adóalapra vonatkozó összefüggéseket.

A 22. §-hoz és a 23. §-hoz

A számviteli törvény hatályos rendelkezései csak szűk körben, a közös üzemeltetésre vonatkozóan tartalmaznak sajátos számviteli előírásokat. Ugyanakkor a gazdasági életben felmerült igényeknek megfelelően a tágabban értelmezett közös tevékenységre is indokolt kiterjeszteni a hivatkozott sajátos előírásokat.

Abban az esetben, ha több vállalkozás közösen végez a részt vevők számára hasznos tevékenységet, az egymás közötti szerződésben rögzített módon a közös tevékenység során felmerült költségeket közösen viselik, a közös tevékenység eredményeként jelentkező nyereségen pedig osztoznak. A közös tevékenység költségeinek (ráfordításainak), a közös tevékenységből származó nyereségnek a közös tevékenységben részt vevők közötti elszámolását (a költségek átterhelését, megtérítését, a nyereség átadását-átvételét) - a közös üzemeltetéssel azonos módon - szabályozza a törvény.

A 24. §-hoz

A törvény pontosítja és egyértelművé teszi az előírásokat a tekintetben, hogy a visszafizetési kötelezettség nélkül kapott, illetve adott támogatást, véglegesen átvett-átadott pénzeszközt mikor kell az egyéb bevételek, illetve az egyéb ráfordítások között, mikor kell a rendkívüli  bevételek, illetve a rendkívüli ráfordítások között elszámolni, és ez utóbbiak esetében mikor kell azokat időbelileg elhatárolni.

Hiánypótló rendelkezésként tartalmazza a törvény a térítés nélkül kapott (igénybe vett) szolgáltatások számviteli elszámolását is.

A 25. §-hoz

Az elkészített beszámoló minősítése és értelmezése szempontjából kiemelt jelentősége van annak, hogy az összeállításnál melyik szabályrendszert (pl. a számviteli törvényt, vagy az IAS-ek, az IFRS-ek előírásait) alkalmazta a vállalkozó. A törvény ennek megfelelően külön is rendelkezik arról, hogy a kiegészítő mellékletben az erre vonatkozó információt meg kell adni.

Emellett a törvény a vállalkozóra vonatkozó kötelezettségek, így a könyvvizsgálati kötelezettség, illetve a nyilvántartásba vett könyvviteli szolgáltatást végző személy igénybevételére (alkalmazására) vonatkozó kötelezettség teljesítése ellenőrzésének elősegítését is szolgálja a kiegészítő mellékletben bemutatandó adatok, információk körének a bővítésével.

A számviteli törvény a könyvvizsgálati kötelezettség alól számos kettős könyvvitelt vezető vállalkozó részére felmentést ad, ezért indokolt, hogy azok a vállalkozók, amelyeknél a beszámoló könyvvizsgálata a számviteli törvény, illetve egyéb más törvény alapján kötelező, e kötelezettségüket a beszámoló kiegészítő mellékletében kiemelten és egyértelműen jelezzék.

Ugyanígy az ellenőrzést segíti elő a beszámoló összeállításáért felelős nyilvántartásba vett könyvviteli szolgáltatást végző természetes személy nyilvános adatainak a feltüntetése a kiegészítő mellékletben.

A 26-27. §-hoz, és a 29. §-hoz

A törvény e rendelkezései részben a számviteli törvény egyéb más előírásainak végrehajtásához szükséges információk, részben a vállalkozó tevékenységének megítéléséhez szükséges további információk kiegészítő mellékletben történő bemutatását írják elő.

A 30. §-hoz és a 32. §-hoz

A törvény a 2003/51/EK irányelv előírásainak az átvételét szolgálja.

A számviteli irányelvek és így a számviteli törvény is az üzleti jelentés készítését már régóta előírják. A tőkepiacok nemzetközi fejlődése azonban a tulajdonosok, a potenciális befektetők részéről olyan újszerű információs igényt támaszt, amelynek a lényege az, hogy a beszámolót készítő vállalkozó - a beszámoló nyilvánosságra hozatala mellett - olyan pénzügyi és nem pénzügyi információkon nyugvó elemzést is adjon a jelenlegi és várható helyzetéről, amely egyúttal alkalmas arra is, hogy az érintettek megítélhessék a felmerülő kockázatokat és bizonytalanságokat.

A beszámolónak részét nem képező üzleti jelentés számos ponton kapcsolódhat a beszámolóban számszerűen vagy szövegesen közölt információkhoz (például: az elemzési megállapításokat alátámasztó mutatószámok alapadatait, azok változásának okait a beszámoló tartalmazhatja), e kapcsolatokra célszerű az üzleti jelentésben utalni.

A módosítás - mindezek figyelembevételével - az üzleti jelentés elemző jellegét erősíti.

A 31. §-hoz

A törvény a 83/349/EGK irányelv előírásaival összhangban külön-külön tartalmazza a fölérendelt anyavállalat alá tartozó köztes (mentesíthető) anyavállalat mentesítésére vonatkozó lehetőségeket, továbbá pontosítja és egyben szigorítja - a mentesítés esetére irányadó - tájékoztatási és közzétételi kötelezettséget.

Nem alkalmazható a mentesítési lehetőség, ha a mentesíthető anyavállalat tőzsdei kibocsátó.

A törvény a mentesített anyavállalatra vonatkozóan előírja, hogy egyedi éves beszámolójának kiegészítő mellékletében mutassa be saját magára és a hozzá tartozó kapcsolt vállalkozásokra vonatkozóan külön-külön a befektetett eszközöket, a tárgyévi bevételeket, az adózott eredményt, a saját tőkét, a foglalkoztatottak átlagos állományi létszámát. Ezek az adatok együttesen számba véve tájékoztatást adnak arról, hogy méreteit tekintve mekkora az a vállalkozási kör, amely ily módon mentesült a köztes konszolidáció alól.

A törvény a mentesített anyavállalat részére szigorúbb közzétételi kötelezettséget is meghatároz, amennyiben előírja, hogy a mentesített anyavállalat köteles gondoskodni a külföldi fölérendelt anyavállalat által készített, könyvvizsgáló által felülvizsgált konszolidált beszámoló általános szabályok szerinti közzétételéről, hiteles magyar nyelvű fordításban.

A 33. §-hoz

A számviteli törvény könyvviteli szolgáltatásra vonatkozó hatályos előírásainak módosítását, kiegészítését a törvény hatályba lépését követően kihirdetett, a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 2003. évi módosítása indokolja.

Az Avtv. szerint kötelező adatkezelés esetén az adatkezelés célját és feltételeit, a kezelendő adatok körét és megismerhetőségét, az adatkezelés időtartamát, valamint az adatkezelő személyét az adatkezelést elrendelő törvénynek kell meghatározni.

Ennek megfelelően a törvény a számviteli törvény előírásait kiegészíti azzal, hogy a könyvviteli szolgáltatást végzőkről vezetett nyilvántartás célja annak hiteles dokumentálása, hogy a regisztrált személy rendelkezik a tevékenység végzéséhez szükséges elméleti és gyakorlati szakmai ismeretekkel.

A törvény rögzíti, hogy a mérlegképes könyvelői képesítéssel, a nyilvántartásba vétel szempontjából a mérlegképes könyvelői képesítéssel egyenértékű képesítéssel rendelkezők, továbbá az okleveles könyvvizsgálói képesítéssel rendelkező nem kamarai tagok regisztrálása a Pénzügyminisztérium, a kamarai tag könyvvizsgálók nyilvántartásának vezetése a Magyar Könyvvizsgálói Kamara feladata.

A törvény meghatározza, hogy a nyilvános adatokat a Magyar Közlönyben, a Pénzügyi Közlönyben, illetve a Pénzügyminisztérium honlapján is közzé kell tenni.

A törvény a nyilvántartásba vétel feltételeként meghatározott büntetlen előélet követelményét kiegészíti azzal, hogy a nyilvántartásba vételre akkor kerülhet sor, ha a kérelmező nem áll a tevékenységet korlátozó vagy kizáró intézkedés hatálya alatt sem.

A könyvviteli szolgáltatást végzők nyilvántartásából való törlés eseteit, illetve a törlést követő újbóli nyilvántartásba vétel lehetőségét a jelenleg hatályos törvényi előírások nem tartalmazzák, ezt a hiányt is pótolja a módosítás.

A 34. §-hoz, a 35. § (1)-(4) bekezdéseihez és a 36-38. §-okhoz

A törvény a 2003/51/EK irányelv előírásainak való megfelelést szolgálja. A beszámoló felhasználóinak érdekében, összhangban a könyvvizsgálatra vonatkozó nemzetközi előírásokkal is, indokolt előírni, hogy a beszámolóval egyidejűleg a teljes (a könyvvizsgálói záradékot, vagy a záradék megadásának elutasítását is tartalmazó) független könyvvizsgálói jelentést kell letétbe helyezni, illetve kell közzétenni.

A törvény emellett rendelkezik arról, hogy az összevont (konszolidált) éves beszámoló kötelező felülvizsgálatára is csak a Magyar Könyvvizsgálói Kamara tagjaként bejegyzett könyvvizsgáló vagy a Magyar Könyvvizsgálói Kamaránál nyilvántartásba bejegyzett könyvvizsgálói társaság választható.

A 2003/51/EK irányelv előírásainak átvétele érdekében indokolt kiegészíteni a számviteli törvény könyvvizsgálói jelentésre vonatkozó előírásait is.

A 35. § (5) bekezdéséhez

A nemzetközi számviteli standardok alkalmazásáról szóló 1606/2002/EK rendelet 4. cikke a hatálya alá tartozó vállalkozók számára előírja a nemzetközi számviteli standardok meghatározott körének kötelező alkalmazását annak érdekében, hogy az európai pénz- és tőkepiacok szereplői egységes beszámolási rendszert alkalmazzanak. E szándék gyakorlati megvalósulását jelentősen elősegíti, ha e vállalkozók a beszámolójukat mindenki számára egyformán elérhetővé teszik a saját internetes honlapjukon való közzététellel. Az ilyen típusú közzététel előírása lényegében nem jelent többletterhet az érintett vállalkozók számára, miközben elősegíti az információkhoz való hozzájutást. Amennyiben a vállalkozók ezen előírás vagy más jogszabály, illetve saját döntés alapján a beszámolót és az ahhoz kapcsolódó üzleti jelentést az internetes honlapjukon vagy egyéb, a számviteli törvényben nem szabályozott módon is közzéteszik, a beszámoló felhasználóinak védelme érdekében ilyen esetben is kötelesek feltüntetni, ha a közzétett adatok könyvvizsgálattal nincsenek alátámasztva.

A 39. §-hoz

A hatályos törvényi rendelkezés a bizonylatok kötelező alaki és tartalmi elemeként írja elő a könyvelés módjának, az érintett könyvviteli számláknak, a könyvelés időpontjának, valamint igazolásának rögzítését a bizonylaton. E feltétel gyakorlati megvalósításában jelent egyszerűsítést a módosítás, amely lehetővé teszi, hogy az említett információkat a gazdálkodó az eredeti bizonylaton történő közvetlen rögzítés helyett az eredeti bizonylathoz külön csatolja.

A 40. §-hoz

A társasági adóról és az osztalékadóról szóló 1996. évi LXXXI. törvény elmúlt évi módosítása következtében - összefüggésben az Európai Unióhoz történő csatlakozással - további olyan gazdasági társaságok veszíthetik el devizakülföldi minősítésüket, amelyek korábban e minősítésük alapján devizában vezethették könyveiket, devizában készíthették el számviteli beszámolóikat. E vállalkozóknak - a számviteli törvény 177. §-a (11) bekezdésében foglaltakkal összhangban - szintén indokolt megfelelő átmeneti időszakot biztosítani az általános szabályokra való áttérésre.

A jogharmonizációval függ össze az a törvényben szereplő átmeneti (halasztási) lehetőség is, amelyet a nemzetközi számviteli standardok alkalmazásáról szóló 1606/2002/EK rendelet 9. cikkelyének a) pontja tesz lehetővé.

Ennek megfelelően azoknak a tőzsdei kibocsátóknak, amelyeknek csak hitelviszonyt megtestesítő értékpapírjai kerültek bevezetésre az Európai Unió valamely tagállamának tőzsdéjére (tehát tulajdoni részesedést jelentő értékpapírjaik nem forognak ilyen piacon), a konszolidált éves beszámolójukat csak 2007. január 1-jétől (először a 2007. évben induló üzleti évről) kell az IAS-ek (az IFRS-ek) szerint összeállítani. Tehát az ilyen cégek a 2005-től való alkalmazás alól haladékot kapnak, de ez nem zárja ki annak lehetőségét, hogy már 2005-től az IAS-ek (az IFRS-ek) szerint készítsék a konszolidált beszámolójukat saját döntésük alapján. Ez a szabály azokra a vállalkozásokra is vonatkozik, amelyeknek konszolidálási kötelezettsége a 2005. évet követő években merül fel első alkalommal.

A 41. §-hoz

A törvény a könyvviteli szolgáltatást végzők nyilvántartásba vételéhez kapcsolódóan - a tényleges helyzethez igazodva - pontosítja a részletszabályok megalkotására vonatkozó kormányrendeleti felhatalmazást.

A számviteli törvény 178. §-a (1) bekezdésének e) pontja felhatalmazása alapján a Kormány a 202/2003. (XII. 10.) Korm. rendeletében szabályozta a nemzeti (magyar) számviteli standardok készítésének, kidolgozásának feltételeit, a standardok elfogadásának, bevezetésének, hatályba léptetésének követelményeit. E kormányrendeleti szabályozás a nemzeti (magyar) számviteli standardokat a jogszabályi hierarchiában pénzügyminiszteri rendeletként határozta meg, amely rendelet(ek) kiadására a törvény a pénzügyminiszternek külön felhatalmazást ad.

A 42. §-hoz

A törvény az adótörvények és a számviteli törvény által használt fogalom egyértelmű elkülönítését szolgálja. A jelenlegi tételmegnevezés azonos, de tartalmában nem feleltethető meg a személyi jövedelemadóról szóló 1995. évi CXVII. törvény 69. §-a szerinti „természetbeni juttatások” fogalmának, amely félreértésekre adhat okot.

A 43. §-hoz

A törvény a 2001/65/EK irányelv alapján a hazai szabályozásba adaptált valós értéken történő értékelés előírásaival összefüggésben rögzíti, hogy a valós értéken történő értékelést alkalmazó vállalkozóknál a cash-flow kimutatásban az értékelési különbözetek hatásait a megfelelő sorok kitöltésekor figyelembe kell venni.

-----STARTING---POINT---VEGE---

A 44. §-hoz

A törvény szerinti módosítások 2005. január 1-jén lépnek hatályba azzal, hogy a legtöbb rendelkezést a 2004. évi üzleti évről készített beszámolóra is lehet alkalmazni.

A hatályba léptetési rendelkezések között olyan további pontosítások szerepelnek, amelyek részben közvetlenül kapcsolódnak az 1-43. §-okban szereplő módosításokhoz, részben a gyakorlati alkalmazás során felmerült kérdésekre adnak megfelelő válaszokat.

A 45. §-hoz

Az átmeneti rendelkezés azokra a kapcsolt vállalkozásnak minősülő külföldi gazdálkodó szervezetben fennálló, befektetési célú részesedésekre vonatkozik, amelyek fedezeti ügylettel nem ellentételezettek és a vállalkozó alkalmazza azokra a mérlegkészítéskori piaci értéken történő értékelést. Mivel ezen befektetéseknél a módosított előírások szerint az év végi értékeléskor keletkező ár- és deviza-árfolyamhatást együttesen (összevontan) kell számba venni a jövőben, rendelkezni kell arról, hogy a szabály bevezetésekor már meglévő befektetések esetében mi a teendő. Az átmeneti rendelkezés szerint a már meglévő befektetéseknél a vállalkozó maga dönti el, hogy az alkalmazás évében - amely lehet 2004. vagy azt követő év is - a korábban elszámolt értékvesztést, illetve értékhelyesbítést visszarendezi (stornírozza) az eredménnyel, illetve az értékelési tartalékkal szemben és elszámolja a bekerüléskori árfolyamot alapul véve az ár- és árfolyamhatást összevontan, vagy a megelőző év végi értékelésnél alkalmazott árfolyamot veszi viszonyítási alapul és annak megfelelően számolja el összevontan az ár- és árfolyamhatást jellegétől függően értékvesztésként vagy értékhelyesbítésként.