2017. évi XXIII. törvény indokolása

a Nemzetközi Műholdas Távközlési Szervezetre (ITSO) vonatkozó Megállapodás és módosítása kihirdetéséről

-----STARTING---POINT---ALTALANOS---

Általános indokolás

A Nemzetközi Műholdas Távközlési Szervezetet (a továbbiakban: Szervezet) 11 állam alapította 1964-ben az ENSZ Közgyűlésének 1721 (XVI) határozata alapján, amely szorgalmazta a műholdas kommunikáció kialakítását globális és megkülönböztetés-mentes alapon. A Szervezetet - akkori nevén INTELSAT - létrehozó nemzetközi Megállapodás 1971. augusztus 20-án nyílt meg aláírásra, majd 1973. február 12-én lépett hatályba. Magyarország a 3082/1992. (II. 27.) Korm. határozatban foglalt felhatalmazás alapján csatlakozott a Szervezethez 1994. január 26-án. A Szervezetnek jelenleg 149 ország a tagja.

Hazánk az országok együttműködésén alapuló nemzetközi szerződéshez 1994-ben csatlakozott.

A Szervezetet létrehozó nemzetközi szerződés 2000-ben jelentősen módosult, a módosítás eredményeképpen a Szervezet felépítése is átalakult.

A szerződés módosítása 2004-ben lépett hatályba minden taggal szemben, így Magyarországgal szemben is, tekintettel arra, hogy a részes államok 2/3-a Megállapodás letéteményesénél letétbe helyezte a megerősítésről szóló okiratot.

A szerződés 2007-ben elfogadott kisebb, a XII. cikk (c) (ii) pontját érintő módosítás 2017. január 16-án lépett hatályba minden taggal szemben, így Magyarországgal szemben is, szintén anélkül, hogy Magyarország azt ratifikálta volna.

A nemzetközi szerződésekkel kapcsolatos eljárásról szóló 2005. évi L. törvény 2. § a) pontja és a 12. § rendelkezései alapján a Szervezet létrehozásról szóló megállapodás módosítását (a továbbiakban: Megállapodás), valamint a Megállapodás XII. cikk (c) (ii) pontját érintő módosítást (a továbbiakban: Megállapodás 2007. évi módosítása) törvényben kell kihirdetni.

-----STARTING---POINT---RESZLETES---

Részletes indokolás

Az 1. §-hoz

A törvény kihirdeti a Megállapodást, figyelemmel arra, hogy az Magyarország vonatkozásában 2004. november 30-án nemzetközi jogilag hatályba lépett.

A 2. §-hoz

A Megállapodás hiteles angol nyelvű szövegét és annak hivatalos magyar nyelvű fordítását tartalmazza.

A 3. §-hoz

A Megállapodás 2007. évi módosításának kihirdetését tartalmazza, amely 2017. január 16-án nemzetközi jogilag hatályba lépett.

A 4. §-hoz

A Megállapodás 2007. évi módosításának hiteles angol nyelvű szövegét és annak hivatalos magyar nyelvű fordítását tartalmazza.

Az 5. §-hoz

A hatályba léptető rendelkezéseket tartalmazza és a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 10. § (1) bekezdés f) pontjának megfelelően rögzíti, hogy a törvény végrehajtásáról a Nemzeti Média- és Hírközlési Hatóság elnöke gondoskodik. A Nsztv. 12/A. § (2) bekezdésének megfelelően tartalmazza a megállapodás módosításokkal egységes szerkezetben történő közzétételével kapcsolatos rendelkezést.