2007. évi VIII. törvény indokolása

a Magyar Köztársaság és Ukrajna között a magyar-ukrán államhatár rendjéről, a határkérdésekben való együttműködésről és kölcsönös segítségnyújtásról szóló, Kijevben, 1995. május 19-én aláírt Szerződés 2. cikk 3. pontja alapján elkészített, és Budapesten, 2003. június 20-án aláírt, a Magyar Köztársaság és Ukrajna közötti államhatár új redemarkációs okmányai kihirdetéséről

Általános indokolás

A szerződő felek a Kijevben, 1995. május 19-én aláírt, a Magyar Köztársaság és Ukrajna között a magyar-ukrán államhatár rendjéről, a határkérdésekben való együttműködésről és kölcsönös segítségnyújtásról szóló Szerződés (a továbbiakban: Szerződés) 2. cikkének 3. pontja szerint megállapodtak abban, hogy a Szerződés hatályba lépését követően elvégzik a Magyar Köztársaság és Ukrajna közötti államhatár közös ellenőrzését, amelynek eredményeképpen elkészítik az új redemarkációs okmányokat (határokmányok). Az új határokmányokkal felválthatók az államhatár redemarkációjára alakult Magyar-Szovjet Vegyes Bizottság által Moszkvában, 1949. évi július hó 30-án aláírt és azóta korszerűtlenné vált redemarkációs okmányok.

A Szerződés 11. cikke alapján létrehozott Magyar-Ukrán Határbizottság (a továbbiakban: Határbizottság) 1997 és 2003 között elvégezte a magyar-ukrán államhatár első közös ellenőrzését, melynek során felmérték a teljes közös államhatárt, valamint elvégezték a határjelek felújítását, karbantartását és az államhatár kiegészítő megjelölését.

A Határbizottság az államhatár közös ellenőrzésének eredményeképpen a következő határokmányokat készítette el:

a) a magyar küldöttség:

- a Magyar Köztársaság és Ukrajna közötti államhatár vonaláról készült leíró jegyzőkönyvet;

- a Magyar Köztársaság és Ukrajna közötti államhatár határjel jegyzőkönyveit, fotótérkép vázlatokkal;

- a Magyar Köztársaság és Ukrajna közötti államhatár határjeleinek és a határjelekkel nem jelölt töréspontjainak koordinátajegyzékét;

- a Magyar Köztársaság és Ukrajna közötti államhatár 1997 és 2003 közötti közös ellenőrzéséről készült zárójegyzőkönyv magyar nyelvű példányát.

b) az ukrán küldöttség:

- a Magyar Köztársaság és Ukrajna közötti államhatár 1:10000 méretarányú térképeit;

- a Magyar Köztársaság és Ukrajna közötti államhatár 1997 és 2003 közötti közös ellenőrzéséről készült zárójegyzőkönyv ukrán nyelvű példányát.

Az új határokmányok aláírására a Határbizottság hetedik ülésszakán, 2003. június 20-án került sor Budapesten.

A határokmányok gazdaságossági és célszerűségi szempontok figyelembevételével, a Határbizottság küldöttségei közti munkamegosztás alapján készültek el, az egyes okmányok magyar és ukrán nyelven (alternált formában). Az 1:10000 méretarányú térképek magyar és ukrán változatát - az általuk elvégzett légifényképezés alapján - a Határbizottság ukrán küldöttsége készíttette el, az ukrán jogszabályoknak megfelelően titkos minősítéssel ellátva.

Az ukrán fél az általa elkészített térképalbumok titkos minősítésének feloldását nem engedélyezte, ezért a határokmányok közül a térképalbumokat „Titkos!” minősítésű okmányokként kell kezelni. A magyar fél számára az átadásra került „Titkos!” minősítési jelölésű határtérképek tárolása és kezelése biztosított.

A magyar küldöttség készítette el a Magyar Köztársaság és Ukrajna közötti államhatár vonaláról készült leíró jegyzőkönyvet, az államhatár határjel jegyzőkönyveit fotótérkép vázlatokkal, valamint az államhatár határjeleinek és a határjelekkel nem jelölt töréspontjainak koordinátajegyzékét. A magyar fél által elkészített határokmányok a hazai jogszabályoknak megfelelően nem minősített iratok.

A határokmányok elkészítésével lezárult az a nyolc éves munkafolyamat, amelynek eredményeképpen magyar-ukrán viszonylatban egy teljesen új, napjaink igényeit kielégítő, korszerű okmánygyűjtemény készült.

Az új határokmányok jelentősen megkönnyítik mind az államhatár megjelölését és karbantartását végző műszaki szakemberek munkáját, mind a határőrizeti szervek tevékenységét, akik a legkorszerűbb formában juthatnak hozzá a magyar-ukrán államhatár aktuális és szükséges adataihoz. Ugyancsak segítséget jelent az államhatárral szomszédos földterületekkel kapcsolatos földmérési munkák során a korszerű határokmányokból történő gyors és pontos adatszolgáltatás is.

Részletes indokolás

Az 1. §-hoz

A Magyar Köztársaság és Ukrajna között a magyar-ukrán államhatár rendjéről, a határkérdésekben való együttműködésről és kölcsönös segítségnyújtásról szóló, Kijevben, 1995. május 19-én aláírt Szerződés 2. cikk 3. pontja alapján elkészített, a Magyar Köztársaság és Ukrajna közötti államhatár új redemarkációs okmányok aláírására a Magyar-Ukrán Határbizottság hetedik ülésszakán, 2003. június 20-án került sor Budapesten.

Az új határokmányok a Szerződés 2. cikk 6. pontjának megfelelően a szerződő felek részéről megerősítésre szorulnak, majd a megerősítő okmányok kicserélése után harminc nap múlva lépnek hatályba. Ennek megfelelően a redemarkációs okmányok kötelező hatályának elismerésére az Országgyűlés ad felhatalmazást.

A 2. §-hoz

A redemarkációs okmányok olyan nemzetközi szerződésnek minősülnek, melyet a nemzetközi szerződésekkel kapcsolatos eljárásról szóló 2005. évi L. törvény 7. §-a és 9. §-a alapján törvényben kell kihirdetni.

A 3. §-hoz

A Magyar Köztársaság és Ukrajna között a magyar-ukrán államhatár rendjéről, a határkérdésekben való együttműködésről és kölcsönös segítségnyújtásról szóló, Kijevben, 1995. május 19-én aláírt Szerződés 2. cikk 3. pontjában meghatározott redemarkációs okmányok az azok megerősítéséről szóló okmányok kicserélése után harminc nappal lépnek hatályba.

Ennek naptári napját, annak ismertté válását követően, a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.