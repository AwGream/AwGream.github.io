2000. évi CXXXII. törvény indokolása

az okmánykiadással és nyilvántartással összefüggő egyes törvények módosításáról

-----STARTING---POINT---ALTALANOS--- 

1. A polgárok személyi adatainak és lakcímének nyilvántartásáról szóló törvény (a továbbiakban: Nytv.) módosítása lehetővé teszi, hogy a belügyminiszter által kijelölt központi szerv - BM Központi Hivatal - első fokú hatósági jogkörében eljárva részt vegyen a személyazonosító igazolvány, a járművezetői engedély, valamint a gépjármű-azonosító okmányok kiadásában, ha a kérelmező ügyfél kérelmét közvetlenül a Hivatalnál nyújtja be.

2. A közúti közlekedési nyilvántartásról szóló 1999. évi LXXXIV. törvény a járművezetésre jogosító okmányok, valamint a gépjármű törzskönyvek és forgalmi engedélyek kiállításával, cseréjével, pótlásával kapcsolatos feladatokat 2001. január 1-től a körzetközponti települési önkormányzat jegyzőjéhez telepíti. A szabályozás alapján a jövőben a nyilvántartóval közvetlen informatikai kapcsolatban álló okmányirodák végzik a kérelmek átvételét, az okmányok kiadását, az ezzel összefüggő adat-karbantartást és adat-ellenőrzést.

A vezetői engedély visszavonása és a jármű forgalomból történő kivonása feladatainak átadása az okmányirodákhoz szervezeti oldalát tekintve egységes közlekedési igazgatás kialakítását jelenti, melyben a nyilvántartóval mind az okmány kiadása, mind visszavonása esetén a jegyző tartja a kapcsolatot. Így az ügyintézés az okmányellátástól a visszavonásig egy kézbe kerül, hatáskör megosztás nélkül biztosítva a központi nyilvántartás adatkarbantartásának lehetőségét.

A rendőrhatóság által végzett igazgatási tevékenység átadását jelentő megoldás további lépéseket jelent a közigazgatás korszerűsítésének irányába. A személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezései szerint személyes adat akkor kezelhető, ha azt törvény az adatkezelés céljának megjelölésével elrendeli.

Az adatkezelésre feljogosított szervek a birtokukban lévő adatokat csak törvény által meghatározott esetben és körben juttathatják el más adatkezelő szervhez.

A jegyző a kibővült hatáskörében meghatározott feladatainak csak akkor tud törvényesen eleget tenni, ha az általa kezelhető adatok körét, és az adatforrást a törvény meghatározza. A jegyzőt a vizsgálatot végző szerv (az orvos, a Közlekedési Felügyelet Pályaalkalmasság-vizsgáló Intézete) értesíti a vezetői engedély érvényesítéséhez szükséges vagy annak bevonását eredményező egészségi és pályaalkalmassági adatokról.

A törvényben meghatározott közlekedési bűncselekmények, illetve ittas járművezetés szabálysértése miatt indult eljárásról az eljáró rendőrhatóság értesíti a jegyzőt, ennek alapján lehet helye a vezetői engedély visszavonását elrendelő határozat meghozatalának.

3. A büntetések és az intézkedések végrehajtásáról szóló 1979. évi 11. tvr., a szabálysértésekről szóló 1999. évi LXIX. törvény szabályai szerint a jogerős és végrehajtható határozatokról a rendőrhatóság kap értesítést a bíróságtól és a szabálysértési hatóságtól. A jövőben a végrehajtás technikai feladatait (a vezetői engedély átvétele, továbbítása, a nyilvántartás karbantartása) ellátó jegyző számára szükséges biztosítani a jogerős döntést tartalmazó információkat. Ezek alapján a jegyző az engedély nyilvántartás és a bűnügyi nyilvántartás felé továbbíthatja a járművezető vezetői engedélyének visszavonására, illetve járművezetéstől eltiltásra vonatkozó adatait.

4. A bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény (a továbbiakban: Bnytv.) alkalmazásának tapasztalatai alapján felmerült annak az igénye, hogy a Bnytv. nevesítve tartalmazza azt, hogy a daktiloszkópiai és fénykép nyilvántartásba, valamint a DNS-profilok nyilvántartásába nem kell felvenni azt, akivel szemben a büntetőeljárás magánvádas eljárás keretében folyik.

A Bnytv. rendelkezései belső koherenciájának biztosítása érdekében a daktiloszkópiai és fénykép nyilvántartással kapcsolatos korrekciót el kell végezni és hasonlóan kell eljárni a DNS-profilok nyilvántartására nézve is.

-----STARTING---POINT---RESZLETES---

Az 1. §-hoz

A törvény biztosítja, hogy a személyazonosító igazolvány kiadása iránti kérelmet ne csak a körzetközponti jegyzőnél, hanem az országos nyilvántartást vezető központi szervnél (Hivatalnál) is be lehessen nyújtani. A személyazonosító igazolvány előállítása központilag a Hivatalnál történik, ezért nem indokolt az I. fokú eljárás lefolytatásából a Hivatalt kizárni, különös tekintettel a sürgősséggel benyújtott kérelmek teljesítésére.

A 2. §-hoz

Az új, korszerű személyazonosító igazolvány nem tartalmazza a polgár lakcím adatát. Ezért az okmányok és a nyilvántartás adatainak egyeztetése céljából biztosítani kell, hogy a törvény, illetve az érintett hozzájárulása alapján jogosult adatkérő adatot kaphasson a központi nyilvántartásból.

A 3. §-hoz

A személyazonosítás célját szolgáló valamennyi hatósági igazolvány kiadására irányuló eljárásban ellenőrizni kell a kérelmező polgár személyazonosságát. Ezért nem nélkülözhető, a személyiadat- és lakcímnyilvántartásban tárolt arcképmás és sajátkezű aláírás adat megismerése az eljáró hatóságok számára, figyelemmel arra is, hogy ez a nyilvántartás képezi a személyes adatok vonatkozásában a többi okmány-nyilvántartás alapját is.

A 4. §-hoz

A törvény biztosítja, hogy az 5. §-ának a)-g) pontjaiban meghatározott első fokú hatósági feladatokat ne csak a jegyző, hanem a közlekedési nyilvántartást vezető központi szerv (Hivatal) is elláthassa. Az érintett okmányok előállítása központilag a Hivatalnál történik, ezért nem indokolt az I. fokú eljárás lefolytatásából a Hivatalt kizárni, különös tekintettel a sürgősséggel benyújtott kérelmek teljesítésére.

Így a Hivatal

- ellenőrzi a járművezetésre jogosító okmányok (a továbbiakban: engedély) kiállítása, érvényesítése, cseréje, pótlása iránti kérelem adatait, gondoskodik a kérelem teljesítéséről és az engedély ügyfél részére történő kiadásáról;

- a jármű tulajdonjogát igazoló hatósági okmány (a továbbiakban: törzskönyv) kiállítására, cseréjére, pótlására irányuló kérelem alapján intézkedik a törzskönyv kiállítására és az ügyfél részére történő kiadására;

- ellátja a jármű közúti forgalomban tarthatóságát igazoló okmány kiállításával, cseréjével, pótlásával és az ügyfél részére történő átadásával kapcsolatos feladatokat;

- ellátja a megjelölt okmányok kiadásával kapcsolatos hatáskörébe utalt adatkezelési feladatokat;

- átvezeti a nyilvántartáson a megjelölt adatokat, illetőleg adatváltozásokat;

- továbbítja az okmánytár részére a nyilvántartásba történő bejegyzés és az okmányok kitöltésének alapját képező iratokat;

- az okmány elvesztése, eltulajdonítása, megsemmisülése esetén a körözési nyilvántartást vezető szerv értesítésével kezdeményezi az okmánykörözés elrendelését.

Az 5-6. §-hoz

A törvény megteremti a lehetőséget az egységes közlekedési igazgatás működtetésére azzal, hogy a járművezetésre jogosító okmányok visszavonására, a jármű forgalomból történő kivonására a körzetközponti feladatokat ellátó települési önkormányzat jegyzője kap hatáskört, ami a központi nyilvántartás adattartalmának karbantartásával összefüggő feladatok elvégzésével jár együtt. A hatáskör kiteljesedésével a közigazgatási hivatal másodfokú hatósági feladatai is kiegészülnek.

A 7-8. §-hoz

A személyes adatok védelme megköveteli, hogy a törvény meghatározza az adatkezelés célját, idejét, az adatkezelésre feljogosított szervek által átadható adatok körét. A törvényi felhatalmazás alapján átadott adatok felhasználásával végzi a jegyző a járművezetéstől eltiltás mellékbüntetés, illetve szabálysértési intézkedés végrehajtásának technikai, valamint a jármű forgalomból történő kivonásának, továbbá a vezetői engedély visszavonásának feladatait.

A törvény meghatározza, hogy a rendőrhatóság mely közlekedési bűncselekmény és szabálysértés esetén értesíti a jegyzőt a vezetői engedély visszavonását eredményező eljárás megindításáról, illetve a vizsgálatot végző orvos és a pályaalkalmasságot elbíráló szerv mely adatokat közölheti a vezetői engedély érvényesítéséhez vagy érvénytelenítéséhez.

A 9. §-hoz

Az adatkezelők körének pontosítása a Rendőrségről szóló 1994. évi XXXIV. törvény 75. §-ával való összhangot teremti meg.

A 10. §-hoz

Tekintettel arra, hogy az új, korszerű járművezetői engedély is személyazonosító okmánnyá válik, ezen okmányokra nézve is - hasonlóan a többi okmányhoz - az érvényesség ellenőrzését lehetővé tevő azonos szabályokat kell megállapítani.

A 11-12. §-hoz

A törvény a járművezetői engedélyek visszavonásának egységes igazgatási szervezeti formában történő megvalósítása érdekében a Bv. tvr. járművezetéstől eltiltás esetére vonatkozó végrehajtási, és a vezetői engedély visszaadásának, továbbá a szabálysértésekről szóló 1999. évi LXIX. törvény adat-továbbítási szabályait hozza összhangba a Kknyt-nek az 5. §-sal bevezetett új rendelkezéseivel.

A 13-17. §-hoz

A bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény (a továbbiakban: Bnytv.) alkalmazásának tapasztalatai alapján felmerült annak az igénye, hogy a Bnytv. expressis verbis tartalmazza azt, hogy a daktiloszkópiai és fénykép nyilvántartásba, valamint a DNS-profilok nyilvántartásába nem kell felvenni azt, akivel szemben a büntetőeljárás magánvádas eljárás keretében folyik.

A Bnytv. alapján az említett két nyilvántartásba a szándékos bűncselekmények elkövetőit kell felvenni. E bűncselekmények sajátos kategóriáját képezik a magánindítványra üldözendő deliktumok, közöttük is azok, amelyekkel kapcsolatban magánvádas eljárásnak van helye. Ilyen a könnyű testi sértés, a magántitok megsértése, a levéltitok megsértése, a rágalmazás, a becsületsértés és a kegyeletsértés vétség (a továbbiakban együtt: magánvádas bűncselekmények).

A Bnytv. szerint a daktiloszkópiai és fénykép nyilvántartásba veendő adatokat „az a nyomozó hatóság közli, amelyik a gyanúsítottat büntetőeljárás alá vonta” [33. § (1) bekezdés].

Tekintettel arra, hogy a bíróság nem nyomozó hatóság, a hivatkozott rendelkezés magában hordozza azt is, hogy a magánvádas bűncselekmények elkövetői nem kerülnek be a daktiloszkópiai és fénykép nyilvántartásba.

A jogállamiság részét képező jogbiztonság követelményére figyelemmel azonban indokolt, hogy a Bnytv. a jogalkotói szándékot kétséget kizáróan közvetítve, külön jogértelmezést nem igénylő egyértelműséggel tartalmazza azt, hogy a magánvádas eljárásra tartozó bűncselekmények elkövetőit - függetlenül attól, hogy az ügyész átveszi-e a vád képviseletét - nem kell szerepeltetni a daktiloszkópiai és fénykép nyilvántartásban.

A Bnytv. 39. §-ának (1) bekezdése szerint a DNS-profil nyilvántartásban az ötévi, vagy ennél súlyosabb szabadságvesztéssel fenyegetett bűntettek elkövetői mellett - a büntetési tételtől függetlenül - nyilván kell tartani azt is, akit a Bnytv.-ben meghatározott bűncselekmény alapos gyanúja miatt vontak büntetőeljárás alá. Ez utóbbiak közül a „gyermekkorú ellen irányuló” összefoglaló néven jelölt kategória az, amelyben magánvádas bűncselekmények is előfordulhatnak.

A Bnytv. rendelkezései belső koherenciájának biztosítása érdekében a daktiloszkópiai és fénykép nyilvántartással kapcsolatos korrekciót indokolt elvégezni a DNS-profilok nyilvántartására nézve is.

A Bnytv. 17. §-ának f) pontja, 37. §-ának e) pontja, valamint 46. §-ának d) pontja a „Nemzetközi” szó helyett a „Nemzeti” szót használva - az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvénytől eltérően - pontatlanul tartalmazza a Nemzetközi Bűnügyi Együttműködési Központ megnevezését, ezért szükséges az említett pontok helyesbítése is.

-----STARTING---POINT---VEGE---