2015. évi LIX. törvény indokolása

az ENSZ Éghajlatváltozási Keretegyezményéhez fűzött Kiotói Jegyzőkönyv 2012. december 8-án dohában, az ENSZ Éghajlatváltozási Keretegyezmény Részes Felek 18. Konferenciáján elfogadásra került „Dohai Módosításának” kihirdetéséről

Általános indokolás

Az ENSZ Éghajlatváltozási Keretegyezmény Részes Felei és a Részes Felek 1997. évi Konferenciáján elfogadott Kiotói Jegyzőkönyv (a továbbiakban: Kiotói Jegyzőkönyv) Részes Felei 2012 decemberében, a Dohában (Qatar) megrendezett Részes Felek 18. Konferenciáján az 1/CMP.8. számú döntés elfogadásával módosították a Kiotói Jegyzőkönyvet (a továbbiakban: Dohai Módosítás), annak 20. és 21. cikkével összhangban. Ezzel a lépéssel a 2012. december 31-ig érvényes Kiotói Jegyzőkönyv érvényességét meghosszabbították 2020-ig. Az így elfogadott módosítás nyomán 2013. január 1-jétől második kötelezettségvállalási időszakába lépett a Kiotói Jegyzőkönyv.

A 21. cikk (7) bekezdése és a 20. cikk (4) bekezdése alapján a Jegyzőkönyv melléklete(i)nek módosítása a Jegyzőkönyv Részes Feleinek konszenzuson alapuló megállapodásához kötött. A Jegyzőkönyv 20. cikk (4) bekezdése szerint „(...) elfogadott módosítás az elfogadó felek számára az azt a napot követő kilencvenedik napon lép hatályba, amelyen a letéteményes a jegyzőkönyvben részes felek legalább háromnegyedétől kézhez kapta az elfogadó okiratot.”

A fentiek értelmében a Dohai Módosítást az Országgyűlésnek az idei év során, lehetőleg a tavaszi ülésszakon ratifikálnia szükséges. Európai uniós cél, hogy a ratifikáció 2015. május-júniusáig megtörténjen, tekintettel a 2015 végén, Párizsban tartandó Részes Felek Konferenciájára is. A párizsi Konferencián ugyanis a 2013-ban a varsói Konferencián elfogadott menetrend szerint már a Módosított Jegyzőkönyvet felváltó, 2020-tól érvényes új globális egyezményről kell döntenünk.

A fentiek értelmében a Jegyzőkönyv Dohai Módosítását törvényben szükséges kihirdetni.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdése szerint „A nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés (...) erre felhatalmazást ad.”

A 2. §-hoz

Ugyanezen törvény 7. § (2) bekezdése értelmében a nemzetközi szerződés kötelező hatályának elismerésére adott felhatalmazást a nemzetközi szerződést kihirdető törvény tartalmazza.

A fenti rendelkezések alapján a Dohai Módosítást törvényben kell kihirdetni, amely annak kötelező hatályát elismeri.

A 3. §-hoz

A törvény 3. §-a tartalmazza a Részes Felek által elfogadott Dohai Módosítás hiteles angol nyelvű szövegét és annak hivatalos magyar nyelvű fordítását.

A 4. §-hoz

A törvény hatálybalépésével, a végrehajtással kapcsolatos feladatokkal és a közzététellel összefüggésben tartalmaz rendelkezéseket.