2008. évi V. törvény indokolása

a környezetben tartósan megmaradó szerves szennyező anyagokról szóló Stockholmi Egyezmény kihirdetéséről

Indokolás

A Stockholmi Egyezményt az Egyesült Nemzetek Szövetsége által létrehozott Meghatalmazottak Konferenciája fogadta el és írta alá 2001. május 24-én Stockholmban. Magyarország a környezetben tartósan megmaradó szerves szennyezőanyagokról szóló Stockholmi Egyezmény aláírásáról szóló 2115/2001. (V. 18.) Korm. határozat felhatalmazása alapján vett részt a konferencián és írta alá az Egyezményt.

Ez volt az első olyan nemzetközi megállapodás, amely globális megoldást keresett egy szennyezőanyag csoport által a környezetre és az emberi egészségre gyakorolt káros hatásainak kivédésére. Az Egyezmény Részes Feleinek száma jelenleg 148 (beleszámítva az Európai Közösséget is). Az Egyezmény 2004. május 16-án lépett hatályba.

A 2115/2001. (V. 18.) Korm. határozat 5. pontja az Országgyűlés utólagos megerősítésének fenntartásával hatalmazza fel a környezetvédelmi minisztert vagy az általa kijelölt személyt, hogy az Egyezményt aláírja, ez indokolja a törvényi szintet.

A Stockholmi Egyezmény alapvető célja az emberi egészségnek és a környezetnek a POP-októl való védelme. Ezért egyes POP anyagok esetében tiltja, másokéban korlátozza gyártását, importját, exportját és felhasználását. Az Egyezményben szabályozott szennyező anyagok és anyagcsoportok közös tulajdonsága, hogy a természetben nehezen bomlanak le, az állati és emberi zsírszövetben feldúsulhatnak, ezen felül toxikus, karcinogén, és mutagén hatásúak lehetnek. A légkörben, vizekben és egyes élőlények szöveteiben nagy távolságra szállítódhatnak, országhatárokon átterjedő hatásokkal járhatnak, ezért mind a környezetre, mind az élőlényekre komoly veszélyt jelentenek.

Az Egyezmény intézkedéseket tartalmaz a nem szándékosan előállított vegyületek kibocsátásának - elsősorban az elérhető legjobb technikák (BAT) alkalmazásával történő - korlátozására, valamint a készletekből és hulladékokból való POP kibocsátások korlátozására és kiküszöbölésére. Nemzeti intézkedési terv készítését írja elő, feladatokat tartalmaz az információcsere, a közvélemény tájékoztatása, tudatosságának erősítése és az oktatás, valamint a kutatás, fejlesztés és a monitoring tekintetében. Az Egyezmény lehetővé teszi technikai segítség nyújtását és pénzügyi alapot teremt a fejlődő és az átmeneti gazdaságú országok intézkedésinek támogatására. Az Egyezmény alapján a részes feleknek rendszeresen jelentéseket kell küldeni a Titkárság számára, az intézkedések hatékonyságát időszakosan értékelniük kell. Lehetőséget biztosít átmeneti mentesség igénybevételére továbbá a mellékletekben felsorolt szabályozott anyagok listájának bővítésére,

Az egyezmény A melléklete a kiküszöbölendő vegyületeket, B melléklete a korlátozás alá eső vegyületeket tünteti fel, a C melléklet a nem szándékosan előállított POP-okat, keletkezésük forrás - kategóriáit és az elérhető legjobb technikákra (BAT) és a legjobb környezetvédelmi gyakorlatokra (BEP) vonatkozó elveket adja meg. A D, E és F mellékletek az újabb anyagok listára vételének követelményeit tartalmazzák.

Az Egyezményben rögzített alapvető kötelezettségek:

A szándékos gyártásból és felhasználásból származó kibocsátások csökkentésére, vagy megszüntetésére szolgáló intézkedések (3. cikk)

A speciális kivételek jegyzéke (4. cikk)

A nem szándékos gyártásból és felhasználásból származó kibocsátások csökkentésére vagy megszüntetésére szolgáló intézkedések (5. cikk)

Árukészletekből és hulladékokból származó kibocsátások csökkentésére vagy megszüntetésére szolgáló intézkedések (6. cikk)

Intézkedési terv készítése (7. cikk)

Az Egyezmény által szabályozott szennyező anyagok kibocsátásának csökkentése egészségügyi és környezetvédelmi szempontból egyaránt előnyös javítja a lakosság egészségi állapotát, életkörülményeit és közérzetét, csökkenti a nehezen lebomló szerves szennyező anyagok mennyiséget a környezetben, valamint korlátozza azok továbbterjedését a levegőben, a természetes vizekben és a táplálékláncban.