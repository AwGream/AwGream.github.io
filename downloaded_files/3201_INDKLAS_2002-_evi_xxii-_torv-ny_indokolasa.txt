2002. évi XXII. törvény indokolása

az ítélőtáblák és a fellebbviteli ügyészi szervek székhelyének és illetékességi területének megállapításáról

-----STARTING---POINT---ALTALANOS--- 

Az ítélőtáblák felállítását az Alkotmány és a bírósági reformot megvalósító 1997. évi törvények rendelték el. Az ítélőtáblák felállításával egyidejűleg - új ügyészi szervezeti szintként - fellebbviteli főügyészségek és Katonai Fellebbviteli Ügyészség létesítéséről is rendelkeztek az akkor elfogadott törvények.

Az ítélőtáblák székhelyének és illetékességi területének megállapításáról szóló 1997. évi LXIX. törvény értelmében 1999. január 1. napjától a Fővárosban, Szegeden és Pécsett kezdte volna meg ítélőtábla működését, míg legkésőbb 2003. január 1. napjáig felállításra került volna a Győri és a Debreceni Ítélőtábla.

Az ítélőtáblák felállításához szükséges lépéseket az igazságügyi vezetés megtette, a szükséges személyzeti döntések részben megszülettek, részben előkészítés alatt álltak; a tárgyi feltételek a három ítélőtábla 1999. január 1-jei indulásához adottak voltak.

Az Országgyűlés 1998. decemberében az igazságszolgáltatással kapcsolatos egyes törvények módosításáról szóló 1998. évi LXXI. törvény elfogadásával az ítélőtáblák felállításának elhalasztásáról döntött és hatályon kívül helyezte az 1997. évi LXIX. törvényt. Ezzel egyidejűleg elfogadta az Országgyűlés a 80/1998. (XII. 16.) OGY határozatot, amely előírta a Kormány számára, hogy az Országos Igazságszolgáltatási Tanács és a Legfőbb Ügyész bevonásával vizsgálja meg, hogy az ítélőtáblák és a fellebbviteli főügyészségek felállításának személyi és tárgyi feltételei milyen határidővel és milyen módon biztosíthatók. A határozat arról is rendelkezett, hogy a felülvizsgálat terjedjen ki az eljárásjogok jogorvoslati rendszerére is.

Ezeknek a feladatoknak tett eleget az Országos Ítélőtábla székhelyének és illetékességi területének megállapításáról, valamint az igazságszolgáltatás működését érintő egyes törvények módosításáról szóló 1999. évi CX. törvény (Ítv.), amely alapján 2003-tól egyetlen ítélőtábla kezdte volna meg működését Budapest székhelyen és országos illetékességgel.

Az Alkotmánybíróság 49/2001. (XI. 22.) AB határozatában megfogalmazott, ítélőtáblákkal kapcsolatos döntése új helyzetet teremtett. Az Alkotmánybíróság az Ítv. kapcsán kimondta, hogy az Országgyűlés mulasztásban megnyilvánuló alkotmányellenességet idézett elő azzal, hogy az Ítv.-ben nem írta elő több ítélőtábla létrehozását a bírósági szervezeten belül.

Az Alkotmány 45. §-ának (1) bekezdése szerint a Magyar Köztársaságban „ítélőtáblák” működnek, így egyértelmű, hogy az alkotmányozó hatalom az igazságszolgáltatás intézményrendszerén belül egynél több ítélőtábla létrehozását és működését írta elő. Az Alkotmány módosításhoz fűződő indoklásból kitűnően a módosítás a négyszintű bírósági rendszer kialakítása érdekében rendelkezett az ítélőtáblák létrehozásáról. A szervezeti reform egyrészt arra irányult, hogy a jogorvoslati funkciót ellátó ítélőtáblák felállításával célszerűbb munkamegosztás váljon lehetővé a helyi és a megyei bíróságok között, másrészt az ítélőtáblák révén csökkenjen a Legfelsőbb Bíróság munkaterhe, hogy ez a fórum maradéktalanul elláthassa jogegységesítő feladatát.

Az Alkotmánybíróság döntésében felhívta az Országgyűlést, hogy a fennálló alkotmányellenes helyzetet 2002. december 31-ig szüntesse meg.

Európai Bizottság 2000. november 8-án nyilvánosságra hozott, az ország Európai Uniós felkészülését bemutató Éves Jelentése részletesen foglalkozott az igazságszolgáltatás témájával. A jelentés 14. pontja külön kiemelte - az eddig megtett erőfeszítések elismerése mellett -, hogy problémaként jelentkezik a Legfelsőbb Bíróság helyzete, mivel az ott felhalmozódott ügyhátralék és ennek következményei akadályozzák a bírói gyakorlat egységesítését és a következetes joggyakorlat fejlesztését. A tavalyi évről készült országjelentés szintén leszögezte, hogy tovább növekedett az előző évhez képest a Legfelsőbb Bíróságra érkező ügyek száma, azonban kiemelte, hogy a felálló ítélőtábla meg fogja könnyíteni és gyorsítani a Legfelsőbb Bíróság ügyintézését.

Jelen törvény célja, hogy az Alkotmánybíróság határozatának eleget téve megszüntesse a mulasztásban megnyilvánuló alkotmányellenes helyzetet és megteremtse annak jogi keretét, hogy egy időpontban három ítélőtábla megkezdhesse működését.

A törvény kisebb részben polgári, nagyobb részben büntetőeljárási jogszabály módosításokat is tartalmaz. A büntetőeljárási jogszabályok módosításával kapcsolatban a kiindulópont az, hogy a büntetőeljárásról szóló, a 2002. évi I. törvénnyel (Be.nov.) módosított 1998. évi XIX. törvény (Be.) mindaddig nem léphet hatályba, ameddig a négyszintű igazságszolgáltatási szervezet-rendszer nem valósul meg. A Be. - amelyet az eredeti szövegéhez képest jelentős terjedelemben és több ponton koncepcionálisan módosított a Be.nov. - mind az eredeti szövegében, mind a Be.nov.-val módosított szövegében feltételezi a négyszintű igazságszolgáltatási szervezetet; az ítélőtáblák és a hozzájuk kapcsolódó fellebbviteli ügyészi szervek hiányában a törvény nem alkalmazható. Ezen a tényen nem változtat az sem, hogy a Be.nov. - a Be. eredeti rendelkezéseivel ellentétben - nem vezette be a kétfokú rendes jogorvoslatot. A Be. eredetileg 2000. január 1. napján lépett volna hatályba.

A Be. az igazságszolgáltatási reform első lépcsőjét követően került megalkotásra, így természetesen adottnak vette a módosított Alkotmány és az új Bszi. ítélőtáblákra vonatkozó rendelkezéseit.

Az Országgyűlés ítélőtáblákkal kapcsolatos döntései miatt azonban az új Be. is módosításra szorult, és az 1999. évi CX. törvény alapján az Országos Ítélőtábla felállásával egyidejűleg 2003. január 1. napjától lépett volna hatályba.

Az 1999. évi CX. törvénnyel egyidejűleg elfogadott 102/1999. (XII. 18.) OGY határozat alapján az Igazságügyi Minisztérium kidolgozta és a Kormány elé terjesztette a Be.nov. tervezetét. A törvényjavaslatot - amelyet kisebb módosításokkal az Országgyűlés 2001. december 18-án fogadott el - átfogalmazta a Be.-nek az ítélőtáblákra vonatkozó rendelkezéseit.

A Be.nov. törvényjavaslatának Országgyűléshez történő benyújtását követően, de még a törvényjavaslat elfogadása előtt állapította meg az Alkotmánybíróság a 49/2001. (XI. 22.) AB határozatában azt, hogy az Országgyűlés mulasztásban megnyilvánuló alkotmányellenességet idézett elő.

Jelen törvénynek nem célja a Be. - Be.nov.-t követő - ismételt felülvizsgálata, így abban a kérdésben történő ismételt törvényhozói állásfoglalás kérése sem, hogy a büntetőeljárásban szükséges-e a kétfokú rendes jogorvoslatnak akár a Be. eredeti rendelkezései szerinti, akár ahhoz képest módosított bevezetése, avagy sem. A törvény adottnak veszi, hogy a Be. - a Be.nov.-val történt módosítás folytán - nem vezeti be a kétfokú rendes jogorvoslati rendszert a büntető ügyszakban. Ennek ellenére azonban több ponton szükséges a Be. szövegének módosítása abból fakadóan, hogy a törvény nem egy országos illetékességű, hanem öt, területi illetékességi alapon szervezett ítélőtábla felállítását rendeli el.

-----STARTING---POINT---RESZLETES---

Az 1. §-hoz

A bírósági szervezet részeként 2003. január 1. napjától meghatározott illetékességi területtel a Fővárosban, Szegeden és Pécsett ítélőtáblák létesülnek, melyek azonban tényleges működésüket 2003. július 1. napján kezdik meg.

A jogbiztonság és az alkotmányos követelmények indokolják, hogy a törvény kimondja, az igazságszolgáltatási rendszer részét képező ítélőtáblák 2003. január 1-jétől létrejönnek, azonban az ítélőtáblák felállítására, és az eljárásjogi törvényekre történő felkészülés érdekében a tényleges működés csak fél évvel később indul meg.

Az ítélőtáblák székhelyének meghatározása során számos körülményt kellett a törvénynek mérlegelnie. Ezen szempontok között szerepelnek többek között a bíróságok ügyforgalmi adatai, illetve Magyarország földrajzi adottságai. A törvény emellett figyelembe veszi az ítélőtáblák illetékességi területéhez tartozó bíróságok bírói létszámát és munkaterhét abból a szempontból, hogy a bírói utánpótlás megfelelően biztosítható-e, így az ítélőtábla székhelyén működő jogi egyetemi képzés is befolyásoló tényező.

A tárgyi feltételek körében értékelni kellett az ítélőtábla elhelyezésére szolgáló épületek megfelelőségét, átalakításának költség- és időigényességét.

Annak ténye, hogy a Fővárosban fel kell állítani egy ítélőtáblát nem kétséges, a két vidéki város mellett pedig elsősorban az szól, hogy - mivel az első három ítélőtábla az 1997-es törvény szerint is ezeken a székhelyeken kezdte volna meg működését - a felállítás feltételei könnyebben megteremthetők.

A felállítás dátumának 2003. július 1.-re történő halasztását az indokolja, hogy az egy helyett három, azonos időpontban felálló tábla mindegyikénél biztosíthatók legyenek a szükséges személyi és tárgyi feltételek.

Pécs, mint székhely mellett szól a megfelelő épület, a bírói létszám biztosíthatósága, a jogi egyetem, mint háttér, illetve az, hogy az ítélőtáblát célszerű úgy elhelyezni, hogy az egy régiót képezzen; a délkeleti országrészben felállítandó Szegedi Ítélőtábla mellett gyakorlatilag ugyanezek az érvek szólnak. Fontos szempont az is, hogy ezeken a székhelyeken 1950 végéig ítélőtáblák, illetve felsőbíróságok működtek.

Képviselői kezdeményezésre 2004. július 1-jétől további két ítélőtábla létesül győri és debreceni székhellyel, ezek 2005. január 1-jén kezdik meg működésüket.

A 2. §-hoz

A Be. jelenlegi, a Be.nov.-val megállapított 20. §-a az eljáró bíróság kijelöléséről rendelkezik. A szöveg az 1999. évi CX. törvény rendelkezését alapul véve egy ítélőtábla létével számol, és a bíróság kijelölésének szabályait ennek megfelelően állapítja meg. A törvény szerint három területi illetékességi alapon szervezett ítélőtábla lesz, ezért a Be. e rendelkezését szükséges ennek megfelelően módosítani.

Hasonló indokok miatt szükséges módosítani a Be.-nek a Be.nov.-val megállapított 22. §-át is, amely a bíróság kizárásáról rendelkezik. A Be.nov. szerinti szöveg egy ítélőtábla működését feltételezi, ennek megfelelően a bíróság kizárása alól kivételt teremt akkor, ha a kizárási ok az ítélőtábla elnökével vagy elnökhelyettesével szemben merült fel. Ez a rendelkezés több ítélőtábla működése esetén nem indokolt, mert ha valamely ítélőtábla elnökével vagy elnökhelyettesével szemben felmerült kizárási ok folytán e bíróság nem járhat el, a másik két ítélőtábla valamelyike eljárhat.

Az előbbi rendelkezés módosításával összefüggésben szükséges kiegészíteni a Be. 24. §-ának (6) bekezdését is, amely a 22. §-ban szabályozott esetben az eljáró bíróság kijelölésének szabályairól rendelkezik. Az előzőekből következően rendelkezni kell arról, hogy amennyiben a kizárási ok az ítélőtáblára vonatkozik, a kizárásról a Legfelsőbb Bíróság határoz.

A Be. 31. §-a szabályozza az ügyész kizárásának rendjét a büntetőeljárásból. Tekintettel arra, hogy több fellebbviteli főügyészség kezdi meg a működését, valamelyik vezetővel szemben felmerült kizárási ok még lehetővé teszi a másik két fellebbviteli főügyészség eljárását, így a Legfőbb Ügyészség mellől, a kivételek közül ki kell emelni a fellebbviteli főügyészséget.

A Be. Be.nov.-val módosított 471. §-ának (2) bekezdése szerint a katonai büntetőeljárásra tartozó ügyben másodfokon az ítélőtábla katonai tanácsa jár el. Az új Be. e rendelkezése összhangban van a Bszi. 1999. évi CX. törvénnyel megállapított 23. §-ának (2) bekezdésével, amely szerint a kijelölt megyei bíróságokon működő katonai tanácsok által első fokon elbírált ügyekben az ítélőtábla katonai tanácsa jár el. A törvény a Bszi. e rendelkezését módosítja, és a katonai tanácsot csak a Fővárosi Ítélőtáblán rendeli létrehozni. Ezzel összefüggésben azonban a Be. 472. §-ának (2) bekezdését is indokolt kiegészíteni, és a katonai büntetőeljárásra tartozó ügyekben másodfokon a Fővárosi Ítélőtáblát kijelölni ezen ügyek elbírálására.

A törvény szerint a Fővárosi, a Szegedi és Pécsi Ítélőtábla 2003. július 1. napján kezdi meg a működését. Minthogy a Be. mindaddig nem léphet hatályba, amíg a négyszintű igazságszolgáltatási szervezet-rendszer nem kezdi meg a működését, a Be. hatályba léptetése 2003. január 1. napján nem lehetséges. A törvény ezért mind az 1998-ban elfogadott Be. hatályba lépési időpontját - amelyet az 1999. évi CX. törvénnyel egyszer már módosított -, mind a Be.nov. hatályba lépési időpontját az ítélőtáblák működésének kezdési időpontjára, 2003. július 1. napjára módosítja.

A 3. §-hoz

A Btk.-t az 1998. évi LXXXVII. törvény 53. §-a kiegészítette a 227/A. § szerinti jogosulatlan titkos információgyűjtés bűncselekményének törvényi tényállásával. E törvényi tényállás szövegében az új Be. rendelkezéseire figyelemmel - amely a büntetőeljárás megindítását követően a különleges eszközök és módszerek eljárási szabályait a IX. Fejezet V. Címében tartalmazza -, az „illetőleg a büntetőeljárás során bírói engedélyhez kötött titkos adatszerzést” szövegrész is szerepel, azonban ez a szövegrész az 1999. évi CX. törvény 171. §-ának (2) bekezdésével történt módosítás folytán az 1998. évi LXXXVII. törvény 93. §-ának (5) bekezdése alapján 2003. január 1-jén lép hatályba.

Mivel a törvény szerint a Be. nem 2003. január 1. napján, hanem július 1. napján lép hatályba, így a bírói engedélyhez kötött titkos adatszerzés új Be. szerinti szabályai csak ezen időponttól lesznek alkalmazhatók, ezért az 1998. évi LXXXVII. törvénynek a fenti tényállás-részt hatályba léptető rendelkezését is módosítani szükséges.

A 4. §-hoz

A törvénynek az ítélőtáblák felállítási időpontjával kapcsolatos rendelkezéseihez igazodóan szükséges a Be.nov. hatálybalépéséről rendelkező 308. §-a (1) bekezdése felvezető szövegének a módosítása is.

A büntetőeljárásról szóló 1998. évi XIX. törvény módosításáról szóló 2002. évi I. törvény (Be.nov.) felhatalmazást adott a Kormánynak, az igazságügyminiszternek és az érintett minisztereknek, hogy a törvény kihirdetésétől számított hat hónapon belül, azaz 2002. július 1-ig, a Be. felhatalmazásán alapuló új rendeleteket kiadják. Tekintettel arra, hogy a Be. 2003. január 1. helyett 2003. július 1. napján lép hatályba, ezért indokolt - a széles körű egyeztetésre tekintettel - a hathónapos határidő három hónappal történő meghosszabbítása. Az új, illetőleg a módosításokkal egységes szerkezetbe foglalt rendeletek szövegét a Magyar Közlönyben 2002. szeptember 30-ig kell közzétenni, annak érdekében, hogy a jogalkalmazók a Be. hatálybalépéséig megismerhessék azokat.

Az 5-6. §-hoz

A törvény az ügyészségi szolgálati viszonyról és az ügyészségi adatkezelésről szóló 1994. évi LXXX. törvény (Üsztv.), valamint a Magyar Köztársaság ügyészségéről szóló 1972. évi V. törvény módosításáról szóló 1997. évi LXX. törvény szükséges pontosítását végzi el.

A törvény 6. §-a - a Magyar Köztársaság ügyészségéről szóló 1972. évi V. törvény módosításáról szóló 1997. évi LXX. törvény 8. §-ának (2) bekezdését módosítva - kimondja, hogy a fellebbviteli főügyészségeket az ítélőtáblákkal, a Katonai Fellebbviteli Ügyészséget pedig a Fővárosi Ítélőtáblával azonos székhellyel kell felállítani, visszatérve ezzel az 1997-es törvények koncepciójához.

A 7. §-hoz

Az 1999. évi CX. törvény 164. §-a felsorolta azokat a Pp.-beli rendelkezéseket, amelyek léte az ítélőtábla működéséhez kapcsolódik és úgy rendelkezett, hogy ezek ugyancsak 2003. január 1. napján lépjenek hatályba. Miután jelen törvény 1. §-a az ítélőtáblák felállításának időpontját 2003. július 1. napjában állapítja meg, értelemszerű, hogy a Pp. kapcsolódó rendelkezései is ekkor lépjenek hatályba. A 164. § (1) bekezdését módosító rendelkezés nemcsak a időpont tekintetében, hanem azért is változik, mivel az 1999. évi CX. törvénynek a felsorolásban említett 46. §-át időközben hatályon kívül helyezte a felülvizsgálati eljárást újraszabályozó 2001. évi CV. törvény 21. §-a.

Az 1999. évi CX. törvény nagy terjedelemben módosította és kiegészítette a büntetőeljárásról szóló hatályos 1973. évi I. törvényt. Így annak ellenére az 1973. évi I. törvénybe iktatta az új eljárási kódex által bevezetni szándékozott tárgyalásról lemondás elnevezésű külön eljárást, hogy az új kódex egészének hatályba lépését elhalasztotta. A tárgyalásról lemondás lényege, hogy a bírósági tárgyaláshoz való jogáról lemondó vádlott esetében a büntetési tétel felső határa meghatározott mértékben csökken, e meghatározott mértékeket a Btk. 85/A. §-a és 87/C. §-a állapítja meg.

A Btk. e két rendelkezését az 1998. évi XIX. törvény 607. §-a állapította meg, és ezek az eredeti elképzelés szerint az új törvénnyel egy időben, 2000. január 1. napján léptek volna hatályba. Az 1999. évi CX. törvény azonban azzal összhangban, hogy a tárgyalásról lemondás jogintézményét 2000. március 1-jén az 1973. évi I. törvénybe iktatta, a 163. §-ának (1) bekezdésében rendelkezett az 1998. évi XIX. törvény 607. §-ában foglalt két Btk.-t kiegészítő rendelkezés hatályba léptetéséről is.

Az 1999. évi CX. törvény 166. §-ának (4) bekezdése egy értelmező rendelkezést tartalmaz, mely szerint a Btk. 85/A. §-ának és a 87/C. §-ának szövegében az (új) Be. XXVII. fejezetére történő utalást 2002. december 31-ig az 1973. évi I. törvénybe iktatott XVII/B. fejezetként kell érteni. Figyelemmel arra, hogy a Be. a törvény szerint nem 2003. január 1-jén, hanem július 1-jén lép hatályba, szükséges ezen értelmező rendelkezést akként módosítani, hogy az 1973. évi I. törvény XVII/B. fejezetére utaló értelmező rendelkezés az új kódex hatályba lépéséig alkalmazandó.

-----STARTING---POINT---VEGE---

A 8. §-hoz

A törvény a megfelelő felkészülés biztosítása érdekében a kihirdetését követő 30. napon lép hatályba az új Be.-t módosító rendelkezések kivételével, melyek hatálybalépésének dátuma természetesen az új Be. hatálybalépésével egyezően 2003. július 1.

Az 1999. évi CX. törvény 13. §-ával megállapított Pp. 73/A. § a) pontja szövegét módosította a már említett 2001. évi CV. törvény 20. §-a. Az eredeti 13. §-sal együtt lépett volna hatályba ez a pontosítás is, a 20. § (3) bekezdése szerint.

A Pp. 273. §-a a felülvizsgálati eljárásban 60 napos, illetve hat hónapos ügyintézési határidőket ír elő a Legfelsőbb Bíróság számára, melyeket szintén a 2001. évi CV. törvény 20. §-ának (6) bekezdése alapján 2003. január 1. napjától kell alkalmazni. Az ítélőtáblák felállítási időpontjának megváltozására tekintettel a 2001. évi CV. törvény 20. §-ának (3) és (6) bekezdésében a módosított szöveg hatálybalépésére megjelölt időpontot is meg kell változtatni.

Az 1999. évi CX. törvény 1. §-a rendelkezett az Országos Ítélőtábla, míg 149. §-a a Fellebbviteli Főügyészség, illetve Katonai Fellebbviteli Ügyészség felállításáról; 141. §-ának (3) bekezdése, 162. §-ának (2) bekezdése és 163. §-ának (2) bekezdése pedig az Országos Ítélőtáblával kapcsolatban tartalmazott rendelkezéseket. Figyelemmel arra, hogy jelen törvény ezen bírói fórum helyett három ítélőtábla és több fellebbviteli ügyészi szerv felállításáról rendelkezik, indokolt a megjelölt szakaszok hatályon kívül helyezése.

Az 1999. évi CX. törvény 171. §-ának (1) bekezdése az 1998. évi XIX. törvény 605. §-ának (1) bekezdését módosítja. A jelen törvény a kódexnek az említett törvényhellyel megállapított hatályba lépésének módosítását teszi meg, ezért az 1999. évi CX. törvény 171. §-ának (1) bekezdését hatályon kívül kell helyezni. Ugyanez indok miatt szükséges az 1999. évi CX. törvény 171. §-a (2) bekezdésének hatályon kívül helyezése is, minthogy a jelen törvény az 1998. évi LXXXVII. törvény 93. §-ának (5) bekezdését módosítja, ezért a korábbi - ugyanerre a törvényhelyre vonatkozó - módosítást hatályon kívül kell helyezni.

Az 1999. évi CX. törvény 171. §-ának (5) bekezdése olyan törvényhelyet módosít, amelyet a 2002. évi I. törvény 308. §-a (1) bekezdésének c) pontja hatályon kívül helyez (az ügyészségi törvény melléklete). Ezért az 1999. évi CX. törvény e két rendelkezését a Be. jelen törvény szerinti hatályba lépésével egyidejűleg hatályon kívül kell helyezni.