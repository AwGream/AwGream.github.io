2000. évi LXXXV. törvény indokolása

az egyes nemzetközi egyezményeket kihirdető törvényerejű rendeletek hatályon kívül helyezéséről

Indokolás

Szakmai, külpolitikai érdekeinknek megfelelően az elmúlt évtizedek során a világ számos országával hoztunk létre egészségügyi együttműködési egyezményeket. A törvényerejű rendelettel, illetve kormányrendelettel kihirdetett egészségügyi egyezmények egy részét az 1950-es években, többségét pedig az 1970-es évek végén és az 1980-as években kötötték. 1990-ig mintegy 40 országgal került sor egészségügyi együttműködési egyezmény aláírására.

Az utóbbi évek során lezajlott politikai, gazdasági, szakmapolitikai átalakulások indokolják egyezményeink felülvizsgálatát és meghatározzák a kétoldalú kapcsolatok jövőbeni főbb irányait is.

Az eltelt évek során számos ország relációjában kezdeményeztük a kétoldalú egészségügyi együttműködési egyezmények kölcsönös megállapodással történő megszüntetését. A megszüntetésre vonatkozó jegyzőkönyv aláírására eddig két ország relációjában került sor:

1996. április 2-án, Budapesten került aláírásra a Jegyzőkönyv (1. sz. melléklet) a Magyar Köztársaság Kormánya és a Bolgár Köztársaság Kormánya között a Magyar Népköztársaság Forradalmi Munkás-Paraszt Kormánya és a Bolgár Népköztársaság Kormánya között 1959. április 3-án aláírt egészségügyi együttműködési Egyezmény megszüntetéséről (a Jegyzőkönyv az aláírás napján hatályba lépett);

1997. március 26-án Budapesten került aláírásra a Jegyzőkönyv (2. sz. melléklet) a Magyar Köztársaság Kormánya és Románia Kormánya között a Magyar Népköztársaság Forradalmi Munkás-Paraszt Kormánya és a Román Népköztársaság Kormánya között 1957. december 17-én aláírt egészségügyi együttműködési Egyezmény megszüntetéséről. A Jegyzőkönyv azt követően lép hatályba, hogy a két aláíró fél írásban tájékoztatja egymást a szükséges belső jogi eljárások teljesítéséről. (A román fél a szükséges eljárást teljesítette, erről a Magyar Kormányt jegyzékben tájékoztatta.)

A magyar-bolgár és a magyar-román egészségügyi együttműködési egyezmények megszüntetése állampolgári és szakmai érdekeket nem érint, a szakmai együttműködések kereteit új, minisztériumok közötti együttműködési megállapodásokban rögzítettük, a szociálpolitikai egyezmények pedig továbbra is hatályban maradtak és változatlan feltételekkel szabályozzák az állampolgárok egészségügyi ellátási feltételeit.

A fentiek alapján a Magyar Népköztársaság Kormánya és a Román Népköztársaság Kormánya között aláírt egészségügyi együttműködési egyezmény kihirdetéséről szóló 1958. évi 23. törvényerejű rendelet, valamint a Magyar Népköztársaság Kormánya és a Bolgár Népköztársaság Kormánya között az egészségügyi együttműködés tárgyában Budapesten, az 1959. évi április hó 3. napján aláírt egyezmény kihirdetéséről szóló 1960. évi 28. törvényerejű rendelet hatályon kívül helyezése szükséges annak érdekében, hogy a két egyezmény megszüntetésének jogi eljárása lezáruljon.