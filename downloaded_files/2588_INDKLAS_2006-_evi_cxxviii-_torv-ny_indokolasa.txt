2006. évi CXXVIII. törvény indokolása

az Európai Unió és az Amerikai Egyesült Államok között az utas-nyilvántartási adatállomány (PNR) adatainak a légi fuvarozók általi feldolgozásáról és az Amerikai Egyesült Államok Belbiztonsági Minisztériuma részére történő továbbításáról szóló Megállapodás kihirdetéséről, valamint a légi közlekedésről szóló 1995. évi XCVII. törvény módosításáról

Általános indokolás

Az Európai Unió és az Amerikai Egyesült Államok az utasforgalmi adatoknak az USA Belbiztonsági Minisztérium részére történő átadása tárgyában 2004. május 11-én megállapodást kötött. A megállapodást jóváhagyó Tanácsi határozatot, valamint az átadott adatok megfelelő adatkezelési szintjére vonatkozó, az Európai Bizottság által elfogadott Megfelelőségi határozatot az Európai Közösségek Bírósága C-317/04, valamint C-318/04 számú döntéseivel megsemmisítette, hivatkozva a határozatok nem megfelelő jogalapjára. A jogbiztonság elvének tiszteletben tartása érdekében az Európai Közösségek Bírósága 2006. október 1-jéig tartotta hatályban a megsemmisített határozatokat, ezzel határidőt tűzve a tárgyalásokat lefolytató Európai Bizottság, és a Megállapodásról végső soron döntésre jogosult Európai Unió Tanácsa számára, hogy ezen időpontig immár megfelelő jogalapon új Megállapodást kössenek az amerikai féllel. A Megállapodással kapcsolatos tárgyalások 2006. október 6-án eredményesen lezárultak, az Európai Unió Tanácsa annak aláírását 2006. október 16-én elfogadott határozatával hagyta jóvá.

A Megállapodás lényegét tekintve lehetővé teszi, hogy az amerikai Belbiztonsági Minisztérium (Department of Homeland Security), és ennek felügyelete és irányítása alá tartozó egyes szövetségi szintű kormányhivatalok (Bureau of Customs and Border Protection - CBP - Vámügyi és Határvédelmi Hatóság; U.S. Immigration and Customs Enforcement - Bevándorlási és Vámügyi szabályozás végrehajtásával foglalkozó Hivatal) közvetlenül átvehessék az Európai Unió területéről az Egyesült Államokba utasokat szállító légitársaságok által az utasokra vonatkozóan a helyfoglalási rendszerben tárolt bizonyos adatait.

Részletes indokolás

Az 1-4. §-hoz

Az Európai Unióról szóló szerződés 24. cikk (5) bekezdése lehetővé teszi, hogy a tagállamok a Tanácsban az e cikk alapján kötött nemzetközi szerződéssel összefüggésben bejelentsék, hogy saját alkotmányos eljárási követelményeiknek meg kell felelniük. Mivel az Európai Unió az azt alapító szerződés szerint teljes szerződéskötési képességgel nem rendelkezik, a kiemelkedő jelentőségű, nem kifejezetten egy uniós jogi aktus végrehajtását szolgáló nemzetközi szerződések esetében a Magyar Köztársaság ezt a bejelentést megteszi. Ezt követően az Országgyűlésnek az Alkotmány 19. § (3) bekezdés f) pontja szerinti felhatalmazása alapján a köztársasági elnök az Alkotmány 30/A. § (1) bekezdés b) pontja szerinti hatáskörét ebben úgy gyakorolja, hogy a belső jogi eljárás lefolytatásáról a Tanács elnökségét tájékoztatja.

Az 5. §-hoz

A Megállapodásnak az Európai Unió által történő aláírását jóváhagyó tanácsi határozat hangsúlyosan utal a tagállamok adatvédelmi felügyelőinek (biztosainak) azon jogára, amely szerint amennyiben jogszerűtlen adattovábbítást észlelnek, úgy élhetnek az adattovábbítás felfüggesztésének jogával. E rendelkezés végrehajtására a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 25. § (4) bekezdésében biztosított jogkörében eljárva az adatvédelmi biztos jogosult. A tanácsi határozat rendelkezik továbbá arról, hogy amennyiben a Tanács a tagállamoktól nyert információk alapján bizonyítottnak látja, hogy a Belbiztonsági Minisztérium már nem tartja be a vállalt adatvédelmi követelményeket, kezdeményezheti a Megállapodás felfüggesztését vagy megszüntetését.

Személyes adat az Avtv. 3. § (1) bekezdése csak akkor kezelhető, illetőleg 9. § (1) bekezdés b) pontja szerint harmadik országba csak akkor továbbítható, ha azt törvény lehetővé teszi. A légi közlekedésről szóló 1995. évi XCVII. törvény (a továbbiakban: Lt.) nem tartalmaz rendelkezéseket a légi utasok személyes adatainak kezelése tekintetében, ezért azt a Megállapodás alkotmányos végrehajtásának biztosítása érdekében ki kell egészíteni az erre vonatkozó szabályokkal. A törvény ennek megfelelően elvégzi az Lt.-nek a Megállapodás végrehajtásához szükséges módosítását is. E rendelkezések révén egyrészt törvényi felhatalmazást ad a szükséges garanciális szabályok megállapítása mellett bizonyos személyes adatoknak a légi fuvarozók általi kezelésére, másrészt azoknak harmadik országba történő továbbítására. Az utas aláírásával tudomásul veszi, és hozzájárulását adja a személyes adatainak kezeléséhez és továbbításához.