1999. évi LXXXIV. törvény indokolása

a közúti közlekedési nyilvántartásról

-----STARTING---POINT---ALTALANOS--- 

Az Alkotmány XII. fejezete az alapvető jogok és kötelezettségek körében szabályozza a személyes adatok védelméhez való jogot. Ehhez kapcsolódóan a demokratikus jogállamiság egyik meghatározó ismertető jegye a személyes adatok védelméhez fűződő alkotmányos jog biztosítása, melynek alapvető anyagi és eljárási szabályait hazánkban - az Európa Tanács Adatvédelmi Egyezményében foglaltakkal összhangban - a személyes adatok védelméről és a közérdekű adatok nyilvánosságáról szóló 1992. évi LXIII. törvény (adatvédelmi törvény), mint a személyes adatok kezelésére vonatkozó általános szabály határozza meg.

Az ágazati törvényi szabályozásokra hárul - az adatvédelmi törvény keretei között - az egyes ágazatokban, szakterületeken végezhető adatkezelések általános és speciális szabályainak megállapítása. Ennek megfelelően a törvény meghatározza a közúti közlekedési nyilvántartás létrehozásának célját, működésének feltételeit, a nyilvántartható adatok körét, az adatkezelés rendjét, az adatszolgáltatás feltételeit.

A közúti közlekedési nyilvántartás (továbbiakban: nyilvántartás) alapvető célja a tulajdon és a közlekedés biztonságának védelme.

E célok megvalósítása megkívánja, hogy a közlekedési hatóságok kellően megalapozott és hitelt érdemlő adatokkal rendelkezzenek a jármű tulajdonosa, üzembentartója személyes adatairól, és a járműokmányok kiállítása a tényleges tulajdoni viszonyok alapján történjen.

Ugyancsak közérdeket szolgál, hogy a járművezetésre jogosító okmányok kiállítására csak akkor kerüljön sor, ha a járművezető minden tekintetben megfelel a vonatkozó normákban előírt feltételeknek.

A járművezetők, járművek adatainak nyilvántartása és annak alapján kiállított okmány alkalmas eszköz lehet arra, hogy a járműre mint a tulajdon tárgyára elkövetett visszaélések mennyisége csökkenjen, továbbá, hogy a közúti közlekedésben járművezetőként csak az arra jogosult vehessen részt. Ez utóbbi jelentősen befolyásolhatja a közúti közlekedés biztonságát, és ezáltal az emberi élet, a testi épség védelmét.

A nyilvántartás és a hatóság által kiállított okmány a járművezető, a járműtulajdonos (üzembentartó) személyes adatain kívül tartalmazza a vezetési jogosultságra, korlátozásra, a jármű azonosító és műszaki adataira, valamint ezek változására vonatkozó adatokat is.

A törvény nem csak a számítógépes nyilvántartásra vonatkozó szabályokat állapít meg, rendelkezései a meglévő manuális nyilvántartásra (járművezetésre jogosító okmányok) és az eljárás alapjául szolgáló okmányok körére is kiterjednek.

A személyes adatok védelmére figyelemmel a törvény taxatíve meghatározza a nyilvántartható adatok körét, a nyilvántartás adatforrásait, az adatkezelés időtartamát, az adatszolgáltatás terjedelmét, korlátait, az adatigénylésre jogosultak körét, továbbá az adatvédelemre vonatkozó szabályokat.

 
-----STARTING---POINT---RESZLETES---

I. Fejezet

Az 1. §-hoz

Az 1. § megfogalmazza a törvény és a nyilvántartás célját, figyelemmel az információs önrendelkezési jog korlátozásának törvényi lehetőségeire. A magyar jogrendszerben elsőként kívánja törvényi szinten szabályozni a közúti járművezetésre jogosító, a jármű tulajdonjogát igazoló és a jármű közúti forgalomban való részvételére jogosító okmányok adattartalmát. Ennek célszerű meghatározása alapvetően a hatósági okmányok közhitelességét, az egyéni és közösségi érdek érvényesülését szolgálja.

A 2. §-hoz

Az értelmező rendelkezések tartalmazzák a nyilvántartás részelemeinek (engedély-nyilvántartás, járműnyilvántartás, okmánytár) és az egyéb alkalmazott fogalmak meghatározását.

II. Fejezet

A 3-6. §-hoz

A törvény a nyilvántartás működtetését, az adatszolgáltatási tevékenység és a központi okmánykiállítás rendjének felügyeletét a belügyminiszter irányítása alatt álló központi hivatalhoz telepíti, a nyilvántartás vezetését mint operatív feladatot a nyilvántartó látja el. Ebből adódóan a nyilvántartó elsőfokú hatósági jogkörébe utalja az egyedi és csoportos adatszolgáltatást. Egyedi adatszolgáltatási hatáskörrel rendelkezik a körzetközponti feladatokat ellátó települési önkormányzat jegyzője is, aki a külön jogszabályban meghatározott illetékességgel 2001. január 1-től a közlekedés-igazgatási okmányok kiadására is jogosult lesz.

Adatszolgáltatási ügyekben a másodfokú jogkör gyakorlójaként a törvény a központi hivatal vezetőjét jelöli meg, figyelemmel arra, hogy a nyilvántartás területi szervezettel nem rendelkezik.

A korszerű okmánycsalád kialakításával megváltozik a nyilvántartásban szereplő okmányok kiállításának, kiadásának rendje is. A törvény ezért tartalmazza az ezzel összefüggő adatkezelési feladatokat, szabályozza továbbá a közigazgatási hivatal vezetőjének ezzel összefüggő hatáskörét is.

A 7-13. §-hoz

A törvény szerint a közúti közlekedési nyilvántartás az engedély- és a járműnyilvántartásból, valamint az okmánytárból áll. A törvény felsorolja a kezelhető adatok körét, különbséget tesz a nyilvántartásban szereplő adatok és a különféle jogosultságot megtestesítő okmányok adattartalma között.

A törvény lehetővé teszi a közúti közlekedési előéletre vonatkozó pontrendszer adatainak kezelését, amely szervesen kötődik a járművezető személyéhez. A törvény azonban csak a nyilvántartás lehetőségét teremti meg, a rendszer bevezetéséről külön norma fog rendelkezni.

A törvény az érintett személyről kezelt adatok pontosságának, teljességének és időszerűségének biztosítása érdekében felhatalmazást ad a személyi azonosító használatára, az információs önrendelkezési jog arányos és indokolt korlátozásával. A nyilvántartó a személyi azonosítót egyrészt az érintett személlyel való kapcsolattartás céljából - belső azonosítóként -, másrészt a járművezetők személyi adatainak frissítése céljából a személyiadat- és lakcímnyilvántartás szervével való kapcsolat céljából kezeli.

A 14. §-hoz

Az okmány kiadására illetve az ehhez szükséges adatok felvételére jogosult hatóság (rendőrség, közlekedési hatóság, jegyző), köteles a nyilvántartót az általa felvett adatokról értesíteni, számítógépes adatkezelés esetén közvetlen adatbevitellel és az okmány megküldésével. A törvény más - a közlekedés-igazgatási eljárásban érintett - hatóságot, illetve szervezetet is kötelez (pl .az egészségi, a pályaalkalmassági vizsgálatot végző szerv) adatbevitelre.

A 15. §-hoz

A törvény az adatkezelés időtartamát általános szabályként tíz évben állapítja meg. Az okmánytár iratait a nyilvántartó az adatkezelés indokának megszűnése után további tíz évig tárolja.

III. Fejezet

A 16-18. §-hoz

A törvény az adatszolgáltatási hatáskörökkel összhangban határozza meg az adatigénylés iránti kérelem benyújtásának rendjét. Utal a külön törvényi felhatalmazás alapján az adatszolgáltatás tiltására, illetve korlátozására vonatkozó jogosultságra és előírja ennek gyakorlása esetén a nyilvántartó értesítését.

A törvény a személyes adatok kiadását szigorú feltételekhez köti, mely biztosítja, hogy a polgár személyes adatai illetéktelen személyek birtokába ne juthassanak. További garanciális elem, hogy az érintett személy írásban jogosult személyes adatainak szolgáltatását megtiltó, vagy azt korlátozó nyilatkozatot tenni.

Az eljáró hatóság köteles e jogosultság gyakorlásának lehetőségéről az érintett személyt tájékoztatni és a nyilvántartó a nyilatkozatot bejegyezni.

A 19-20. §-hoz

A törvény szabályozza, hogy az adatkezelő mely szerveknek, milyen célból és milyen adattartalommal adhat át adatokat. Megteremti a nemzetközi adatátadás feltételeit, biztosítja továbbá, hogy a polgárok hozzájuthassanak azokhoz az adatokhoz, amelyek alapvető jogaik érvényesítéséhez szükségesek.

Az adatigénylésre jogosult szervek (szervezetek) a törvényben meghatározott, vagy törvényi felhatalmazáson alapuló feladataik ellátásához szükséges és elégséges adatokat igényelhetik, ennek során meg kell jelöljék a vonatkozó adat megismerésére felhatalmazó jogszabályi rendelkezést. Az adatszolgáltatást kizáró körülményként fogalmazza meg a törvény, ha a kérelmező az adatfelhasználás célját illetve jogalapját nem igazolja vagy az igazolás nem megfelelő.

A tulajdon védelmét szolgálja a törvénynek az a rendelkezése, amely szerint a járműtulajdonos adatai szolgáltatásához az adatszolgáltatási kérelemben megjelölt és a nyilvántartásban szereplő teljeskörű jármű azonosító adatok egyezősége is szükséges. A szigorú szabályozást az indokolja, hogy egyes adatok megjelölésével (pl. hatósági jelzés) a kérelmező ne juthasson olyan adatok birtokába, melynek felhasználásával lehetővé válna a fiktív okmányok készítése, és ezzel a jogellenesen megszerzett járművek legalizálása.

A 21-27. §-hoz

A törvény a természetes személy, a jogi személy, a jogi személyiséggel nem rendelkező szervezet, a tudományos kutatást, közvélemény-kutatást és piackutatást végző szervezetek részére, továbbá közvetlen üzletszerzés céljából történő adatszolgáltatást csak a szükséges mértékben korlátozza, illetve köti feltételhez.

A törvény a vagyonbiztonság elősegítése érdekében lehetővé teszi a nyilvántartás adatainak összevetését a körözött gépjárművek és okmányok nyilvántartásával illetve a kötelező gépjármű-felelősségbiztosítási kötvény nyilvántartással.

IV. Fejezet

A 28-32. §-hoz

A törvény meghatározza az adatkezelés során betartandó adatvédelmi szabályokat, és rendelkezik az adattovábbítási nyilvántartás vezetéséről.

Új elemként jelenik meg annak szabályozása, hogy az érintett személyen túl ki jogosult betekinteni ebbe a nyilvántartásba. Ugyanakkor a törvény nem ismétli meg azokat a rendelkezéseket, amelyeket az adatvédelmi törvény tartalmaz, figyelemmel arra, hogy a törvény szerinti rendelkezéseket azzal összhangban kell alkalmazni.

V. Fejezet

A 33. §-hoz

A törvény a nyilvántartás pontosságához, valamint a tulajdonjog biztonságához fűződő érdekből részletesen szabályozza az adatváltozások bejelentési kötelezettségét, és előírja, hogy a jármű tulajdonlásában bekövetkezett változás bejelentésének elmulasztása esetén külön jogszabályban meghatározott időtartamra a rendőrhatóság a járművet a forgalomból kivonja.

A törvény szerint a biztosítóintézetek kötelesek a balesetben megsérült jármű azonosító adatait bejelenteni, ha kárrendezési eljárásban azt állapítják meg, hogy a jármű műszaki állapota miatt üzemeltetésre véglegesen alkalmatlanná vált. A bejelentési kötelezettség előírása azt a célt szolgálja, hogy az ilyen jármű azonosító adatait a jogellenesen megszerzett másik jármű legalizálására ne lehessen felhasználni.

A 34. §-hoz

A törvény szabályozza a járművek üzletszerű bérbeadásával, valamint a járművek műszaki eredetiségének ellenőrzésével foglalkozó szervezetek nyilvántartás vezetési kötelezettségét. E nyilvántartások nem részei a közúti közlekedési nyilvántartásnak, azonban alapvetően hasonló célt szolgálnak, ezért indokolt rendelkezni létrehozásukról. A törvény a nyilvántartási kötelezettség előírásán túl felhatalmazást ad a rendőrhatóságnak a nyilvántartott adatokba való betekintésre is.

-----STARTING---POINT---VEGE---

VI. Fejezet

A 35-36. §-hoz

A törvény általános hatálybalépésének ideje 2000. január 1. A törvény kihirdetését követő 15. napon lép hatályba a közúti közlekedésről szóló 1988. évi I. törvény (továbbiakban: Kkt.) kiegészítését illetve módosítását tartalmazó 39-41. §. A közúti közlekedési előéleti pontrendszer nyilvántartására vonatkozó szabályozást az annak bevezetéséről rendelkező jogszabállyal egyidejűleg indokolt hatályba léptetni.

Átmeneti szabályokat tartalmaz a törvény azon rendelkezése, amely a körzetközponti feladatokat ellátó települési önkormányzatnál kialakítandó okmányirodák létrejöttéig a közlekedési igazgatási feladatokat a jelenlegi hatósági rendben szabályozza.

A 37-41. §-hoz

A személyi azonosító kezelésének törvényi megalapozásához és a személyiadat- és lakcímnyilvántartással való adatkapcsolat kialakításához szükséges a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása.

A rendőri intézkedéssel nem járó közúti balesetek érintettjeinek kölcsönös adatcseréjét a kárigény érvényesítése érdekében a KRESZ szabályozza, figyelemmel arra, hogy annak során személyes adatok szolgáltatására is sor kerül, indokolt az adatátadás rendelkezéseinek törvényi szintre emelése. A törvény ezen kötelezettségének a Kkt. kiegészítésével tesz eleget.

A jármű tulajdonjogát igazoló okmány (törzskönyv) bevezetése indokolja a Kkt. 23. §-ának és a 48. §-ának módosítását, mert közúti jármű - a tulajdon hatékony védelme érdekében - ennek birtokában helyezhető forgalomba.

A 42. §-hoz

A törvény felhatalmazást tartalmaz a belügyminiszter részére a végrehajtási szabályok megalkotására. E körben különös jelentősége van az adatszolgáltatás részletes szabályai megalkotásának, ugyanis így biztosítható a személyes adatokkal való önrendelkezési jog maradéktalan érvényesülése és az adatszolgáltatási eljárás szabályszerűsége.

A törvény összhangban az illetékekről szóló 1990. évi XCIII. törvény rendelkezéseivel, felhatalmazást ad az adatszolgáltatási díj megállapítására.