1993. évi XVII. törvény indokolása

a büntető jogszabályok módosításáról

-----STARTING---POINT---ALTALANOS--- 

A hazánkban végbement változások, az Alkotmányban megjelent új intézmények, az Alkotmánybíróság döntése a halálbüntetés eltörléséről, a társadalom értékrendjének módosulásai, és végül számos új, büntetőjogi üldözést kívánó magatartásforma megjelenése szükségessé teszik a hatályos Btk. szabályainak részbeni megváltoztatását.

A javaslat rendelkezései igazodnak azokhoz az elvekhez, kriminálpolitikai tételekhez, amelyek alapul szolgálnak a büntetőjog egészének átalakításához. Így a javaslat tovább közelít az igazságos, a tett súlyához igazodó büntetés elvéhez.

Ezt fejezik ki a visszaesőkre vonatkozó új rendelkezések, valamint a javaslat azon szabálya, amely szerint az életfogytig tartó szabadságvesztés kiszabása esetén a bíróság a feltételes szabadságra bocsátás legkorábbi időpontját az ítéletében meghatározza.

A javaslat rendelkezései kifejezésre juttatják, hogy az új társadalmi-politikai viszonyok között a személyi szabadság, az emberi méltóság és a becsület kiemelkedő értékek. Ezért bevezeti az emberrablás bűntettét és általában szigorúbb büntetéseket helyez kilátásba a személyi szabadság megsértőivel szemben. fokozott büntetőjogi oltalmat kíván biztosítani a legvédtelenebbnek, a gyermekeknek, ezért a házasság, a család, az ifjúság és a nemi erkölcs elleni bűncselekmények büntetőjogi fenyegetettségét. Új minősítő körülményekkel érzékelteti, hogy szigorúbban ítélendő meg a tett, ha az áldozat kiskorú.

A javaslat követi azt az általánosan elismert tételt, hogy a büntetőjogi beavatkozást ésszerű korlátok közé kell szorítani. Ezért szűkíti azoknak a normasértéseknek a körét, amelyek miatt a felelősségre vonás a büntetőjog területén történik. Nem kívánja a büntetőjog eszközeivel üldözni azokat, akik többé-kevésbé maguk is áldozatok. Súlyos büntetéssel fenyegeti azokat a bűnelkövetőket, akik a prostitúció feltételeit biztosítják, abból hasznot húznak, de megszünteti magának az életszerű kéjelgésnek a büntethetőségét. Módot ad arra, hogy a kábítószer fogyasztók esetében mellőzzék a felelősségre vonást, ha a gyógyítás jobb eredményt ígér. A kóros szenvedélykeltésnél megszünteti a fiatalkorúak büntethetőségét és felszámolja a hatályos jog azon rendelkezését, amely szerint egy szabálysértésként értékelt magatartás a különös visszaesői minőség folytán büntetőjogi felelősségrevonást eredményez. A mentesítésre vonatkozó új szabályok egyebek mellett azt szolgálják, hogy azok, akik a törvényekkel szembehelyezkedtek, ne viseljék értelmetlenül hosszú ideig a büntetett előélet bélyegét.

A javaslat arra törekszik, hogy a hatályos jogban ismert legsúlyosabb büntetési nemet, a szabadságvesztést reálisan helyettesíteni képes szankciók alkalmazására mód nyíljék. Az életképtelen, illetve a társadalmi átalakulás folytán létalapjukat vesztett intézményeket, amilyen a kijelölt munkahelyen végrehajtandó javító-nevelő munka és a szigorított javító-nevelő munka, megszünteti. Szélesíti viszont a közérdekű munka, a pénzbüntetés, valamint a főbüntetés helyébe lépő mellékbüntetések alkalmazásának a lehetőségét.

A javaslat igyekszik a jogalkotó és a jogalkalmazó kompetenciája közötti egyensúlyt megteremteni, azáltal, hogy a felesleges törvényi kötöttségeket megszünteti. Mellőzi az enyhítő szakasz kivételességét, szélesíti az önállóan alkalmazható mellékbüntetések alkalmazásának a körét, és tágítja a büntetési tételek egy részét. A többszörös és különös visszaesőknél sem teszi kötelezővé a szabadságvesztés büntetés kiszabását, ha a bűncselekményt nem kizárólag szabadságvesztéssel fenyegeti a törvény, és eltörli a szabadságvesztés alsó határát emelő rendelkezést is. Mindezek a szabályok lehetőséget adnak a bírónak a kellő differenciálásra a büntetés kiszabásánál.

A gazdasági bűncselekmények körében a javaslat kiiktat a Btk. XVII. fejezetéből olyan bűncselekményeket, amelyek a piacgazdaság gátját képezik, és egyúttal új bűncselekményeket is bevezet.

-----STARTING---POINT---RESZLETES---

Az 1. §-hoz

Az Alkotmánybíróság a 23/1990. (X. 31.) AB határozatában megállapított a halálbüntetés alkotmányellenességét. A Btk. 33. § (1) bekezdésének a) pontjában a „halálbüntetés” szó helyébe értelemszerűen az „életfogytig tartó szabadságvesztés” kifejezés lép.

A hatályos szabályok szerint nem évül el az 1945. évi VII. törvényben meghatározott egyes háborús büntettek, valamint a Btk. XI. fejezetében szereplő emberiség elleni bűntettek büntethetősége.

A javaslat bővíti a Btk. 33. §-ának (2) bekezdésében szereplő bűntettek körét. Eszerint az emberölés súlyosabban minősülő esetei mellett nem évülnek el az emberi életet követelő más, súlyos bűntettek sem, feltéve minden esetben, hogy az elkövető a halált szándékosan idézte elő.

A Btk.-nak a büntetés elévülésére vonatkozó rendelkezéseit (67. §) a javaslat érintetlenül hagyja.

A 2. §-hoz

A Btk. jelenlegi szankciórendszerében a szigorított javító-nevelő munka és a javító-nevelő munka a két legvitatottabb büntetési nem.

A szigorított javító-nevelő munkát az 1984. évi 19. törvényerejű rendelet vezette be azzal a céllal, hogy a közveszélyes munkakerülés miatt elítélteket rendszeres munkára szoktassák. A megfelelő munkahelyek hiánya, az elítéltek szakképzetlensége és rossz egészségi állapota e büntetési nem végrehajtását nehezítette, esetenként lehetetlenné is tette. A bíróságok egyre ritkábban szabták ki a szigorított javító-nevelő munkát, annak ellenére, hogy az 1987. évi III. törvény kiterjesztette alkalmazási körét.

Az 1989. évi XXIII. törvény eltörölte a közveszélyes munkakerülés törvényi tényállását, ily módon a szigorított javító nevelő munka létalapját vesztette.

A gazdasági életben bekövetkezett változásokra figyelemmel értelmetlen a javító-nevelő munka kijelölt munkahelyen végrehajtandó formájában további fenntartása. Jelentősen csökkent azoknak a munkahelyeknek a száma, ahol ez a büntetés végrehajtható, a foglalkoztatási feltételek változása pedig szűkítette azt az elkövetői kört, amellyel szemben a javító-nevelő munka e formáját alkalmazni lehetett.

Ezért a javaslat a szigorított javító-nevelő munkát kiiktatja a büntetési nemek köréből, a javító-nevelő munkának pedig csak a közérdekű munkaként végrehajtandó változatát hagyja meg úgy, hogy a közérdekű munkát önálló büntetési nemként szabályozza.

A 3. §-hoz

A szabadságvesztés alsó határának leszállításáról szóló rendelkezés - összhangban a javaslat egyéb szabályaival - szélesíti a bíró döntési jogkörét. A javaslat nem kívánja eleve elzárni a bíróságot attól, hogy egészen rövid tartamú szabadságvesztést szabjon ki, ha úgy látja, az adott esetben csak a szabadságelvonás fejezi ki kellőképpen a cselekmény súlyát, a visszatartó hatás pedig akár jelképes mértékű szabadságelvonással is elérhető. A szabadságvesztés általános minimumának leszállítását indokolja továbbá a szigorított javító-nevelő munka, valamint a javító-nevelő munka megszüntetése is.

A 4. §-hoz

A halálbüntetés eltörlésével a 42. § (1) bekezdésében, valamint a (2) bekezdés c) pontjában a „halálbüntetés” szó helyébe értelemszerűen az „életfogytig” tartó szabadságvesztés” kifejezés lép.

A javaslat bevezeti az emberrablás törvényi tényállását. A bűncselekmény minősített eseteinél indokolt az, hogy három évi vagy ennél hosszabb tartamú szabadságvesztés kiszabása esetén a büntetés végrehajtása fegyházban történjen.

Az 5. §-hoz

A Btk. 47. §-a (3) bekezdése a) pontjának hatályon kívül helyezése a többszörös visszaesőkre vonatkozó módosításokkal áll összhangban. A többszörös visszaesők általában szigorúbb fokozatban töltik a büntetésüket, ezért a feltételes szabadságra bocsátásukra is rendszerint később kerülhet sor. Azt azonban nem lehet eleve kizárni, hogy a többszörös visszaesők között is lehetnek olyan elítéltek, akik a feltételes szabadságra bocsátáshoz megkívánt elvárásoknak megfelelnek.

A javaslat a szabadságvesztés legrövidebb tartamát egy napban határozza meg. Néhány nap szabadságvesztés kiszabása esetén nem célszerű a feltételes szabadság kedvezményének biztosítása, mivel ilyen rövid idő alatt nem lehet megítélni azt, hogy a büntetés célja további szabadságelvonás nélkül is elérhető-e. A feltételes szabadság egy éves időtartama nagyobb hátrányt jelenthet az elítélt részére, mint a hátralévő néhány nap büntetésének letöltése. Ezért a javaslat kizárja a feltételes szabadságra bocsátás kedvezményéből az elítéltet, aki a szabadságvesztésből legalább harminc napot nem töltött ki.

A 6. §-hoz

A javaslat továbbra is fenntartja azt az elvet, hogy az életfogytig tartó szabadságvesztés mellett kiszabott szabadságvesztést nem lehet végrehajtani.

A javaslat azon rendelkezése, amely szerint a feltételes szabadságra bocsátás legkorábbi időpontját tizenöt-huszonöt év között állapítja meg a bíróság, azt juttatja kifejezésre, hogy még a határozatlan tartamú büntetésen belül is jelentőséghez juthat az arányosság elve. A feltételes szabadságra bocsátás legkorábbi időpontjának megállapításakor a bíróság nem előrejelzést készít arról, hogy az elítélt mikor válik érdemessé a feltételes szabadságra bocsátásra, hanem a bűncselekmény tárgyi súlyát, jellegét, elkövetési módját, a halmazatot mérlegelve rögzíti azt az időpontot, amelynek bekövetkezte után a feltételes szabadságra bocsátás lehetősége egyáltalán vizsgálható. Az életfogytig tartó szabadságvesztésre ítélés előtt kiszabott szabadságvesztés is értékelhető akkor, amikor a feltételes szabadságra bocsátás legkorábbi időpontját meghatározza a bíróság.

Ha az elítéltet az életfogytig tartó szabadságvesztés végrehajtása alatt ítélik újabb szabadságvesztésre - akár az életfogytig tartó szabadságvesztésre ítélés előtt, akár az utána elkövetett bűncselekmény miatt - az életfogytig tartó szabadságvesztést kiszabó bíróságnak lehetősége van arra, hogy a feltételes szabadság legkorábbi időpontját a tizenöt-huszonöt év közötti időtartamon belül elhalassza.

Ha a bíróság az életfogytig tartó szabadságvesztés kiszabásakor a feltételes szabadságra bocsátás legkorábbi időpontját huszonöt évben határozta meg, annak elhalasztására az ítélkező bíróságnak nincs lehetősége. A büntetésvégrehajtási bíró azonban a feltételes szabadságra bocsátásról szóló döntésénél figyelembe veszi, hogy az elítélttel szemben végre nem hajtható határozott ideig tartó szabadságvesztés is kiszabnak.

A Btk. új 47/A. §-ának (4) bekezdése kizárja a feltételes szabadság kedvezményéből azt az elítéltet, aki ismételten életfogytig tartó szabadságvesztésre ítélnek. A feltételes szabadságra bocsátásra ilyenkor kegyelmi elhatározás folytán kerülhet sor.

A 7-8. §-hoz

A javító-nevelő munkának a közérdekű munkaként végzendő változatát a javaslat fenntartja, egyúttal bővíteni kívánja az alkalmazási körét. A jelenlegi szabályozás szerint a közérdekű munka végrehajtása elhúzódhat, ezért a javaslat jelentősen szűkíti a tartamát. Felszámolja azt a törvényi korlátot, amely szerint a közérdekű munkát az elítélt csak heti egy napon végezheti.

A 9-10. §-hoz

A pénzbüntetés egy napi tétele összegének meghatározásánál a javaslat szerint nemcsak az elkövető jövedelmét, személyi viszonyait kell figyelembe venni, hanem a vagyoni viszonyait és az életvitelét is. Ezek a körülmények többnyire hívebben fejezik ki az elkövető tényleges anyagi helyzetét a kimutatható jövedelmi viszonyoknál.

A javaslat a kiszabható pénzbüntetés legkisebb mértékét a hatályos szabályok szerint állapítja meg, a legmagasabb mértékét azonban jelentősen felemeli. Ennek indoka részben a gazdasági viszonyok megváltozása, részben pedig az, hogy egyes bűncselekmények elkövetői jelentős haszonra tesznek szert, szabadságvesztés kiszabása azonban nem indokolt velük szemben.

A javaslat szerint a szabadságvesztés legkisebb mértéke egy nap, ezért szükségtelen rendelkezni arról, hogy a pénzbüntetés szabadságvesztésre történő átváltoztatása esetén a szabadságvesztés három hónapnál rövidebb is lehet.

A 11. §-hoz

A javaslat az 1989. évi XXXIX. törvénnyel módosított és kiegészített 1989. évi XVII. törvény szabályozásával összhangban terjeszti a közügyektől eltiltás joghatását a népszavazásban és népi kezdeményezésben való részvételre.

A 12. §-hoz

A javaslat megszünteti a vagyonelkobzás alkalmazásának kötelező eseteit, s csupán lehetőségként tartja meg e mellékbüntetést a bűncselekményt haszonszerzés céljából elkövetőkkel szemben. A vagyonelkobzás alkalmazása főként akkor indokolt, ha az elkövető a bűncselekmény révén olyan haszonra tett szert, amely a Btk. más rendelkezései alapján nem vonható el.

A 13-14. §-hoz

A pénzmellékbüntetést megfelelő keresettel, jövedelemmel vagy vagyonnal rendelkező személyekkel szemben lehet kiszabni. Ezért a megváltozott gazdasági körülményekre tekintettel a javaslat felemeli a pénzmellékbüntetés alsó és felső határát.

A pénzmellékbüntetés helyébe lépő szabadságvesztés továbbra sem lehet hat hónapnál hosszabb, ezért a javaslat felemeli az átváltoztatási kulcs összegét is.

A 17. §-hoz

A hatályos törvény a visszaesőket érintően eltérően fogalmazza meg a próbára bocsátás, illetve a pártfogó felügyelet szabályait. A javaslat e szövegezésbeli eltérést feloldja.

A 19. §-hoz

A Btk. 87. §-ának (1) bekezdése a büntetés enyhítésére csak kivételesen ad lehetőséget. Ugyanakkor a próbára bocsátás és a megrovás alkalmazható abban az esetben is, amikor a kivételes enyhítésnek a Btk. 87. §-a alapján nincs helye. A kivételesség mellőzését indokolja az is, hogy a javaslat széles körben kívánja a bírói mérlegelés lehetőségét biztosítani.

A Btk. 87. §-a (2) bekezdésének a módosítása részben a szigorított javító-nevelő munka kiiktatásával és a közérdekű munka bevezetésével függ össze. Az a), b), c) és d) pontoknál a „legalább” szövegrész a Btk. 97. §-ának újraszabályozásával feleslegessé vált.

A 20. §-hoz

A Bkt. hatályos 88. §-a alapján önálló büntetésként mellékbüntetést csak kivételesen, két évi szabadságvesztésnél nem súlyosabb büntetéssel fenyegetett bűncselekmény esetében lehet kiszabni. A főbüntetés helyébe lépő egyéb szankció, pl. a foglalkozástól vagy a közúti járművezetéstől eltiltás alkalmazása gyakran lehet célravezető. A javaslat emellett a bírói mérlegelés lehetőségét is tágítani kívánja. Ezért nem tekinti kivételes intézménynek a büntetés helyébe lépő önálló mellékbüntetés alkalmazását, és ezt lehetővé teszi a három évi szabadságvesztésnél nem súlyosabb büntetési tétellel fenyegetett bűncselekmények körében is.

A 21. §-hoz

A javaslat 98. §-ának (1) bekezdése hatályon kívül helyezi a Btk. 90. §-ának b) pontját. Ezáltal a visszaesőkkel szemben is lehetővé válik a szabadságvesztés végrehajtásának próbaidőre történő felfüggesztése. A próbaidő alatt a visszaeső a törvény erejénél fogva pártfogó felügyelet alatt áll.

A 23. §-hoz

A javaslat az összbüntetésbe foglalást csak határozott ideig tartó szabadságvesztés büntetések találkozása esetén teszi lehetővé. A közérdekű munka és a pénzbüntetés összbüntetésbe foglalása a javaslat szerint abban az esetben sem lehetséges, ha azokat szabadságvesztésre változtatják át.

A 24. §-hoz

A javaslat egységes szabályokat tartalmaz a különös és többszörös visszaesőkre. A büntetési tétel felső határának emelését azonosan határozza meg a Btk. jelenlegi szabályaival, nem emeli viszont a büntetések alsó határát, és vagylagos büntetési tétel esetén nem írja elő kötelezően a szabadságvesztés alkalmazását. Ezek a szabályok biztosítják, hogy a bíróság olyan büntetést szabjon ki, amely igazodik a cselekmény és az elkövető társadalomra veszélyességéhez.

A javaslat a Btk. 87. § (2) bekezdésének alkalmazását - különös méltánylást érdemlő esetben - a többszörös és a különös visszaesőknél is lehetővé teszi, ezzel is növelve a bírói mérlegelés lehetőségét.

A 26. §-hoz

A javaslat a törvényi mentesítést az életfogytig tartó szabadságvesztésre ítéltek kivételével általánossá teszi. A szándékos bűncselekmény miatt kiszabott szabadságvesztésnél a várakozási idő a kiszabott szabadságvesztés mértékéhez igazodik. A javaslat a várakozási idő meghatározásánál abból indul ki, hogy a jogsértők a büntetett előélethez fűződő hátrányokat csak addig viseljék, amíg az feltétlenül szükséges. A visszaesőkre nem állapít meg külön szabályokat, mivel a visszaesést a büntetés kiszabásánál már értékelték.

A 27. §-hoz

A javaslat a Btk. 102. §-a (1) bekezdésének d), e) és f) pontjában meghatározott esetekben a törvényi mentesítést megelőzően a bírósági mentesítést is lehetővé teszi. A várakozási időt felére csökkenti, és a jelenlegi szabályozással egyezően a mentesítést az érdemességhez köti.

Az életfogytig tartó szabadságvesztésre ítéltek esetében sem törvényi, sem pedig bírósági mentesítésnek nincs helye; egyéni kegyelem révén azonban mentesülhet az elítélt a büntetett előélethez fűződő hátrányok alól.

A 28. §-hoz

A Btk. 102. §-a (1) bekezdésének a) pontja alapján közérdekű munka kiszabása esetén az elítélt az ítélet jogerőre emelkedésének napján mentesül a büntetett előélethez fűződő hátrányok alól, ezért az előzetes mentesítés csak a szabadságvesztés végrehajtásának felfüggesztése esetén indokolt.

A 31. §-hoz

A mentesítésnek a fiatalkorúakra vonatkozó rendelkezésein annyit változtat a javaslat, hogy a várakozási időt a kiszabott szabadságvesztés mértékéhez igazítja. Amennyiben a fiatalkorúakra vonatkozó szabályok nem rendelkeznek eltérően a mentesítésről, abban az esetben a Btk. 102-103. §-át a fiatalkorúakra is alkalmazni kell.

A 32. §-hoz

A fegyelmező zászlóaljban - börtön és fogház végrehajtási fokozatban - csak sorkatona, a fogház végrehajtási fokozatnak megfelelő katonai fogdában pedig a hivatásos, a továbbszolgáló és a sorkatona egyaránt tölthet szabadságvesztést.

A fegyelmező zászlóalj börtön végrehajtási fokozatának fenntartása - a sorkatonai szolgálati idő és az elítéltek számának csökkenése miatt - már nem indokolt, a fogház végrehajtási fokozatot pedig a katonai fogdában is végre lehet hajtani. Ezért a javaslat 32. §-a a fegyelmező zászlóaljat, mint katonai büntetésvégrehajtási módot megszünteti. A katonai fogdában végrehajtandó szabadságvesztés tartamát ugyanakkor a különböző állománycsoportokra nézve egységesen, egy évben állapítja meg.

A 34. §-hoz

1. A hivatalos személy a Btk. által meghatározott körben fokozott büntetőjogi felelősséggel tartozik, illetve fokozott büntetőjogi védelmet élvez.

A hivatalos személy fogalmát továbbra is a közhatalmi jellegű, valamint az állam nevében végzett igazgatási tevékenységhez kell kapcsolni.

A javaslat a)-tól h)-ig nevesíti azokat a személyeket, akik hivatalos személynek minősülnek, az i) és j) pontban általános kategóriákat határoz meg.

Az Országgyűlés az államhatalom szerve, az országgyűlési képviselők ezért hivatalos személyek. A köztársasági elnök, a miniszterelnök, a Kormány tagjai, a politikai államtitkárok hivatalos személy minőségét közhatalmi státuszuknál fogva indokolt nevesítve meghatározni.

Az önkormányzati szervek a jelenlegi szabályozás szerint nem államigazgatási szervek, tevékenységük viszont továbbra is részben közhatalmi jellegű tevékenység, részben pedig az állam nevében végzett igazgatási tevékenység.

A közjegyző állami feladatokat is ellát, ami indokolja a hivatalos személy minőségének fenntartását, függetlenül attól, hogy a korábbi szabályozástól eltérően nem a bírósági szervezet keretében működik.

Az i) pontban azokat a szervezeteket határozza meg a javaslat, amelyeknek a rendeltetésszerű működéséhez tartozó tevékenységet teljesítő személyek hivatalos személyeknek minősülnek. Az Alkotmánybíróság, a bíróságok, az ügyészségek, az államigazgatási szervek és az önkormányzati szervek közhatalmi, illetve államigazgatási tevékenységet fejtenek ki. Önkormányzati igazgatási szervekről nemcsak az önkormányzati törvény, hanem egyéb jogszabályok is rendelkezhetnek.

Külön kiemelkedő az Országgyűlés Hivatala, a Köztársaság Elnökének Hivatala, amelyek a fenti kategóriákba nem tartoznak, de közhatalmi, államigazgatási tevékenységet fejthetnek ki. Az Állami Számvevőszéknél is indokolt hivatalos személynek tekinteni azokat, akiknek a tevékenysége a Számvevőszék rendeltetésszerű működéséhez hozzátartozik, mivel hatósági jogosítványokkal rendelkezhetnek.

Azt, hogy az i) pontban felsorolt szervnél szolgálatot teljesítő személy tevékenysége a szerv rendeltetésszerű működéséhez tartozik-e, esetenként kell megállapítani, általános szabály nem állapítható fel.

Közhatalmi, államigazgatási feladatokat általában a már felsorolt szervek látnak el, azonban jogszabály ilyen feladatokkal más szerveknek, testületeknek tagjait is megbízhatja. A jövőbeli jogszabályi változásokra tekintettel ezeket a feladatköröket taxatíve meghatározni nem lehet, mert más és más feladatok tartozhatnak ide. Ilyen feladatot jogszabályban kell megállapítani.

Ezzel a szabályozási móddal elkerülhető, hogy új jogszabályok megjelenése a Btk. erre vonatkozó szabályainak módosítását szükségessé tegye.

2. A javaslat 34. §-ának (2) bekezdése a visszaesés megállapításához szükséges tartamot módosítja. A visszaesés kezdő időpontját megelőzi a büntető eljárás és a szabadságvesztés végrehajtása. E kettőnek együttes tartama és a hatályos szabályban meghatározott öt év azt eredményezi, hogy indokolatlanul hosszú ideig veszi figyelembe a törvény az előző bűnelkövetést. Ezért a javaslat mindhárom visszaesői kategóriánál egységesen három évben határozza meg a visszaesés megállapítását eredményező időtartamot.

Méltánytalan lenne, ha néhány nap szabadságvesztés visszaesést eredményezne, ezért a javaslat szerint a visszaesést csak a harminc napot meghaladó tartamban kiszabott végrehajtandó szabadságvesztés alapozza meg.

A 35. §-hoz

A javaslat egy tényállásban szabályozza a kémkedés és az államtitok vagy katonai szolgálati titok kiszolgáltatása bűncselekményét. A javaslat kiiktatja a tényállási elemek közül a kémszervezet vitatott fogalmát. A javaslat tartalmilag a hírszerző szervezetek részére történő titkos, konspirált információszerző és azt elősegítő tevékenységet nyilvánítja büntetendővé.

A modern hírszerzés már hosszú idő óta felhagyott a hagyományos értelemben vett kémkedéssel (beszervezés, beszervezési nyilatkozat felvétele), a kapcsolattartás lazább formáit választják. Ebből indul ki a javaslat, amikor a kémkedés büntetőjogi üldözhetősége szempontjából elegendőnek tartja azt, hogy az elkövető tudata átfogja, hogy idegen hírszerző szervezettel áll kapcsolatban, és annak részére végez hírszerző tevékenységet.

A hírszerzés több mint titkos adatszerző, adatszolgáltató tevékenység, magában foglalja az olyan tevékenységeket is, mint például a hírszerző szervezet részére megfelelő személy felkutatása, kompromittálása, hírszerző rezidenturák működtetése.

A kémkedés a Magyar Köztársaság biztonságát, szuverenitását, területi sérthetetlenségét, fontos állami, politikai, gazdasági és egyéb érdekeit veszélyeztető tevékenység, ezért a bűncselekmény tényállási eleme, hogy a kémtevékenység a Magyar Köztársaság ellen irányul.

A javaslat minősített esetként szabályozza az államtitoknak hírszerző tevékenység keretében történő kiszolgáltatását. E magatartást az államtitoksértés minősített esetétől [Btk. 221. § (2) bek. b) pont] az választja el, hogy az elkövető az államtitkot külföldi hírszerző szervezet részére szolgáltatja ki.

A 36. §-hoz

A javaslat 36. §-a az emberölésnél a különös visszaesés szempontjából hasonló jellegű bűncselekmények körébe von további olyan bűntetteket, amelyeknél szándékos emberölés is megvalósul.

A 37. §-hoz

Az Alkotmánnyal összhangban a Büntető törvénykönyvnek is ki kell fejeznie, hogy az emberi jogokat fokozott oltalomban kell részesíteni. Az életet, testi épséget, személyi szabadságot védő törvényi tényállások egy részénél a büntetési tételek nem tükrözik kellőképpen a védett jogtárgy értékét. Ezért a javaslat a személyi szabadság megsértésének alapestét is bűntettként határozza meg, a minősített esetek büntetési tételét pedig felemeli.

A 38. §-hoz

Az emberrablás komplex jogi tárgyú bűncselekmény, közvetve támadja a közrendet és a közbiztonságot, közvetlenül pedig a személyi szabadságot és a vagyoni viszonyok legális rendjét sérti. A javaslat az emberrablás törvényi tényállását a Btk. XII. fejezetének II. Címében helyezi el, mert a bűncselekmény szükségképpen az emberi szabadság ellen irányul, bár legtöbbször a vagyoni jogok sérelmével is együtt jár.

Az emberrablás célja követelés érvényesítése. A követelés akár vagyoni, akár nem vagyoni jellegű lehet. Az közömbös, hogy jogos, jogosnak vélt vagy éppen jogtalan követelés érvényesítése végett ejtették túszul az áldozatot.

A (3) bekezdésben a különösen súlyos hátrány értelmezésénél irányadó lehet pl. a fogvatartás körülménye, a fogvatartás időtartama, a sértett életkora.

A (3) bekezdés b) pontjában meghatározott minősítő körülmény megállapítására akkor kerülhet sor, ha a sértett meghal és az eredmény tekintetében az elkövetőt gondatlanság terheli, a (4) bekezdés szerinti minősítést pedig az elkövető által megvalósított szándékos emberölés alapozza meg.

Az emberrablás olyan jogellenes állapotot hoz létre, amelynek megszüntetéséhez nagyobb érdek fűződik, mint a törvény teljes szigorának alkalmazásához. Ezért a (6) bekezdés a büntetés korlátlan enyhítésére ad lehetőséget, ha az elkövető az emberrablást abbahagyja, mielőtt abból súlyos következmény származott volna.

A feljelentési kötelezettség a terrorcselekményhez hasonlóan az elkövető hozzátartozóját is terheli. A (7) bekezdés a cselekmény sajátosságainak megfelelő szabályt tartalmaz; az érintett személy értesítése is megfelel a feljelentési kötelezettség teljesítésének. Az érintett személy nem feltétlenül a sértett, hanem pl. a gyermek esetén a szülő is lehet. A feljelentési kötelezettség a megelőzést hivatott segíteni. A sértett védelme érdekében a feljelentési kötelezettség a már elkövetett emberrablás esetében nem írtható elő, mivel a törvényalkotó ezzel esetenként a túszul ejtett személy életét, testi épségét tenné ki közvetlenül veszélynek. A feljelentés elmulasztója csak akkor büntethető, ha az emberrablást legalább megkísérelték.

A 39. §-hoz

A személyes adatok védelméről és a közérdekű adatok nyilvánosságáról az 1992. évi LXIII. törvény rendelkezik. Ennek érdekében a büntetőjog eszközeit is igénybe kell venni. A javaslat két tényállást tartalmaz, különbséget téve a személyes adatokkal és a különleges személyes adatokkal való visszaélés között.

A különleges adatok fokozott büntetőjogi védelme jut kifejezésre abban, hogy az ezekkel való visszaélés esetén a javaslat az adatkezelőt súlyosabb büntetéssel fenyegeti, és a 177/B. § (2) bekezdése szerint bűncselekményt követ el, aki különleges személyes adatot jogosulatlanul megszerez.

A 40. §-hoz

A Btk.-nak a levéltitok megsértésére vonatkozó hatályos szabályai nem differenciálnak az eltérő súlyú elkövetési formák között. A javaslat a minősített esetek beiktatásával megfelelően értékeli azt, hogy az elkövető foglalkozása, közmegbízatása felhasználásával sérti a levéltitkot. Súlyosabban minősül a cselekmény akkor is, ha a levéltitok megsértése jelentős érdeksérelmet okoz.

A javaslat a bűntetti alakzat bevezetése ellenére nem változtat azon a hatályos rendelkezésen, hogy a cselekményt magánvádas eljárásban bírálják el.

A 41. §-hoz

A Btk. 177/A. §-ban és a 177/B. §-ban írt új bűncselekmények hivatalból üldözendők, ezért a magánindítványra üldözendő bűncselekmények körét újra meg kellett határozni a javaslatban.

A 42. §-hoz

A Btk. 183/A. §-a a 210. §-hoz hasonló értelmező rendelkezést tartalmaz.

A 43-44. §-hoz

A Btk. 193. §-a és 195. §-a esetében a védeni kívánt jogtárgyak értéke, valamint a veszélyesebb elkövetési formák megjelenése indokolják a büntetési tételek felső határának emelését.

A 45-46. §-hoz

A nemi erkölcs elleni bűncselekmények körében a javaslat a szemérem elleni erőszak és a természet elleni erőszakos fajtalanság bűntettének törvényi tényállását a minősítő körülmények tekintetében a Btk. 197. §-ában meghatározott erőszakos közösülés bűntettéhez hasonlóan szabályozza, és a büntetési tételeket mind az alap, mind pedig a minősített esetek vonatkozásában egységesen állapítja meg. A szemérem elleni erőszak, vagy a természet elleni erőszakos fajtalanság bűntette is elkövethető oly módon, hogy az emberi mivoltában mélyen megalázott sértettnek nagymérvű testi vagy lelki gyötrelmet kell elszenvednie, ezért a hatályos szabályozás szerinti megkülönböztetés nem tartható fenn.

A 47. §-hoz

Az emberkereskedés és mások prostitúciója kihasználásának elnyomása tárgyában, New York-ban, 1950. március 21-én kelt, és az 1955. évi 34. tvr.-rel kihirdetett nemzetközi egyezmény 2. pontja a lakáson kívül az egyéb helynek a prostitúció céljára való rendelkezésre bocsátását is tiltja. A Btk. 205. §-a e tekintetben eltér az egyezménytől, aminek az a magyarázata, hogy a törvény megalkotásakor többnyire csak a lakás rendelkezésre bocsátása fordult elő. Az utóbbi időben gyakorivá váltak más elkövetési formák is. Különböző neveken működő kereskedelmi üzletekben, klubokban, szalonokban üzletszerű kéjelgést is folytatnak, vagy ezek a helyek - tevékenységük egészét tekintve - bordélyház jelleggel működnek. Az említett egyezményből fakadó nemzetközi kötelezettségeinknek megfelelően szükségessé vált a Btk. 205. §-ának újraszabályozása, ezáltal az üzletszerű kéjelgéshez kapcsolódó valamennyi magatartásforma büntetőjogi üldözése.

A javaslat - a Btk. 207. §-a (3) bekezdésének a) pontjához hasonlóan - a gyermekkorúak és a fiatalkorúak fokozott védelme érdekében iktatja be a Btk. 205. §-ának (3) bekezdését. A javaslat az üzletszerű kéjelgésre rábírást a hatályos joggal egyezően rendeli büntetni.

A 48. §-hoz

A Btk. 208. §-ában meghatározott szeméremsértés vétsége jelenlegi büntetési tételének keretén belül az elkövetési módon közötti súlybeli különbségek nem értékelhetők kellően, ezért a javaslat a szabadságvesztés felső határát felemeli.

A 49. §-hoz

A Btk. 204. §-ának hatályon kívül helyezése folytán szükségessé vált az üzletszerű kéjelgés fogalmának meghatározása.

A fajtalanság fogalmát eddig a miniszteri indokolás tartalmazta, a javaslat ezt a Btk.-ban helyezi el.

Az 50. §-hoz

A Btk. 211. §-ának módosítását a helyi népképviseleti szervek megváltoztatása indokolja.

Az 51. §-hoz

A személyi szabadság megsértésének büntetési tételét a javaslat 37. §-a súlyosbítja. A jogellenes fogvatartás elkövetője olyan személy, aki jogszabály felhatalmazása alapján és annak keretei között mást személyi szabadságában korlátozhat. Az ebből fakadó fokozott felelősségére tekintettel a javaslat a Btk. 228. §-ának (1) és (2) bekezdése setén a büntetés felső határát emeli, és a bűncselekmény privilegizált alakzatát megszünteti.

Az 52. §-hoz

A javaslat a hatályos rendelkezésekhez képest szűkíti azon cselekmények körét, amelyek alapján hatóság vagy hivatalos személy megsértésének megállapítására kerül sor. A hatóság iránti bizalom megingatására, illetve a hatóság tekintélyének csorbítására alkalmas tényállítások, kifejezések használatának büntetőjogi fenyegetettsége a véleménynyilvánítás szabadságának aránytalan korlátozását jelenti. ezért a javaslat az ilyen magatartások büntetőjogi üldözését nem engedi.

Ugyanakkor a hatóság vagy hivatalos személy megsértésének önálló bűncselekményként való szabályozása csak akkor indokolt, ha az elkövetőt a törvény súlyosabb büntetéssel fenyegeti, mint a rágalmazás, illetve a becsületsértés elkövetőjét. Ezért a javaslat a kiszabható büntetés felső határát mind az alapesetnél, mind pedig a minősített esetnél felemeli.

A javaslat a Btk. 232. §-ának (5) bekezdését, valamint ezzel összefüggésben a Btke. 20. §-ának (1) bekezdését úgy módosítja, hogy a jogszabályban meghatározott szerv mellett a sértett hivatalos személyt is feljogosítja a feljelentés megtételére. Ugyanakkor a megsértett hivatalos személynek méltányolható érdeke fűződhet ahhoz, hogy ne maga, hanem a szerv, illetve a hatóság vezetője tegye meg a feljelentést. Ezt a Btké. 20. §-ának új (1) bekezdése kimondja, hogy a feljelentés megtétele nem tagadható meg, ha azt a sértett hivatalos személy kívánja.

Az 53-54. §-hoz

A Btk. 238. §-a (4) bekezdésének és a 244. § (3) bekezdése a) pontjának módosítását a halálbüntetés eltörlése teszi szükségessé. A javaslat 54. §-a egyben bővíti a bűnpártolás súlyosabban minősülő eseteinek körét az emberrablás.

Az 55. §-hoz

A Magyar Köztársaság nemzeti jelképeit az Alkotmány 75-76. §-ai határozzák meg.

A javaslat 55. §-a a nemzeti jelképek védelmére tartalmaz új tényállást. Ez a bűncselekmény akkor valósul meg, ha az elkövető a magyar nemzet himnuszát, zászlaját, vagy címerét sértő vagy lealacsonyító kifejezést használ, vagy más ilyen cselekményt követ el. Abban az esetben, ha ez a cselekmény a magyar nemzetet is sérti, és egyben a magyar nemzet elleni gyűlöletre uszítás is megvalósul, a 269. § szerinti közösség elleni izgatás bűntette állapítható meg.

Az 56. §-hoz

Az utóbbi években gyakrabban fordult elő, hogy magukat fel nem fedő személyek különböző közintézményeket azzal fenyegettek, hogy ott robbanószerkezetet helyeztek el. A Btk. jelenlegi szabályai mellett csak az esetek egy részében van lehetőség a büntetőjogi felelősségre vonásra. A javaslat ezért a Btk. 270/A. §-ában bevezeti a közveszéllyel fenyegetés bűncselekményét.

A közveszéllyel fenyegetés alapesete veszélyeztetési bűncselekmény, amely alkalmas a köznyugalom megzavarására. Amennyiben a köznyugalom súlyos megzavarása következik be, úgy a (2) bekezdésben meghatározott bűntett, más esetekben pedig halmazat valósul meg (pl. a közérdekű üzem működésének megzavarása bűntettével).

A tényállásban írt fenyegetésre a Btk. 138. §-a az irányadó.

Az 57. §-hoz

Az üzletek működéséről szóló 6/1990. (IV. 5.) KeM rendeletet módosító 9/1991. (IV. 26.) IKM rendelet, valamint az egyes szabálysértésekről szóló 17/1968. (IV. 14.) Korm. rendeletet módosító 62/1991. (IV 26.) Korm. rendelet hozzájárulhat a pornográfia terjedésének megfékezéséhez.

E két rendelet szükségessé teszi a Btk. 272. §-ában megfogalmazott tényállás felülvizsgálatát. Az említett kormányrendeletekkel szabályozott szexuális áruk nagy része ugyanis a szeméremsértő tárgy fogalomkörébe tartozik. Ezen túlmenően a Btk. 272. §-a részben olyan elkövetési magatartásokat rendel büntetni, amelyek a Kormányrendelet értelmében szabálysértési szankciót vonnak maguk után.

A javaslat azokat rendeli büntetni, akik az üzletek működéséről szóló 6/1990. (IV. 5.) KeM rendeletet módosító 9/1991. (IV. 26.) IKM rendelet előírásait a szexuális áruk forgalmazásával kapcsolatban súlyosan megszegik. Az előírások súlyos megszegésének tekinthető egy szabálynak egy ízben történő megszegése akkor, ha a termékek értékesítésére, közszemlére tételére vonatkozó előírásokat durván szeméremsértő termékekre követik el.

Az előírások vagy tilalmak súlyos megszegésének kell tekinteni a szexuális áruk forgalmazásával kapcsolatos szabályok megszegésének szabálysértése miatt történt többszöri felelősségre vonást, de - összességében - annak minősülhet több szabály egyszerre történő megszegése is.

Az 58. §-hoz

Az utóbbi időben az önbíráskodás bűncselkeményének olyan durva és szervezett elkövetési formái terjedtek el, amelyek szükségessé teszik a büntetési tétel jelentős felemelését. Az önbíráskodás körébe tartoznak azonban kisebb tárgyi súlyú bűncselekmények is, ezért nem indokolt a szabadságvesztés alsó határának megállapítása.

Az 59. §-hoz

A javaslat kötelezően előírja a közszemérem megsértése esetén annak a dolognak az elkobzását, amelyre a bűncselekményt elkövetik.

A 60-61. §-hoz

1. Az elmúlt években Magyarországon is változtak a különböző kábító hatású anyagokkal és szerekkel való visszaélés formái. Amellett, hogy nőtt a hazánkon átmenő kábítószer-csempészet gyakorisága és veszélyessége, ma már kialakulóban van a magyar piac ellátására irányuló illegális kábítószer-kereskedelem. A hatályos szabályok az illegális kereskedővel szemben nem elég hatékonyak, a kábítószer fogyasztójával szemben viszont indokolatlanul szigorúak és célszerűtlenek.

A javaslat szigorítja a kábítószer kínálati oldalán szereplőkkel (előállítók, forgalmazók) szembeni szabályokat. Ugyanakkor lehetővé kívánja tenni a büntetőjogi útról való elterelést a fogyasztók esetében, ha önkéntes gyógykezelésnek vetik alá magukat.

A javaslat az elkövetési magatartások meghatározásánál igazodik az 1965. évi 4. törvényerejű rendelettel kihirdetett New York-i Egyezmény, az 1979. évi 25. törvényerejű rendelettel kihirdetett pszichotróp anyagokról szóló Bécsi Egyezmény előírásaihoz, valamint figyelembe veszi a Magyarország által aláírt 1988. évi ENSZ Egyezmény rendelkezéseit.

A Btk. új 282. §-ának (1) bekezdése a bűncselekmény alapesetét határozza meg, az elkövetési magatartások részletes felsorolásával. A (2) és (3) bekezdés a minősített eseteket szankcionálja. A javaslat új minősítő körülményt vezet be a (3) bekezdés b) pontjában, a magasabb büntetési tételkeret bevezetésével az illegális kábítószerkereskedő szervezetek és azok tagjaival szemben kíván fokozott szigorral fellépni. A kábítószer-kereskedelem sajátosságai folytán ez a minősítő körülmény jobban kifejezi a társadalomra veszélyességet, mint a bűnszövetség. A szervezetnek a kábítószer hatósági előírások megszegésével történő termesztésével, előállításával, megszerzésével, forgalomba hozatalával és kereskedelmével kell foglalkoznia. A tényállásban a forgalombahozatal mellett szükséges a kereskedelem felsorolása is, mivel ez már kifejezett szervezeti kereteket kíván, és a forgalombahozatalnál szélesebb körű tevékenységet (pl. az áru elrejtése, csomagolása, továbbítása) öleli fel.

Az (1) bekezdés alapján a kábítószerrel visszaéléshez anyagi eszközt szolgáltató személyt csak bűnrészesként lehetne felelősségre vonni. A javaslat e magatartás járulékos jellegét megszünteti és ezzel kizárja a Btk. 87. §-a (3) bekezdésének alkalmazását.

Az (5) bekezdés a csekély mennyiségű kábítószerrel történő elkövetést vétségként szabályozza. Ez magában foglalja az (1) bekezdésben írt valamennyi elkövetési magatartást.

A javaslat (7) bekezdése - ha súlyosabb bűncselekmény nem valósul meg - büntetni rendeli azt a személyt, aki nagy nyilvánosság előtt kábítószerfogyasztásra hív fel. Ennek megfelelően ha a felhívás az (1)-(4) bekezdésben meghatározott bűncselekményhez kapcsolódik, az elkövető az (5) bekezdés szerint előkészület miatt büntetendő. A (7) bekezdés alapján felel az is, aki ténylegesen nem kínál kábítószert, de nyilvánosan a másik számára vonzóvá teszi a kábítószer fogyasztást, pl. azt állítván, hogy kábítószert tartalmazó szert ad át, de ténylegesen ártalmatlan anyagot szolgáltat.

2. A javaslat 61. §-a a kábítószerélvezőkkel kapcsolatban differenciált elbírálásra ad lehetőséget; új büntethetőséget megszüntető okot állapít meg abban az esetben, ha a kábítószerfogyasztó csekély mennyiségű kábítószert saját használatára termeszt, előállít, megszerez vagy tart, vagy ha a kábítószer fogyasztásával összefüggésben két évi szabadságvesztésnél nem súlyosabb bűncselekményt követ el, és az elsőfokú ítélet meghozataláig folyamatos gyógykezelésben vesz részt.

Ebben az esetben nagyobb társadalmi érdek fűződik ahhoz, hogy a kábítószerélvező gyógykezeltesse magát, minthogy a kisebb súlyú bűncselekmény miatt büntetést szabjanak ki vele szemben. A szenvedély, önkárosító szokás ellenében a büntetés kevésbé hatékony eszköz, mint a gyógyítás. A javaslat ezen rendelkezései összhangban vannak a nemzetközi egyezményekkel is.

A folyamatos gyógykezelésnek legalább hat hónapig kell tartania, mert a gyakorlati tapasztalatok azt igazolják, hogy ennél rövidebb tartamú gyógykezeléstől nem várható eredmény. A javaslat nem kívánja meg annak az igazolását, hogy a kezelés eredményre vezetett, csak a kezelés tényét kell igazolni. Az okiratnak hitelt érdemlőnek kell lennie. Az Állami Népegészségügyi és Tisztiorvosi Szolgálat területileg illetékes hatósága jogosult ügykörében ilyen közhitelű okirat kiállítására.

A 62. §-hoz

A Btk. 283. §-a szabályozza a kóros szenvedélykeltés bűncselekményét. A hatályos jogszabály a tizennyolc éven aluli korosztály védelmét célozza, de a büntetőeljárások többsége olyan fiatalkorúak ellen indul, akik hasonló korú társaikkal együtt különböző kábulatkeltésre alkalmas anyagokat fogyasztanak. A javaslat szerint ezt a bűncselekményt csak a felnőttkort betöltött személy követheti el.

A 63. §-hoz

A kábítószer fogalmát ezideig a Btke. 23. §-a tartalmazta. A javaslat az értelmező rendelkezést a Btk. szabályai közé beépíti.

A 64. §-hoz

A Btk. hatályos 287. §-a a gazdaságirányítás tervutasításos rendszerére épült, ezért a piacgazdaságra történő áttéréssel értelmét vesztette. Nem felel meg annak a követelménynek sem, hogy a tényállás elemeit maga a Btk. határozza meg.

A piacgazdaság viszonyai között is büntetőjogi üldözést kíván egyes nemzetközileg ellenőrzött termékek és technológiák forgalmára, az ellenőrzés alá vont anyagok előállítására és kereskedelmére vonatkozó szabályoknak a megszegése. A javaslat nemzetközi kívánalmaknak tesz eleget azzal, hogy a nemzetközileg ellenőrzött, így különösen a COCOM-listán szereplő kettős felhasználású vegyi, biológiai termékek és ezek előállítására szolgáló berendezések, valamint a kábítószerek, pszichotróp anyagok és az ezek előállításához szükséges prekurzorok, felszerelések, berendezések importálásával, exportálásával, tranzitforgalmával, reexportjával kapcsolatos okmányolási kötelezettségek megszegését büntetendővé nyilvánítja.

A 65. §-hoz

A Btk. 288. §-a a népgazdaság szerveinek megtévesztésével szemben biztosít büntetőjogi védelmet. A javaslat 65. §-a e törvényi tényállást alapvetően módosítja. A bűncselekmény tárgya az állam által biztosított gazdasági támogatások rendszere. E támogatások formái változatosak lehetnek - állami dotáció, kedvezményes kamatozású hitelek, tartozás elengedése, devizakiutalás stb. -, közös jellemzőjük azonban, hogy megszerzésükkel a gazdaság alanyai különböző előnyökhöz jutnak.

Ezeket az előnyöket minden állam a kiemelkedő jelentőséggel bíró gazdasági célok megvalósításának elősegítésére biztosítja. A bűncselekmény elkövetési magatartása a döntésre jogosult szerv agy személy megtévesztése, ami aktív és passzív magatartással (pl. A döntés meghozatala szempontjából lényeges tények elhallgatásával) egyaránt megvalósulhat. Aki megtévesztő magatartást tanusít, de olyan gazdasági előnyhöz jut, amelyre jogosult lenne, nem követi el a 288. §-ban meghatározott bűncselekményt.

A 66. §-hoz

A Btk. megalkotása óta eltelt időszakban a külkereskedelmi tevékenység folytatásának lehetőségei nagymértékben megváltoztak.

A külkereskedelmi tevékenység csak szűk körben kötött engedélyhez, de egyes jogszabályokban meghatározott áruk és szolgáltatások kivitele és behozatala továbbra is csak engedély birtokában történhet. Mivel az engedélyhez kötöttség egyebek közt olyan kiemelkedő jelentőségű termékekre áll fen, mint amilyenek a haditechnikai eszközök és a pszichotróp anyagok, az előírás megszegőivel szemben szigorú büntetést kell kilátásba helyezni. A javaslat a Btk. 297. §-ában szabályozott és idejétmúlt tényállást, amelyek a jogosulatlan külkereskedelmi tevékenységet rendeli büntetni, hatályon kívül helyezi.

A 67. §-hoz

A Btk. 309. §-a a pénzügyi bűncselekmények körében szabályozza a devizagazdálkodás megsértését. A hatályos tényállás a pénzügyi kormányzatnak a bűncselekménnyé nyilvánításra lényegében teljeskörű felhatalmazást ad. Ez a kodifikációs megoldás tovább nem tartható fenn, mivel a törvényesség követelménye megkívánja az elkövetési magatartások Btk.-beli rögzítését. A devizagazdálkodással kapcsolatos kötelességek és tilalmak között gazdasági jelentőségüket tekintve kiemelkedőek a devizaérték (külföldi fizetőeszköz, külföldi pénzértékre szóló, külföldi által kibocsátott értékpapírok, külföldi adóssal szemben fennálló követelések stb.) tekintetében a rendelkezésre bocsátási kötelezettséget megállapítóak, illetve azok, amelyek ilyen értékeknek a devizahatóság rendelkezése alóli kivonását, az országból engedély nélküli kivitelét, illetőleg az illegális átutalást tiltják.

A devizagazdálkodás érdekeit sértő, igen jelentős számú cselekmény közül a javaslat csak a legalapvetőbb devizajogi tilalmaknak és korlátozásoknak kíván büntetőjogi védelmet biztosítani. A többi szabályszegést elegendő szabálysértésként szabályozni, már csak azért is, mert ezekben az esetekben a büntetőeljárás során a bíróságok csak elvétve alkalmaznak olyan jellegű és súlyú joghátrányt, amelynek alkalmazására a szabálysértési eljárásban ne nyílna lehetőség.

A javaslat az elkövetési magatartások meghatározásakor a Deviza Kódex 5. § (1) bekezdésének c) és d) pontjához, a 6. § (1) bekezdésének e) pontjához és a 6. § (2) bekezdéséhez, valamint a 9. § (1) és (2) bekezdésének rendelkezéseihez igazodik.

A tiltott kivitel, a külföldiek részére vagy megbízásukból történő engedély nélküli fizetés, valamint a belföldön lévő vagyoni érték tekintetében az engedély nélküli szerződéskötés büntetőjogi üldözését az az alapvető érdek teszi szükségessé, amely az értékeknek, főként a fizetőeszközöknek és a műtárgyaknak az országban maradásához fűződik.

A külföldi követelések büntetőjogi védelmének egységes szabályozása magában foglalja az előírást is, amely szerint a tulajdonos (birtokos, rendelkezésre jogosult) köteles együttműködni abban, hogy a devizahatóság a bejelentett értékekkel rendelkezhessen.

A szabályozásból következik, hogy a Btk. 309. §-a (1) bekezdésének a) pontjában meghatározott bűncselekmény külföldi által is elkövethető, a b) pont csak belföldiekre vonatkozik.

A 68. §-hoz

A javaslat kiegészíti a Btk. 310. §-ának tényállását azzal, hogy a társadalombiztosítási, egészségbiztosítási és nyugdíjjárulék nem fizetését is meghatározott feltételek mellett - az adócsaláshoz hasonlóan - büntetni rendeli. ennek oka, hogy a társadalombiztosításnak több tízmilliárd forinttal tartoznak, a behajtására tett intézkedések eredménytelenek, még olyan gazdálkodó szervekkel szemben is, amelyek beruháznak, tehát nyilvánvalóan rendelkeznek pénzeszközökkel.

A javaslat a (4) bekezdésben az adócsalásnál eddig ismert elkövetési formák mellett büntetni rendeli mind az adó, mind a társadalombiztosítási, egészségbiztosítási és nyugdíjjárulék vonatkozásában azt a magatartást is, amikor az adós a már megállapított kötelezettségének nemfizetése céljából téveszti meg a hatóságot, ha ezzel a behajtást jelentősen késlelteti vagy megakadályozza.

Az ítélkezési gyakorlat szerint az adócsalás adófajtánként külön-külön bűncselekményt valósít meg. Ennek megfelelően az adó, a társadalombiztosítási járulék, az egészségbiztosítási járulék és a nyugdíjjárulék egyidejű be nem fizetése szintén halmazatot valósít meg.

A 69. §-hoz

A Munkanélküliek Szolidaritási Alapjába fizetendő munkaadói és munkavállalói járulékról a foglalkoztatás elősegítéséről és a munkanélküliek ellátásáról szóló 1991. évi IV. törvény rendelkezik. A munkaadói és a munkavállalói járulékokból származó befizetéseket az állami adóhatóságok gyűjtik össze és utalják át a Munkanélküliek Szolidaritási Alapja részére. A járulék kiszámítására, levonására és azok befizetésére vagy a befizetés elmulasztásának jogi következményeire az adózás rendjére vonatkozó szabályok irányadók.

A társadalombiztosítási járulék befizetésének elmulasztásához hasonlóan az utóbbi időben jelentőssé vált a Munkanélküliek Szolidaritási Alapjába befizetendő munkaadói és munkavállalói járulék befizetésének elmaradása is. E be nem fizetett járulékok behajtására tett intézkedések nem hatékonyak, ezért szükséges a büntetőjog eszközeinek igénybevétele is a fizetési kötelezettség kikényszerítése érdekében.

Figyelemmel arra, hogy a munkavállalói járulék csak főfoglalkozású munkaviszony alapján kapott keresetből vonható le, és azt a munkaadó állapítja meg, vonja le, fizeti meg, és a saját bevallási keretében vallja be, mind a munkaadói, mind pedig a munkavállalói járulék befizetésének elmulasztásáért csakis a munkaadó vagy a munkaadó által megbízott személy felelőssége jöhet szóba.

A 70. §-hoz

A javaslat 70. §-a az új 310/B. § (1) bekezdésében a társadalombiztosításról szóló, 1975. évi II. törvény szóhasználatát követve, a munkáltatót jelöli meg a bűncselekmény alanyaként. Az (1) bekezdés szerinti befizetés elmulasztása azokra járulékokra vonatkozik, amelyet a munkáltató von le a munkavállaló részére járó személyi juttatásból. Ezzel szemben a (2) bekezdés alapján az elkövető mindazon járulékok befizetésének elmulasztásáért felel, amelyet nem a munkavállalótól kell levonni. ennek megfelelően az alanyi kör is szélesebb, mint az (1) bekezdésben.

Alapvető érdek fűződik ahhoz, hogy a társadalombiztosításnak járó tartozások csökkenjenek, és ezeket mielőbb kiegyenlítsék. Ezért a javaslat szerint a tartozás megfizetése büntethetőséget megszüntető ok: a (4) bekezdés szerint nem büntethető az elkövető, ha a társadalombiztosítási, egészségbiztosítási vagy nyugdíjjárulék hátralékát kiegyenlíti. Ugyanakkor a tartozás kiegyenlítése csak akkor biztosít büntetlenséget, ha arra a vádirat benyújtásáig sor kerül. Amennyiben a vádirat benyújtása után történik meg a fizetés, a bíróság ezt a körülményt a büntetés kiszabása során értékelheti.

A bűncselekmény elkövetése mindkét esetben csak akkor valósul meg, ha a befizetés elmulasztása önhibából történik.

A 71. §-hoz

A Btk. 328. §-ának (1) bekezdése szerint, aki árunak közvetlenül a fogyasztók részére forgalomba hozatala során hamis méréssel vagy számolással, illetve az áruminőségének megrontásával a vásárlókat megkárosító tevékenységet folytat, ha súlyosabb bűncselekmény nem valósul meg, a vásárlók megkárosítása bűncselekményét követi el. A javaslat e tényállást a fogyasztók érdekeinek teljeskörű védelme céljából kiegészíti azzal, hogy az elkövetőre nézve kötelezően megállapított árnál - így pl. a hatósági árnál - magasabb ár kérését, kikötését vagy elfogadását is büntetni rendeli.

A 72. §-hoz

Hatályos jogunkban az egyes szabálysértésekről szóló 17/1968. (IV. 14.) Korm. rendelet 165. §-a tiltja a szerzői művek jogosulatlan használatát. A szabálysértési tényállás azonban nem fogja át mindazokat a szerzői jogot sértő magatartásokat, amelyek szankcionálása indokolt, és a szabálysértési jogkövetkezmény sem alkalmas a szerzői jog megsértésétől való visszatartásra.

A javaslat 72. §-a a szerzői és a szomszédos jogok megsértése elnevezéssel új tényállást iktat be a Btk.-ba.

A bűncselekmény jogi tárgya az irodalmi, tudományos vagy művészeti alkotás, az előadóművészi teljesítmény, a hangfelvétel, a rádió vagy a televízió műsora. Ez a felsorolás összhangban áll az 1969. évi III. törvénnyel és az ennek a végrehajtásáról szóló 9/1969. (XII. 29.) MM rendelettel, valamint a hangfelvételgyártói jogokról szóló 1975. évi 19. törvényerejű rendelettel.

A tényállás címe arra a különbségre utal, hogy a szerzői jog az egyéni, eredeti alkotásokra vonatkozó jogokat tartalmazza, míg az előadóművészeket, hangfelvétel gyártókat, a rádiós és televíziós szervezeteket megillető jogok műközvetítői teljesítményre vonatkoznak (szomszédos jogok). A szerzői jog és a szomszédos jogok a nemzetközi egyezmények rendszerében is külön kategóriát képeznek. Az Európai Közösségekkel kötött és 1992. március 1-jén hatályba lépett Ideiglenes Megállapodás a szerzői jog védelmének kötelezettsége mellett előírja a szomszédos jogokat szabályozó 1961-es ún. Római Egyezményhez való csatlakozást.

A javaslat szerint a szerzői és a szomszédos jogok megsértése a vagyon elleni bűncselekmények körébe illeszkedik, ezért a vagyoni hátrány okozása minden esetben feltétele a bűncselekmény megvalósulásának. A javaslat azonban az (1) bekezdésben értékhatárt nem állapít meg, ily módon az olyan cselekmények is üldözendők, amelyek a személyiségi jogokat sértik, noha az okozott vagyoni hátrány igen kis mértékű.

A (2)-(3) bekezdés bűntetté nyilvánítja azt az esetet, ha a szerzői jog megsértését üzletszerűen, jelentős vagy különösen nagy vagyoni hátrányt okozva követik el. A jelentős és különösen nagy vagyoni hátrány mértékét a Btké. 27/A. §-ának a Javaslat 85. §-ával módosított (1) bekezdése határozza meg.

Az új 329/A. § (4) bekezdése a szerzői és szomszédos jogok gondatlan megsértését is büntetni rendeli. Az (1) bekezdéssel összhangban a javaslat a cselekmény gondatlan alakzatánál sem állapít meg értékhatárt. Az (5) bekezdés mind a szándékos, mind pedig a gondatlan elkövetés esetén kötelezővé teszi az elkobzást abban az esetben is, ha a dolog nem az elkövető tulajdona, de a tulajdonos előzetesen tudott a bűncselekmény elkövetéséről.

A 73. §-hoz

Az önkényes eltávozás vétségét - amely huszonnégy órát meghaladó jogtalan távolléttel valósul meg - általában fegyelmi eljárás keretében bírálják el. A javaslat azonban a katonai bűncselekmények parancsnoki hatáskörben való elbírálását megszünteti. Az ilyen rövid jogtalan távollét nem indokolja, hogy a bíróság szabjon ki büntetést, azért sem, mert a katonával szemben megfelelő súlyú fenyítés alkalmazható. Ezért a javaslat 73. §-a a huszonnégy órát negyvennyolc órára és - a vétségi, illetve bűntetti alakzat arányának megtartása érdekében - a bűntettnél a jogtalan távollét időtartamát hat napról kilenc napra emeli fel. Egyúttal mellőzi azt a rendelkezést, amely lehetőséget ad az ismételt fegyelemsértés bűncselekményként történő elbírálására.

A 74. §-hoz

A javaslat 74. §-a a kötelességszegés szolgálatban vétségi alakzatát módosítja; egyértelművé teszi, hogy a kiemelt szolgálatok ellátására vonatkozó rendelkezések súlyosabb megszegése minősül csak bűncselekménynek, ennek érzékeltetésére példálózó felsorolást tartalmaz. Az enyhébb súlyú kötelességszegés fegyelemsértésként értékelhető.

A 75. §-hoz

Javaslat a javító-nevelő munkát hatályon kívül helyezi, és bevezeti a közérdekű munka büntetést. A javaslat 75. §-a arról rendelkezik, hogy a Btk. Különös részében a javító-nevelő munka helyébe mely esetekben lép a közérdekű munka.

A 76. §-hoz

A javaslat tartalmazza a Btk. tervezett új szabályaihoz kapcsolódó büntető eljárási szabályok módosítását is. A Be. 25. §-a (1) bekezdésének d) pontjában a megyei bírósági hatáskört kiegészíti a Btk.-ba beiktatott új bűncselekménnyel, az emberrablással. Az elkövetési magatartások bonyolultsága, a súlyos érdeksérelem indokolja a megyei bírósági hatáskör megállapítását.

A 77. §-hoz

Az ügyészség feladatkörében bekövetkezett változások nem indokolják annak a szabálynak a fenntartását, hogy a legfőbb ügyész elrendelhesse a nyomozást abban az esetben, ha a feljelentésre jogosult hatóság e jogával nem kíván élni.

A 78. §-hoz

A javaslat a 78. §-ában új büntethetőséget megszüntető okot állapít meg. Ennek egyik feltétele a folyamatos gyógykezelés, amely legalább hat hónapig tart. Az eljárás felfüggesztése kötelező, mivel ebben az esetben a nagyobb társadalmi érdek a kábítószerfogyasztó gyógykezeléséhez fűződik. Ha az elkövető igazolja, hogy egy éven belül részt vett a folyamatos gyógykezelésben, a nyomozást a Be. 139. §-a (1) bekezdésének c) pontja alapján meg kell szüntetni, egyéb esetben pedig az eljárást folytatni kell.

A 79. §-hoz

A javaslat a Be. új 137. §-ának (2) bekezdéséhez hasonlóan szabályozza az eljárás felfüggesztésének új esetét a bírósági eljárásban. Erre olyankor kerül sor, ha a nyomozást a kábítószerélvező terhelttel szemben a gyógykezelés céljából nem függesztették fel. Amennyiben a törvényi feltételek fennállnak az eljárás felfüggesztése kötelező.

A 80. §-hoz

A Btk. 47/A. §-ának (3) bekezdése rendelkezik arról az esetről, amikor a bíróság életfogytig tartó szabadságvesztésre ítélés esetén utólag határozhat a feltételes szabadságra bocsátás legkorábbi időpontjának elhalasztásáról. Ennek az eljárásjogi kereteit teremti meg a különleges eljárások körében a javaslat 80. §-a.

Ennek az eljárásnak a keretében a bíróság akár tíz évvel is meghosszabbíthatja azt az időtartamot, amelyet az elítéltnek a feltételes szabadságra bocsátásáig le kell töltenie, ezért indokolt, hogy tárgyaláson, a büntetti eljárás szabályai szerint döntsön.

A 81-82. §-hoz

Az 1945. évi VII. törvénnyel törvényerőre emelt 81/1945. ME rendelet 12. §-ának a) pontja és 14. §-ának a) pontja tartalmazza a halálbüntetés kiszabásának lehetőségét. A javaslat szerint a halálbüntetés helyébe az életfogytig tartó szabadságvesztés lép.

A 83. §-hoz

A Btké. 20. §-a (1) bekezdésének módosítása a Btk. 232. §-a (5) bekezdésének módosításával függ össze.

A javaslat a jogértelmezési nehézségek kiküszöbölése érdekében mellőzi a hatóság vagy hivatalos személy megsértése miatti feljelentés tételére jogosult szerveknek és személyeknek a felsorolását.

A Btké. 20. §-ának új (1) bekezdése a megsértett hivatalos személyt és annak a szervnek a vezetőjét, amelynek tagja a sértett hivatalos személy egyaránt felhatalmazza a feljelentés megtételére. Előfordulhat olyan eset is, hogy a hivatalos személy megsértésén keresztül nem azt a szervezet sértik meg, amelynek a hivatalos személy a tagja, hanem más hatóságot. Ebben az esetben indokolt a megsértett hatóság vezetőjét is feljogosítani a feljelentés megtételére.

A 84-85. §-hoz

A Btké. 27. §-a az egyes bűncselekmények bűntetti és vétségi alakjának érték szerinti elhatárolását tartalmazza a 27/A. §-a pedig a jelenetős és különösen nagy elkövetési értéket. Az elmúlt években bekövetkezett nagymértékű és jelentősen felgyorsult infláció miatt ugyanannak a bűncselekmények az elkövetése súlyosabb következményt vonhat maga után, mint egy-két évvel korábban ezért a javaslat az értékhatárokat jelentősen megemeli.

Ezen túlmenően a Btk-ba újonnan beiktatott egyes bűncselekményeknél is szükségessé vált az értékhatárok meghatározása.

A 86. §-hoz

Az adó-, társadalombiztosítási család, Munkanélküliek Szolidaritási Alapjába fizetendő munkaadói és munkavállalói járulék fizetési kötelezettség megszegése, a társadalombiztosítási, egészségbiztosítási vagy nyugdíjjárulék fizetési kötelezettség megsértése bűncselekményeinek nincs szabálysértési alakzata. Semmi nem indokolja azonban azt, hogy e cselekmények értékre tekintet nélkül bűncselekmények legyenek. Ezért e § kimondja, hogy nem valósul meg bűncselekmény, ha az adó, illetve a járulékcsökkenés mértéke ötvenezer forintot nem halad meg.

A 87. §-hoz

A 84-85. §-nál kifejtett indokokra figyelemmel a szabálysértési értékhatárok felemelése is indokolt.

A 88. §-hoz

A Btké. 29. §-a (2) bekezdésének b) pontja szerint a bűnügyi nyilvántartás kiterjed az elzárással is büntethető szabálysértés miatt megbüntetett személyekre is. Minthogy az 1990. évi XXII. törvény 6. §-a megszüntette az elzárással sújtható szabálysértések kategóriáját, a javaslat az erre utalást a Btké. 29. §-a (2) bekezdésének b) pontjából elhagyja.

A 89. §-hoz

A Btké. 31. §-ának c) pontja - egyebek között - arról rendelkezik, hogy a közveszélyes munkakerülés szabálysértése elbírálásához a szabálysértési hatóságnak értesítést lehet adni a közveszélyes munkakerülés szabálysértése vagy vétsége miatti elítélésről. Minthogy az 1989. évi XXIII. törvény 2. §-ának (2) bekezdése megszüntette a közveszélyes munkakerülés bűncselekményi és szabálysértési alakját, a javaslat a Btk.-ból is kiiktatja az erre vonatkozó rendelkezést.

A 90-94. §-hoz

A szabálysértés miatt kiszabható pénzbírság legmagasabb összegét a javaslat ötvenezer forintban határozza meg. A törvény vagy kormányrendelet által megállapított egyes szabálysértéseknél a pénzbírság összegének felső határát a javaslat arányosan emeli. A pénzbírság összegének növelésével függnek össze a javaslat azon rendelkezései, amelyek az elzárásra történő átváltoztatás szabályát és a helyszíni bírság összegét módosítják.

A 95. §-hoz

Az adatvédelmi szabályok megsértésének vannak olyan esetei, amelyek büntetőjogi üldözést nem kívánnak, de szabálysértési minősítésük indokolt. Ennek megfelelően a javaslat 95. §-a az adatvédelemmel összefüggő szabálysértés tényállását határozza meg.

A 96. §-hoz

Az Sztv. 105. §-ának (1) bekezdése a tulajdon elleni szabálysértések törvényi tényállását határozza meg, ez tartalmazza a kétezer forintos értékhatárt is. A javaslat 96. §-a ezt úgy módosítja, hogy az értékhatárt - a Btké. 28. §-a (1) bekezdésének a javaslat 87. §-ában történt módosításával összhangban - ötezer forintban állapítja meg.

A 97. §-hoz

Az Sztv. 107., §-a az orgazdaság szabálysértéséről rendelkezik. Az (1) bekezdés a) pontja a kétezer forintos szabálysértési értékhatárt tartalmazza, a javaslat ezt ötezer forintra emeli fel.

A 98. §-hoz

Az üzérkedés (Btk. 299. §) hatályon kívül helyezése szükségessé teszi az Sztv. 111. §-a (1) bekezdésének - a jogosulatlan kereskedés törvényi tényállásának - módosítását.

A társadalomra veszélyességre tekintettel a pénzbírság jelenlegi tízezer forintos mértékét a javaslat az új szabálysértés esetében a harmincezer forintra emeli fel.

A 99-101. §-hoz

A javaslat a 87. §-al összhangban határozza meg a szabálysértési értékhatárokat az Sztv. 113/A. §-ában, 114. §-ában, 115. §-ában is.

A 102. §-hoz

A javaslat a devizaszabálysértés tényállását a bűncselekményi alakzathoz igazítja és felemeli a szabálysértési bírság összegét.

-----STARTING---POINT---VEGE---

A 103. §-hoz

1. A javaslat rendelkezik a törvény hatálybalépéséről, ezzel egyidejűleg a Btk., a Be., az 1945. évi VII. törvénnyel törvényerőre emelt 81/1945. (II. 5.) ME rendelet, az 1979. évi 11. törvényerejű rendelet, az 1968. évi I. törvény egyes §-ainak hatályon kívül helyezéséről.

A hatályos Btk. 1. §-a a törvény célját határozza meg. A normatív tartalmat nélkülöző, lényegében preambulumnak megfelelő deklarációt tartalmazó, és részben az Alkotmánnyal is ellentétes szöveg fenntartása nem indokolt.

A Btk. 48/A. §-ának és a 87. §-a (5) bekezdésének, a 91. §-a (2) bekezdésének, a 93. §-a (1) és (3) bekezdésének, a 95. §-ának, a 120. §-a (3) bekezdésének a hatályon kívül helyezése a szigorított javító-nevelő munka és a kijelölt munkahelyen végzendő javító-nevelő munka hatályon kívül helyezésével függ össze.

A javaslat egységes szabályokat állapít meg a különös és többszörös visszaesőkre, ezért a Btk. 98. §-át hatályon kivül helyezi.

A Btk. 102- §-ának (3) bekezdését, 103. §-ának (2)-(3) bekezdését a javaslat a mentesítési szabályok módosítása miatt helyezi hatályon kívül.

A Btk. 125. §-ának hatályon kívül helyezésével a javaslat megszünteti a katonával szemben a bűncselekmény fegyelmi jogkörben való elbírálásának lehetőségét. A hatályos szabályozás nincs összhangban az Alkotmány azon rendelkezéseivel, melyek szerint az igazságszolgáltatást csak a bíróságok gyakorolják, illetőleg mindenkinek joga van ahhoz, hogy az ellene emelt vádat a bíróság bírálja el.

A Btk. 126. §-ának hatályon kívül helyezése a halálbüntetés eltörlésével függ össze.

A Btk. 152. §-ának, a 218. §-a (3) bekezdésének a részbeni, és a 304. § (5) bekezdésének a hatályon kívül helyezését a vagyonelkobzás szabályainak módosítása indokolja.

A Btk. 204. §-ának hatályon kívül helyezésével a javaslat nem kívánja büntetni az üzletszerű kéjelgés elkövetőjét. E törvényi tényállás kiiktatása mellett szól az a körülmény, hogy az ilyen magatartások büntetlenül hagyásától remélhető a prostitúcióhoz kapcsolódó bűncselekmények hatásosabb üldözése. Az üzletszerű kéjelgéshez társuló, azt elősegítő, kihasználó, abból hasznot húzó személyek fokozott büntetőjogi felelősségre vonásához nagyobb társadalmi érdek fűződik, mint a prostituált büntethetőségéhez.

Hatályon kívül helyezi a javaslat a beruházási fegyelem megsértése és a pénzügyi fegyelem megsértése szabálysértési alapját (Sztv. 108/B. § és 108/C. §), mivel ezeket a tényállások a centralizált tervutasításos rendszerhez kötődnek.

A Btk. 316. §-a (2) bekezdésének e) pontja, 317. §-a (2) bekezdésének d) pontja, 318. §-a (2) bekezdésének d) pontja, 324. §-a (2) bekezdése b) pontjának második fordulata és 326. §-a (2) bekezdése a) pontjának második fordulata pusztán az elkövető személyére tekintettel minősít bűncselekménnyé egyébként szabálysértést megvalósító magatartásokat. Jogállami viszonyok között az elkövető személyi körülményei, előélete nem eredményezhetik a felelősségi alakzat módosulását, ezért a javaslat ezeket a rendelkezéseket hatályon kívül helyezi.

Az 1945. évi VII. törvénnyel törvényerőre emelt 81/1945. (II. 5.) ME rendelet 3. §-a a vagyonelkobzásról rendelkezik. A javaslat a vagyonelkobzás szabályait akként módosítja, hogy az csak haszonszerzés végett elkövetett bűncselekmény miatt szabható ki, ezért mellőzi a javaslat ezt a rendelkezést.

Az 1979. évi 11. törvényerejű rendelet módosítása a fegyelmező zászlóalj, mint büntetésvégrehajtási mód megszünésével függ össze.

A Btké. 29. §-a (2) bekezdésének c) pontja és 30. §-a (1) bekezdésének k) pontja a rendőrhatósági kényszerintézkedés hatálya alatt állók nyilvántartásáról rendelkezik. Minthogy a rendőrhatósági kényszerintézkedéseket a 9/1989. (XII. 19.) BM rendelet megszüntette, ezeknek a bűnügyi nyilvántartásba való felvétele tárgytalanná vált.

A szerzői és szomszédos jogok megsértésének bűncselekménnyé nyilvánítása folytán hatályon kívül kell helyezni a 17/1968. (IV. 14.) Korm. rendeletnek a szerzői művek jogosulatlan használata szabálysértéséről rendelkező 165. §-át.

2. A javaslat 98. §-ának (2)-(3)-(4)-(5) bekezdése átmeneti rendelkezéseket tartalmaz a feltételes szabadságra bocsátása, a mentesítésre, és a törvény hatályba lépésekor büntetésüket fegyelmező zászlóaljban töltő elítéltek büntetésének további végrehajtására.