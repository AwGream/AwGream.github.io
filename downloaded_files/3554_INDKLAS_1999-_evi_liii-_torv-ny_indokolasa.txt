1999. évi LIII. törvény indokolása

az egészségügyet, illetőleg a gyógyszerellátást érintő egyes törvények módosításáról

-----STARTING---POINT---ALTALANOS--- 

A törvény célja, hogy a Magyar Orvosi Kamara (a továbbiakban: MOK), valamint a Magyar Gyógyszerész Kamara (a továbbiakban: GYOK) köztestületkénti működésének eltelt öt éve alatt megszerzett gyakorlati tapasztalatok alapján az 1994. évi XXVIII. törvényt, illetőleg az 1994. évi LI. törvényt korszerűsítse. A korszerűsítés átfogja a kamarai működés legfontosabb jogi jellegzetességének, a MOK, illetve a GYOK köztestületi jogállásának erősítését a kamarai feladat- és hatáskörök részleges újra szabályozásával; a MOK-nak, valamint a GYOK-nak a szakmai önkormányzás gyakorlása során, a közfeladatok, illetve az érdek-képviseleti funkciók ellátásával összefüggésben kialakult, részben közjogi, részben szakmai mellérendeltségi intézményi kapcsolatainak felülvizsgálatát; valamint a kamarai feladatok jellegének jobban megfelelő, az operatív működést, döntéshozatalt elősegítő belső szervezeti, strukturális változtatásokat. A törvény a MOK és a GYOK köztestületi jellegéből adódó közjogi felelősségének alapján a szakmai kamarákat az egészségügyi igazgatás "egyenrangú" szereplőiként kívánja bevonni az ágazat irányításába a kamarai működés sajátosságainak keretei között (politikai felelősség hiánya). Ugyanakkor a szakmai kamarák irányítási, közhatalmi felelősségének megnövekedésével, illetőleg törvényben biztosított szakmai érdekképviseleti feladatai bővülésével egyidejűleg a közjogi felelősség érvényesíthetőségének garanciáit, illetőleg a szakmai érdekérvényesítés és a közigazgatás ésszerű működésének összhangját, az érdekképviseleti feladatok ellátásának okszerűségét a törvény előtérbe állítja.

Az Országgyűlés 1998. március 16-ai ülésnapján elfogadta az emberi felhasználásra kerül gyógyszerekről szóló 1998. évi XXV. törvényt (a továbbiakban: Gytv.) mely 1999. január 1-jén hatályba lépett. A törvény összhangban az e tárgykört szabályozó közösségi joganyaggal meghatározza a gyógyszerészet és a gyógyszerellátás a gyógyszer előállítástól a forgalmazáson keresztül egészen a termékkör felhasználásáig terjedő útjának alapvető szabályait. A törvény kerettörvény, így célzatosan nem szabályozza azokat az ún. részterületeket, amelyeket a tudomány és a technika folyamatos fejlődésére tekintettel a szabályozás szintje szempontjából célszerű alacsonyabb szintű jogforrásban rendezni. A törvény végrehajtási rendeleteinek megalkotása során derült azonban fény azokra az apróbb törvényi pontatlanságokra, amelyek megnehezítik, illetve megakadályozhatják a törvény európai uniós irányelvekkel történő teljes harmonizációját. A módosítás iránya ezért elsősorban technikai jellegű szövegpontosítás, illetve a teljes jogharmonizációt megvalósító szabályozás kialakítása, figyelemmel a gyógyszer speciális áru voltára. A módosítás másik fő iránya az a Kormányprogramban meghatározott közigazgatás korszerűsítési cél, amely a központi közigazgatási szervek hatósági feladatoktól történő megtisztítását irányozza. A Kormány programja célul tűzi ki a jogalkotás számára, hogy azokat az alapvetően hatósági jellegű feladatokat, amelyeket jogszabály minisztériumhoz telepít, - amennyiben ez az államigazgatás fórumrendszerében megoldható - célszerű alacsonyabb szintű közigazgatási szervhez, illetve ha erre az ágazaton belül lehetőség van, közfeladatot ellátó köztestülethez telepíteni, figyelemmel az ily módon kibővülő jogorvoslati útra, szakmai döntéshozatal operativitására, illetve arra a kormányzati célra, mely szerint a tárcának első számú feladata elsősorban nem a hatósági feladatok ellátása, hanem a kormányzati illetve az ágazati jogszabályok előkészítése, megalkotása, illetve a megalapozott döntés-előkészítés megvalósítása. Fenti szempontokra figyelemmel a törvény a gyógyszertörvényben az egészségügyi miniszterhez vagy minisztériumhoz telepített hatósági feladatokat - amelyekben alapvetően a megalapozott döntés elsősorban a szakmai feltételeket megállapító jogszabályokban történő megfelelésen alapul - az ellátás szakmai felügyeletét ellátó Országos Gyógyszerészeti Intézethez helyezi át.

-----STARTING---POINT---RESZLETES---

Az 1. §-hoz

A törvény a MOK feladat- és hatásköreire vonatkozó törvényi rendelkezéseket részlegesen újra szabályozza. Az újra szabályozás célja egyrészről formai jellegű, a jelenleg is meglévő kamarai feladatok megfelelőbb törvényi áttekinthetősége. Az újra szabályozás azonban másrészről a feladatok, hatáskörök tartalmi kibővítését is jelenti. A törvény az egészségügy szakmai irányításának strukturális egyszerűsítése, a MOK profiljába is tartozó feladatok intézményi integrációja érdekében az eddig az egészségügyi miniszter szakmai tanácsadó szerveként működő szakmai kollégiumokat a MOK szervezeti irányítása alá rendeli. Az egészségügyről szóló 1997. évi CLIV. törvény rendelkezéseivel összhangban a törvény biztosítja a MOK számára az orvosi diplomához kötött tevékenységet végző orvosok hatósági nyilvántartása vezetésének jogkörét, a működési nyilvántartás szakmai kamarához telepítésével.

A MOK érdekképviseleti feladatkörének bővítését jelenti a kamarai véleményezési jogkör kiterjesztése valamennyi, az egészségügyet érintő állami, önkormányzati, egészségbiztosítási döntés tervezetére, a területi ellátási kötelezettség vállalásával az alapellátásban foglalkoztatott orvosok, illetőleg az alkalmazó helyi önkormányzatok közötti általános szerződési feltételekre, továbbá bármely háziorvos, házi gyermekorvos, fogorvos munkajogi vagy munkavégzésre irányuló egyéb jogviszony keretében történő alkalmazására, illetőleg ezen jogviszonynak a munkáltató kezdeményezésére történő megszüntetésére. Az utóbbi véleményezési jogkör lehetőséget biztosít a kamarai etikai jogkörből, illetőleg a működési nyilvántartás vezetésének jogköréből adódó, az alkalmazott, illetőleg foglalkoztatni tervezett orvos, valamint - a jelenleg is meglévő kamarai véleményezési joghoz kapcsolódóan - a megbízandó magasabb vezető, vezető (a továbbiakban együtt: vezető) szakmai alkalmasságának megítéléséhez mellőzhetetlen speciális kamarai ismeretek érvényesítésére. (Ezzel egyidejűleg viszont kikerülnek a kamarai véleményezési jogkörből azok a vezetői megbízások, amelyek esetében a kamarai véleményt meghatározó, a törvényben megjelölt szempontoknak nincs jogi relevanciája. Így nem terjed ki a véleményezési jog az orvosi diplomához jogszabály alapján nem kötött munkakörben foglalkoztatott vezetők megbízására.) Hasonló módon a szakmai érdekérvényesítés, illetőleg a különleges kamarai ismeretek érvényre juttatásának új jogi eszközeként terjeszti ki a törvény a MOK véleményezési jogát valamennyi, orvosi diplomához kötött tevékenység végzésével együtt járó egészségügyi szolgáltatás működési engedélyezésére, valamint rendelkezik - eseti felkérés alapján, a felkérésnek megfelelő terjedelemben - a Kamara részvételi jogosultságáról a működés minőségi ellenőrzése során.

A kamarai érdekérvényesítés hatékonyságát nem kizárólag a véleményezési jogkörök terjedelmi bővítése, hanem e jogkör gyakorlásának garanciái biztosíthatják teljes körűen. Ennek érdekében a törvény eljárási szabályokat ad a véleményezési jogkör gyakorlása tekintetében, amelyek valamennyi kamarai véleményezési jogkörrel érintett döntéshozó, döntés-előkészítő számára kötelező eljárási szabályok. A kamarai véleményezési jog tartalmánál fogva természetesen nem jelenti a kötelező figyelembe vétel kényszerét a véleményt kérő számára, azonban e jogkör formálissá válásának elkerülése érdekében a törvény a kamarai véleményt figyelembe nem vevő, illetőleg azt csak részlegesen elfogadó döntés-előkészítő számára az eltérésről való tájékoztatás kötelezettségét írja elő a döntéshozó, illetve - a jogszabályok, valamint a vezetői megbízással összefüggő munkáltatói döntések kivételével - a MOK számára. A törvény figyelembe veszi azonban azt a tényt is, hogy a véleményezési jogkör gyakorlása nem szolgálhat alapul a jogalkotáshoz, illetőleg bizonyos döntések meghozatalához kapcsolódó jogi, illetve politikai felelősség birtokában lévő jogalkotó, jogalkalmazó szerv döntéshozatalának akadályozásához, késleltetéséhez. Ennek érdekében - a joggal való visszaélés elkerülésére - a törvény a véleményezési jog gyakorlását a véleményt kérő által meghatározott időhatárhoz köti. Ezen időhatártól kivételesen, a MOK kérésére, a törvény rendelkezéseinek egyébként meg nem felelő határidő tűzése esetén lehet eltérni.

A Kamara hatósági tevékenységéhez fűződő jogi garanciák, jogbiztonság, az okszerű döntések elősegítése érdekében vált szükségessé az orvosi diploma honosítása nélkül Magyarországon végzett orvosi tevékenység engedélyezéséhez kapcsolódó kamarai egyetértési jog gyakorlása során, a kérelem teljesítésének megtagadása esetén, az indokolási kötelezettség bevezetése. Figyelemmel arra, hogy a kamarai egyetértési joggal korlátozott határozattal szembeni jogorvoslat kizárólag megfelelően indokolt határozat esetén gyakorolható érdemben.

A kamarai hatósági feladatok, valamint egyes közigazgatási döntésekre kiható kamarai érdek-képviseleti feladatok, illetőleg a közigazgatási eljárás általános szabályai fokozott összhangjának biztosítása érdekében a törvény a hatósági jogalkalmazás időkorlátait, a jogorvoslat rendjét a MOK tevékenysége tekintetében is alkalmazandónak rendeli azzal, hogy a törvényben meghatározott egyetértési jog gyakorlása során a Kamara tevékenységére az államigazgatási eljárás általános szabályairól szóló 1957. évi IV. törvényben a szakhatóságok eljárására vonatkozó szabályokat rendeli alkalmazni.

A 2-9. §-hoz

A törvény a MOK működését, döntéshozatali eljárását leegyszerűsítő, a gyakorlati tapasztalatok által alátámasztott szervezeti szabályokat tartalmaz. A törvény megteremti annak a lehetőségét, hogy elkerülhető legyen kislétszámú helyi kamarák kényszerű alakítása. A törvény nagyobb taglétszámú, könnyebben irányítható, koordinálható helyi kamarák integrációját preferálja azzal, hogy a helyi kamara megalakításának kötelezettségét az eddigi 50 fős helyi taglétszámmal szemben 300 főben határozza meg. Hasonló módon törekszik a törvény a szervezeti integráció alapjainak megteremtésére azzal, hogy egyes helyi kamarai feladatok a helyi kamarák társulásával, illetőleg helyi kamarai feladatoknak a megyei kamarák részére történő önkéntes átadásával is elláthatóak.

A kamara érdekképviseleti szerepét erősíti az a rendelkezés, amely egyes kamarai tisztségviselők számára az üzemi tanács elnökére, illetőleg a választott szakszervezeti tisztségviselőre, egyéb, ügyintéző szervek tisztségviselőnek nem minősülő választott tagjai tekintetében az üzemi tanács tagjaira vonatkozó munkajogi kedvezményeket biztosítja.

A MOK operatív feladatainak szakszerűbb és gyorsabb ellátásának érdekében a törvény az Alapszabály szerint létrehozott megyei, illetőleg országos szintű ügyviteli szervezet irányítójaként - a feladat jellegéhez igazodóan nem tisztségviselői, hanem kamarai tagságot nem feltételező munkajogi jogállással - ügyviteli vezető foglalkoztatását rendeli el. Az ügyviteli vezető törvényben meghatározott képesítési követelményei a kamarai működés jogszerűségének szervezeten belüli garanciáit kívánják erősíteni.

A 10-11. §-hoz

Az Alkotmánybíróság 39/1997. (VII. 1.) AB határozatával összhangban, az e határozattal alkotmányellenesnek és 1997. december 31-ével hatályon kívül helyezett törvényi rendelkezések helyett a külföldiek önálló vállalkozóként történő gazdasági célú letelepedéséről szóló 1998. évi LXXII. törvény új rendelkezéseket ad a külföldi állampolgárságú orvosok kamarába történő felvétele tekintetében. A közszolgálati jogviszony keretei között eljáró köztisztviselő orvosok kamarai tagságára vonatkozóan megállapított alkotmányellenesség kérdését azonban a hivatkozott törvény nem rendezte, a kérdést e törvény kezeli. A közszolgálati jogviszony keretei között orvosi diplomához kötött tevékenységet végző orvos esetén a kötelező kamarai tagság követelménye alól történő kivétel tekintetében a törvény - az Alkotmánybíróság által hozott határozathoz fűzött indokolásra teljes figyelemmel - differenciált rendelkezéseket tartalmaz: egyes közszolgálati jogviszonyokban történő foglalkoztatást a törvény a kamarai tagsággal összeegyeztethetőnek tekint, így az általános szabályokat rendeli alkalmazni, más esetekben - az abszolút összeférhetetlenség kimondásával - egyes jogviszonyokat a kamarai tagsággal összeegyeztethetetlennek minősít, és a kamarai tagságot kizárja. A köztisztviselők törvényben meghatározott harmadik köre tekintetében az összeférhetetlenséget a foglalkoztatott nyilatkozatától teszi függővé, azaz a köztisztviselő maga dönt arról, hogy tevékenységére figyelemmel a kamarai tagságot kívánja-e vállalni vagy sem.

A törvény a kamarai tagsággal összeférhetetlennek minősített tevékenységet ellátó köztisztviselő, valamint a nyugdíjba vonult orvosok, egészségügyi ellátásba történő könnyebb bekapcsolódásának érdekében kiterjeszti a kamarai tagság nélkül végezhető orvosi diplomához kötött tevékenységek körét a "pro família" receptírás lehetőségére.

A 12-14. §-hoz

A törvény a szakmai önigazgatás egyik legfontosabb jogi eszközeként bevezetett etikai eljárás szabályrendszerének részleges szigorításával, bővítésével a MOK ezirányú szerepkörét is erősíti. Az etikai eljárás lefolytatásának alapjául szolgáló tényállások körét a törvény bővíti. A törvény hatályba lépését követően az alapszabályban, a MOK más belső szabályzatában, illetőleg a választott tisztségből eredő kötelezettségek elmulasztása is alapjául szolgál etikai eljárás lefolytatásának, és a szabályszegés súlyának megfelelő etikai büntetés alkalmazásának.

Figyelemmel arra a tényre, hogy a törvény egyes közszolgálati jogviszonyok keretében végzett tevékenységeket abszolút módon vagy feltételes jelleggel, az érintett köztisztviselő döntésének függvényében a kamarai tagsággal összeférhetetlennek tekint, ezért az ezen munkakörben foglalkoztatott, és a kamarai tagságot a lehetséges körben önként sem vállaló orvosok, a törvény eltérő rendelkezése hiányában, - függetlenül attól, hogy orvosi diplomához kötött tevékenységük jellege ennek indokoltságát fölveti - kikerülnének a kamarai etikai joghatóság alól. A törvény módot biztosít arra, hogy ezen közszolgálati jogviszonyban álló, de kamarai tagsággal nem rendelkező személyek közszolgálati jogviszonyon kívül végzett, a törvény alapján kamarai tagság nélkül is végezhető orvosi diplomához kötött tevékenységének szakmai kontrollját - a kifejezetten kamarai tagsághoz kötődő etikai vétségek kivételével - a Kamara etikai eljárás lefolytatásának lehetőségével biztosítsa. Nyilvánvaló azonban, hogy ebben az esetben a tagsági jogviszony hiányára is tekintettel, valamint a közszolgálati jogviszony és a kamarai tagság abszolút vagy feltételes összeférhetetlenségére figyelemmel a szankció alkalmazás nem lehetséges, illetőleg nem indokolt. Ezért az érintett személyi kör számára etikai eljárás lefolytatása esetén biztosítja, a közszolgálati jogviszony tartamára, illetőleg azt követően is a szankció alkalmazás mellőzését. Ezen közszolgálati jogviszonyban álló orvosokkal szemben etikai eljárás lefolytatása és etikai felelősség megállapítása esetén a kamara eljáró etikai bizottsága kizárólag a marasztaló döntést hozza meg, a szankció alkalmazást azonban az etikai bizottság mellőzi. E jogi megoldás egyúttal lehetővé teszi, hogy a MOK bármely orvos tekintetében a szakmai életpálya teljes hosszára figyelemmel rendelkezzen az egyes orvosok szakmai alkalmasságára vonatkozó ismeretekkel, függetlenül attól, hogy az adott életpálya egy része a kamarai tagsággal összeférhetetlen közszolgálati jogviszony keretei között telt el.

A törvény bővíti az alkalmazható etikai büntetések körét, a legenyhébb megítélésű etikai szabályszegés esetére „figyelmeztetés” etikai büntetés alkalmazását teszi lehetővé.

A 15. §-hoz

A törvény az alapvető hatásköri és illetékességi szabályok érintetlenül hagyása mellett újra szabályozza a MOK törvényességi felügyeletével kapcsolatos egészségügyi miniszteri jogkört. Az újra szabályozás a jogsértő működés helyreállításának egyik eszközeként igénybe vehető felügyelő biztosi rendszer működésének részletszabályait alakítja ki az e jogkörből adódó eljárási jogosítványok, illetőleg összeférhetetlenségi szabályok rögzítésével. A felügyelő biztos pártatlan eljárásának és a jogbiztonság garanciájaként a törvény a felügyelő biztos e minőségben végzett tevékenységét a jog lehetséges eszközeivel védeni igyekszik. A felügyelő biztos számára az e jogkörében eljárva végzett tevékenysége tekintetében kamarai utasítás nem adható, és a törvény ugyanezen tevékenységi kör vonatkozásában biztosítja a teljes, a jogkör megszűnését követő időszakra is kiterjedő mentességet bármely kamarai eljárás lefolytatásával szemben.

A törvény nem kizárólag a törvényességi felügyeleti jogkör tartalmának és terjedelmének pontos rögzítésével rendezi az egészségügyi miniszter és a MOK viszonyát, hanem a törvényességi felügyeleti jogkör gyakorlásának érdemi feltételeit is biztosítja az e jogkört gyakorló miniszter számára. A törvény a MOK kötelezettségévé teszi, hogy valamennyi statútumot vagy statútum jellegű döntést, azok módosítását, valamint bármely kamarai határozatot a törvényességi felügyeletet ellátó miniszter számára a meghozatalát követően bemutasson, a határozatokat külön felhívásra. A törvényességi felügyelet gyakorlásának hatékonysága érdekében a törvény mind a bemutatás kötelezettségét, mind a miniszteri észrevételezési jogot határidőhöz köti.

A 16. §-hoz

A törvény a MOK köztestületi jellegére is figyelemmel nevesíti azokat a forrásokat, amelyek a MOK működésének gazdasági alapját képezik. Egyúttal a törvényben átadott feladatok esetében rögzíti az Országgyűlés egyidejű döntési kötelezettségét az e feladatok ellátásához szükséges költségvetési forrásokról.

A 17-18. §-hoz

A GYOK köztestületi, illetőleg érdekképviseleti feladat- és hatásköreinek bővítését, kiterjesztését a törvény a MOK-hoz hasonlóan szabályozza. Lényegi eltérést a GYOK eltérő tartalmú hatósági tevékenysége jelenti. A GYOK véleményezési, illetőleg egyetértési joga a gyógyszertárak létesítési engedélyezéséhez, illetve a gyógyszertárak működési területének megváltozásához kapcsolódik. A GYOK a szakmai és önigazgatási szempontok fokozott érvényre juttatása érdekében gyakorolja a személyes gyógyszertár működtetési jog engedélyezését.

A GYOK véleményezési jogának a Kamara szempontjait, illetőleg a közigazgatási döntéshozatal rendjét egyaránt figyelembevevő gyakorlására vonatkozó rendelkezések megegyeznek a MOK tekintetében érvényesülő eljárási szabályokkal. Ugyanígy megegyeznek a GYOK egyetértési jogának gyakorlását, valamint a magyar közigazgatási eljárás összhangját biztosító rendelkezések is a MOK esetében meghatározottakkal.

A 19-25. §-hoz

A törvény a GYOK területi, illetőleg országos szervezetének működését, felépítését érintő, a gyakorlati tapasztalatok figyelembevételével kialakított módosító szabályokat tartalmaz. A szervezeti szabályok módosításának lényege a törvényi szabályok egyszerűsítése, a kamarai Alapszabályban a GYOK önszabályozási lehetőségének bővítése. Ez a szabályozási megoldás lehetőséget biztosít arra, hogy a Kamara a mindenkori igények függvényében nagyobb mozgástérrel rendelkezzen szervezetének, működésének önálló, rugalmas alakítása tekintetében.

A törvény a Kamara területi, illetőleg országos szervezetének titkári feladatait, illetőleg az e feladatkörrel összefüggő tevékenységet ellátó titkár jogállását az eddigiektől eltérő módon, a feladat jellegéből adódó, a gyakorlati igények szerinti képesítési feltételek pontos rögzítésével, a tisztségviselői jogállás helyett a feladatokkal összhangban álló munkajogi jogviszony hangsúlyozásával szabályozza.

A törvény a kamarai tisztséggel összefüggő összeférhetetlenségi szabályokat pontosítja, az összeférhetetlenségi okok körét kibővíti az egyes, vertikális alá-fölé rendeltségi viszonyokban lévő, nem képviseleti jellegű kamarai szervek tisztségviselői közötti közeli hozzátartozói kapcsolatokra is.

A törvény a MOK tisztségviselőivel megegyező munkajogi kedvezményeket biztosít a GYOK tisztségviselői tekintetében is.

A 26. §-hoz

Az Alkotmánybíróság 39/1997. (VII. 1.) AB határozatának megfelelően a közszolgálati jogviszonyban álló gyógyszerészek és a kötelező kamarai tagság kapcsolatának jogi rendezését a törvény az AB határozathoz fűzött indokolásban foglaltakra tekintettel szabályozza újra. A szabályozás megegyezik a MOK esetében a közszolgálati jogviszonyban álló orvosokra megállapított szabályokkal.

A 27-29. §-hoz

A Kamara fegyelmi-etikai jogkörét - a MOK esetében alkalmazott szabályozáshoz hasonlóan, de az etikai-fegyelmi jogkör GYOK-ra jellemző kettősségét meghagyva - a törvény pontosítja, kibővíti, a szakmai önkormányzáshoz fűződő kamarai jogosítványok erősítése érdekében. A MOK-hoz hasonlóan egészül ki a kamarai etikai eljárás lehetősége a közszolgálati jogviszonyban álló, és kamarai tagsággal nem rendelkező gyógyszerészekkel szemben - szankció alkalmazás lehetősége nélkül - alkalmazható etikai elmarasztalás jogkörével azokban az esetekben, amelyekben meghatározott etikai, fegyelmi vétség értelemszerűen nem kizárólag kamarai tag által követhető el.

A törvény a kamarai etikai eljárás szabályait - az eddig alkalmazott megoldástól eltérően - kiegészíti a bírósági felülvizsgálat lehetőségével. Ez a szabályozás az eddigi gyakorlattól eltérően módot biztosít arra, hogy a GYOK valamennyi fegyelmi vagy etikai jogkörben hozott határozatával szemben teljes legyen a jogorvoslat lehetősége.

A 30. §-hoz

A GYOK és a törvényességi felügyeletet ellátó egészségügyi miniszter kapcsolatrendszerét a törvény a MOK-hoz hasonlóan módosítja, lehetőséget adva a törvényességi felügyelet érdemi gyakorlását biztosító eljárási szabályok alkalmazására.

A 31. §-hoz

A törvény tételesen felsorolja a GYOK működésének alapjául szolgáló bevételek körét, összhangban a Kamara köztestületi jogállásából származó közfeladataival.

A 32-41. §-hoz

A törvény módosításának kidolgozása során a már meglévő kamarai feladatokat áttekintve, illetve a Kamara hatósági eljárásokban történő közreműködésére figyelemmel célszerűnek tűnt azon hatósági feladatok áttekintése, amelyek eldöntése jelenleg az Egészségügyi Minisztérium feladatkörébe tartozik, azonban a döntés alapja, illetve a tényállása megítélése elsősorban a gyógyszerész, illetve a gyógyszerellátás szakmai szabályain alapul. Az áttekintést követően született döntés arról, hogy - figyelemmel a gazdasági kamarák 1998. évtől kibővült hatósági feladataira is - a gyógyszertárak létesítéséről és működésük egyes szabályairól szóló 1994. évi LIV. törvényben azokat a hatósági döntéseket, amelyek elbírálása jelenleg az egészségügyi miniszter hatáskörébe tartozik, a jövőben a Magyar Gyógyszerész Kamara feladatkörébe tartozzon. A fentiek alapján 1999. július 1-jét követően a gyógyszertárak létesítéséhez, illetve a működtetéshez szükséges személyes gyógyszertár működtetési jogot a Magyar Gyógyszerész Kamara engedélyezi. Ennek érdekében vált szükségessé - a kamarai törvény megfelelő helyen már ismertetett módosításával összhangban - a gyógyszertárak létesítéséről és működésük egyes szabályairól szóló törvény módosítása.

A 42-43. §-hoz

A törvényben megjelenő módosítás technikai jellegű, célja megszüntetni mindazokat a közösségi joganyaggal történő teljes harmonizációt akadályozó rendelkezéseket, amelyek közvetve akadályozzák az áruk szabad áramlására vonatkozó, a Római Szerződésben, illetve a Magyar Köztársaság és az Európai Közösségek és azok tagállamai közötti társulás létesítéséről szóló, Brüsszelben 1991. december 16-án aláírt Európai Magállapodás kihirdetéséről szóló 1994. évi I. törvényben rögzített követelmények teljesülését. A módosítás eredményeként a gyógyszer gyártójának fogalma, illetve a gyógyszerek csomagolására, illetve a betegtájékoztatóra vonatkozó rendelkezések a vonatkozó Európai Uniós szabályokkal azonos tartalommal kerülnek meghatározásra.

A 44-45. §-hoz

A gyógyszer-nagykereskedelmet, illetve a közvetlen lakossági gyógyszerellátást szabályozó Gytv. 13. és 14. §-a módosításának első számú célja megszüntetni mindazon, a közösségi joganyaghoz képest szigorúbb feltételeket teremtő szabályokat, amelyek az e tevékenységet folytatók, illetve folytatni szándékozók piacra lépésének, piacon történő maradásának feltételeit határozzák meg. Elfogadva azt az alapelvet, hogy a gyógyszerekkel folytatott nagy- és kiskereskedelmi tevékenység a belkereskedelmi törvény rendelkezéseihez képest speciális szabályozást igénylő terület, a hatályos gyógyszertörvény, illetve a gyógyszertörvényt megelőző szabályozás [a gyógyszerekkel folytatott nagykereskedelmi tevékenységről szóló 4/1992. (II. 8.) NM rendelet] a közvetlen lakossági gyógyszerellátónak történő szállítást gyógyszer-nagykereskedelmi engedélyhez kötötte. A gyógyszerforgalmazás privatizációját követően a hazai gyógyszer-nagykereskedelem - a Gytv. 1994. évi hatálybalépésével - jelentős átalakulásra és piaci pozíciójának megtartására késztette.

Fentieknek megfelelően a jelenlegi módosítás alapvetően a szövegpontosítás igényével, a Gytv., illetve a gyógyszertörvény közötti összhang teljes megteremtését célozza.

A 46-47. §-hoz

A törvényben megjelenő módosítás célja olyan felelősségi rendszer kialakítása a gyógyszerek alkalmazásával összefüggésben keletkezett károk tekintetében, amely összhangban van a termékfelelősségről szóló 1993. évi X. törvénnyel, valamint az annak alapját képező, az Európai Tanács 85/374 EGK. számú irányelvével. (Az utóbbi irányelv a tagállamoknak a hibás termékekkel összefüggő vagyoni felelősségre vonatkozó jogi és igazgatási előírásainak összehangolásáról rendelkezik.) A törvényben megjelenő módosítás eredményeként az államot csak akkor terheli kártalanítási kötelezettség, ha a gyógyszer forgalmazásával összefüggésben a Termékfelelősségről szóló törvény szerint helytállni köteles személy vagy szervezet a törvény rendelkezése alapján mentesül a felelősség alól és a Ptk. általános kártérítési szabálya alapján más kártérítési kötelezettsége nem állapítható meg. Ez az eset pedig nem lehet más, mint a Termékfelelősségről szóló 1993. évi X. törvény 7. § (1) bekezdés d) pontjában szabályozott azon eset, amikor a termék hibáját a tudomány akkori állása szerint, amikor a gyártó terméket forgalomba hozta, nem lehetett felismerni.

-----STARTING---POINT---VEGE---

A 48. §-hoz

A zárórendelkezések hatályba léptető, valamint a törvény egyéb rendelkezéseiből adódó szövegpontosító rendelkezéseket tartalmaznak. A hatályba léptető rendelkezések biztosítják, hogy a felkészülést, bizonyos szervezeti intézkedést igénylő rendelkezések féléves késéssel, 2000. január első napjától lépjenek hatályba, illetőleg legyenek alkalmazandóak. Ugyanez vonatkozik az egészségügyről szóló 1997. évi CLIV. törvény alapján már a szakmai kamarák hatáskörébe került működési nyilvántartás vezetését érintő, az e törvényben foglalt szabályokra is, az egészségügyi törvényben a kamarák számára a nyilvántartás felállítására biztosított határidőre figyelemmel.