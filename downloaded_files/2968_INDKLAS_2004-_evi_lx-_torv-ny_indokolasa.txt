2004. évi LX. törvény indokolása

az egyes oktatási tárgyú, az oktatási jogok érvényesítésének elősegítését, valamint a felsőoktatási intézmény- és képzési rendszer fejlesztését szolgáló törvények módosításáról

-----STARTING---POINT---ALTALANOS--- 

Az oktatási ágazatba tartozó törvények módosítását indokolják azok a változások, amelyek az elmúlt időszakban következtek be.

Az oktatási jogok miniszteri biztosa számos ügyben igazolta, hogy a konfliktuskezelés és megelőzés hatékony formáival képes elősegíteni az oktatás szereplőinek megfelelő jogvédelmét. A köz- és felsőoktatási törvény módosítására a felsőoktatási törvény miniszteri törvényességi felügyeletre vonatkozó rendelkezéseinek megváltozása miatt a biztosi intézmény szabályozási környezetének rendezése végett szükséges.

A felsőoktatási törvény módosítását indokolja továbbá a felsőoktatási intézményrendszer változása új felsőoktatási intézmények állami elismerése, a Budapesti Közgazdaságtudományi és Államigazgatási Egyetem elnevezésének megváltozása, a képzési rendszer - a Bologna-folyamat keretében történő - szabályozott átalakítását szolgáló törvényi feltételek megteremtése.

A szakképzési és ehhez kapcsolódóan a szakképzési hozzájárulásról szóló törvény módosítása a felsőfokú szakképzésben hallgatói jogviszony keretében részt vevők képzési feltételeinek a tanulói jogviszonyban állókkal azonos feltételű szabályozását célozza.

-----STARTING---POINT---RESZLETES---

Az 1. §-hoz

Az oktatási jogok hatékony érvényesítését, szolgálja az oktatási jogok miniszteri biztosának tevékenysége. Az oktatásban részt vevők joga, hogy a biztos segítségét kérje. Szükséges, hogy a jogérvényesítésnek ez a formája kifejezett jogosultságként nevesítetten jelenjen meg a közoktatási törvényben, megalapozottabb törvényi szintű szabályozását adva a biztosi intézménynek.

A 2-3. §-hoz

A felsőfokú szakképzés esetén a képzés mind hallgatói, mind tanulói jogviszonyban folyhat. Megalapozott az igény, hogy a hallgatói jogviszony alapján folyó felsőfokú szakképzésben résztvevők is ugyanazon juttatásokban részesüljenek, mint a tanulószerződés alapján a tanulói jogiszonyban állók. Ezen módosítás a gazdaság igényeihez igazodó szakképzés megteremtését is elősegíti.

A 4-5. §-hoz

A hatályos felsőoktatási törvény - a felsőoktatásról szóló 1993. évi LXXX. törvény (a továbbiakban: Ftv.) - 129. §-ában az oktatási miniszter felhatalmazást kapott arra, hogy a felsőoktatási képzési szerkezetét megváltoztató törvényi szabályozást megelőző időszakban (2006. szeptember 1-jéig) a felsőoktatási intézmények külön engedély alapján megkezdhessék az áttérést a többciklusú képzésekre . Az intézményi kezdeményezések, valamint a bevezetés kezdeti tapasztalatai indokolják, hogy Bologna-folyamat részeként megvalósuló képzési szerkezet átalakítását szolgáló új képzések szabályozott eljárás keretében, valamint az új tartalmi és formai követelményeknek is megfelelően történjenek. A módosítás felhatalmazza a Kormányt, hogy rendeletben határozza meg az új képzési szerkezet bevezetését, az új típusú képzés indításának feltételeit.

A felsőoktatásról szóló 1993. évi LXXX. törvény módosításáról szóló 2003. évi XXXVIII. törvény 15. §-ával módosított Ftv. 34. §-a, 17. §-ával módosított Ftv . 42. §-a, 19. §-ával módosított Ftv. 46. §-a megteremtette a hallgatók szélesebb jogorvoslati lehetőségét. A módosítást követően megnyílt a bírói jogorvoslat lehetősége is, ami - figyelemmel az Ftv. 74/A. §-ában meghatározott, az oktatási miniszter felügyeleti eljárásának és a bírói eljárásnak a párhuzamosságát kizáró korlátozásra, a miniszter törvényességi felügyeleti hatáskörének szűkülésével járt. Az oktatási jogok miniszteri biztosának felsőoktatással kapcsolatos jogosítványai a miniszter törvényességi felügyeleti jogkörének átadott részeként kerültek a biztosi intézmény létrehozásakor meghatározásra, így a megváltozott szabályozási környezetre tekintettel indokolt a törvényi rendelkezések átalakítása.

A 2003. évi XXXVIII. törvény teremtette meg a képesítési követelményként előírt általános nyelvvizsga letétele alóli mentesülés 40. életév betöltéséhez kötött lehetőségét. A törvényi rendelkezés alkalmazása során felmerült értelmezési nehézségek miatt - a rendelkezés tartalmának módosítása nélkül - indokolt a mentesülés feltételeinek pontosabb megfogalmazása.

A 6. §-hoz

A Budapesti Közgazdaságtudományi és Államigazgatási Egyetem - a felsőoktatási intézmények karainak felsorolásáról szóló 209/1999. (XII. 26.) Korm. rendelet módosításáról szóló 108/2003. (VII. 23.) Korm. rendelettel - 2003. szeptember 1-jei hatállyal szervezetébe integrálta a Szent István Egyetem Élelmiszertudományi, Kertészettudományi, valamint Tájépítészeti, -védelmi és -fejlesztési Karait.

Az Egyetem szervezeti struktúrájának és képzési szerkezetének átalakulása indokolttá tette az intézmény elnevezésének felülvizsgálatát. Az intézmény által meghirdetett belső pályázatra beérkezett javaslatok közül az Egyetemi Tanács 2003. november 3-ai ülésén többségi szavazattal a Budapesti Corvinus Egyetem névfelvétel mellett döntött. A módosítással a Budapesti Közgazdaságtudományi és Államigazgatási Egyetem, Budapest elnevezése Budapesti Corvinus Egyetem, Budapest elnevezésre módosul.

A Magyarországi Krisna-tudatú Hívők Közössége 2001-ben kezdeményezte az önálló főiskola alapítását, amely javaslatot az oktatási tárca a szakmai fórumok elé terjesztette. A Magyar Akkreditációs Bizottság 2003. októberében hozott határozatával majd ezt követően a Felsőoktatási és Tudományos Tanács állásfoglalásával támogatta a Bhaktivedanta Hittudományi Főiskola állami elismerését határozott időre és a szakértői vélemények alapján egyetértett a vaisnava teológus szak indításával.

A főiskola működéséhez a személyi és tárgyi feltételeket biztosította. A módosítás az Ftv. 70. §-ának d) pontjában tartalmazza a Magyarországi Krisna-tudatú Hívők Közössége által alapított Bhaktivedanta Hittudományi Főiskola állami elismerését.

Az Új Előadó Művészeti Alapítvány a Budapesti Kortárstánc Főiskola állami elismerését 2003-ban kezdeményezte. A benyújtott dokumentumok megfeleltek a felsőoktatási törvény főiskolák alapításáról szóló 4. §-ában foglaltaknak és az oktatási tárca azokat a szakértői fórumok elé bocsátotta.

A Magyar Akkreditációs Bizottság támogatólag foglalt állást a főiskola állami elismeréséről, valamint támogatta az „kortárstánc művész” szak a „kortárstánc koreográfus” szak alapítását és indítását, továbbá támogatta a „kortárstánc pedagógus” szak alapítását és határozott időre engedélyezte az indítását. A módosítás az Ftv. 70. §-ának d) pontjában tartalmazza a Budapesti Kortárstánc Főiskola állami elmerését. A Kalocsai Felsőoktatási és Szolgáltató Közhasznú Társaság 2003. szeptemberében nyújtotta be kérelmét a Tomori Pál Főiskola nem állami intézményként történő elismerésére. Az előterjesztés a felsőoktatási törvény 4. §-ában főiskolák alapítására vonatkozó előírásoknak megfelelt és a tárca a szakértői fórumok elé terjesztette a kérelmet.

A Magyar Akkreditációs Bizottság, valamint a Felsőoktatási és Tudományos Tanács elfogadva az előterjesztést támogatta a főiskola állami elismerését, valamint a gazdálkodási és külgazdasági alapszakokon a képzés indítását. A képzési profilt az intézmény alapítását követően az alapszakokra épülő felsőfokú szakképzési szakokkal, mind pedig a szakirányú továbbképzési szakokkal kívánják bővíteni.

A főiskola működéséhez mind az infrastruktúrális, mind pedig a személyi feltételek adottak és képzési profilja a térség szükségleteihez igazodik.

A módosítás a felsőoktatási törvény 70. §-ának d) pontjában tartalmazza a Kalocsai Felsőoktatási és Szolgáltató Közhasznú Társaság által alapított Tomori Pál Főiskola, Kalocsa székhelyen történő állami elismerését.

-----STARTING---POINT---VEGE---

A 7. §-hoz

A módosítás a felsőoktatási intézményeknek és a szakközépiskoláknak a felsőfokú szakképzésre történő felkészülése tekintetében kíván megfelelő időt biztosítani. A hatályos felsőoktatási törvény értelmében a kétéves időtartamú, szakképesítést adó felsőfokú szakképzést a felsőoktatási intézmények és a szakközépiskolák együttműködésével folytatott képzés esetében a résztvevők tanulói jogállásban, míg a felsőoktatási intézmény saját jogán folytatott felsőfokú szakképzés esetében hallgatói jogállásban folytatják tanulmányaikat 2005 szeptemberéig. Ezt követően az azonos tartalmú, képzési idejű és azonos szakképesítést adó képzések a képzés helyétől függetlenül, egységesen hallgatói jogviszonyban történnek. A módosítás a felsőoktatásban a képzési szerkezet megváltoztatásával a többciklusú képzés 2006. szeptember 1-jei bevezetésével egyidejűleg kívánja megvalósítani a felmenő rendszerű hallgatói jogviszonyban történő felsőfokú szakképzést.

A 2003. évi XXXVIII. törvény teremtette meg a képesítési követelményként előírt általános nyelvvizsga letétele alóli mentesülés 40. életév betöltéséhez kötött lehetőségét. A törvény átmeneti szabályokat fogalmazott meg a hatálybalépésekor felsőfokú tanulmányokat folytató hallgatók, valamint a tanulmányaikat a törvény hatálybalépését követően első évfolyamon megkezdő jelentkezőkre vonatkozóan. A szabály alkalmazásának féléves tapasztalatai alapján indokolt az átmeneti rendelkezés pontosított megfogalmazása.