2010. évi LX. törvény indokolása

a választási eljárásról szóló 1997. évi C. törvény módosításáról

-----STARTING---POINT---ALTALANOS--- 

Az országgyűlési képviselők 2010. évi választása technikai lebonyolításának problémái ráirányították a figyelmet arra, hogy a választási eljárásról szóló 1997. évi C. törvény (a továbbiakban: Ve.) egyes szabályainak módosítása elodázhatatlan. A Ve. módosítását teszik szükségessé a joggyakorlat során felhalmozott tapasztalatok is. A helyi önkormányzati képviselők és polgármesterek soron következő választásának időpontjáig nem áll elegendő idő rendelkezésre a Ve. teljes, átfogó, minden részletszabályra kiterjedő átdolgozására. Jelen módosítás kizárólag azokat a változtatásokat tartalmazza, amelyek a soron következő önkormányzati választások zavartalan lebonyolítása érdekében feltétlenül szükségesek. A választások kitűzésével kapcsolatosan választástípusonként többféle szabályozást tartalmaz a Ve. Indokolt a különböző időpontokat egymáshoz közelíteni, törekedni az egységesítésre.

Fontos szempont, hogy a kampány ne nyúljon indokolatlanul hosszúra. A rövidebb kampány kisebb költséget is igényel a résztvevőktől.

-----STARTING---POINT---RESZLETES---

Az 1. §-hoz

A választási kampány időszakának lerövidülése értelemszerűen eredményezi, hogy az egyes eljárási határidők is módosulnak. Ennek megfelelően a névjegyzék közszemlére tételének időpontja és időtartama, valamint az értesítő megküldésének határideje is módosul.

A 2. §-hoz

A 2005. évi LXXXI. törvény állapította meg - a korábbi szabályozást megváltoztatva - a megbízott tagok bejelentésének idejét. A tapasztalatok szerint a szabályozás módosítása nem befolyásolta a jelölő szervezetek és független jelöltek delegálási hajlandóságát, így a kitűzött célját nem érte el. A választási bizottságok megbízott tagjainak elegendő időt kell biztosítani a szavazásnapi feladatok ellátáshoz való felkészülésre, s ugyancsak szükséges a választási irodáknak is több időt biztosítani a tagok felkészítésére.

A 3. §-hoz

A Ve. 29. § (2) bekezdése rendelkezik arról, hogy a választási bizottságok üléséről készült jegyzőkönyv másolati példányát a választási bizottság kérésükre, ingyenesen átadja a jelöltek képviselőinek.

Ezzel a szabályozással célszerű összhangba hozni a Ve. 29/C. § (4) bekezdését, amely a választási bizottságok határozatainak átadásáról rendelkezik.

Indokolt a szabályozást úgy megalkotni, hogy a jegyzőkönyvek és a határozatok átadására azonos rendelkezés vonatkozzon. Az új szabályozás költségmegtakarítással jár, hiszen csak azon tagok számára kerülnek átadásra az idézett dokumentumok, akik erre ténylegesen igényt tartanak.

A 4. §-hoz

A rendelkezés a kampány és a kampánycsend időszakát határozza meg. A kampánycsend intézménye a választás napjának 0 órájától kezdődik és 19 óráig tart. Ekkor tilos kampányt folytatni, a választói akarat befolyásolására törekedni. Nem indokolt azonban ezt az időszakot a szavazás napját megelőző napra is kiterjeszteni, különös tekintettel arra, hogy a kampányidőszak lerövidült.

Az 5. §-hoz

Összhangban a helyi önkormányzati képviselők és polgármesterek választásáról szóló 1990. évi LXIV. törvény szabályaival módosítani szükséges a Ve. 101. § a) pontját oly módon, hogy a megyei közgyűlés tagjai választásának tekintetében a megye alkotja a választókerületet a megyei jogú város nélkül.

A 6. §-hoz

A helyi önkormányzati képviselők és polgármesterek választására vonatkozó új anyagi jogszabály rendelkezéseire tekintettel indokolt az egyes testületek létszámára, valamint az egyéni választókerületek számára vonatkozó szabályok megalkotása. A választási iroda döntése elleni jogorvoslat rendszerét a (3) bekezdés szabályozza.

A Ve. 102/A. § az új anyagi jogszabály elfogadására tekintettel a megyei, fővárosi közgyűlés létszámának megállapítására irányadó eljárási szabályokat tartalmazza, a választási iroda döntése elleni jogorvoslat lehetőségével.

A 7. §-hoz

A helyi önkormányzati képviselők és polgármesterek választásáról szóló új anyagi jogszabály elfogadására tekintettel indokolt a szakasz módosítása, mivel az új anyagi jogszabály szerint a megyei listás választás tekintetében a megye - a megyei jogú városok kivételével - egy választókerületet alkot.

A 8. §-hoz

A 8. § módosító rendelkezései a szövegcserés módosításokat tartalmazzák. A módosítás a választás időpontjának kitűzéséről rendelkezik oly módon, hogy a választást legkésőbb 60 nappal a szavazás napja előtt kell kitűzni. A jelöltajánlásra és a jelölt bejelentésre vonatkozó határidők igazodnak a lerövidített kampányidőszakhoz. A választási bizottságoknak a jelöltek, listák nyilvántartásba vételére a korábbi három nap helyett két nap áll rendelkezésre. A korábbi tapasztalatok azt bizonyítják, hogy a határidő lerövidülése az eljárásban problémát nem eredményezhet. A jogorvoslati eljárásokban a „három napon belül” meghatározott határidők „két napon belül”-re változnak, a kampányidőszak időtartamához igazodva. Kompenzációs lista és az azon szereplő jelöltek állítására vonatkozó határidőt, tekintettel az eljárási határidők korábban részletezett módosításaira, változtatni szükséges.

Ha a választópolgárt egy jelölési fajtán belül több helyen is jelöltnek ajánlották, akkor nyilatkoznia kell arról, hogy melyik jelölést fogadja el. A nyilatkozat megtételére biztosított határidő módosítását a kampányidőszak lerövidülése indokolja.

A helyi önkormányzati képviselők és polgármester választásáról szóló új anyagi jogszabály elfogadására tekintettel indokolt a „kislistás” szövegrész helyébe az „egyéni lista” kifejezés beépítése a törvény megfelelő rendelkezéseibe.

-----STARTING---POINT---VEGE---

A 9-10. §-hoz

E szakasz a hatályba léptető és deregulációs rendelkezéseket tartalmazza.

A 11. §-hoz

A helyi önkormányzati képviselők és polgármesterek választásáról szóló 2010. évi L. törvény alapján a jelenleginél kevesebb egyéni választókerületet kell kialakítani, tekintettel arra, hogy a törvény szerint csökken a megválasztható képviselők száma.

A Ve. 10. § (1) bekezdése szerint egy szavazókörre mintegy 600 és legfeljebb 1200 választópolgár juthat, így előfordulhat, hogy a jelenleginél több szavazókört kell kialakítani egyes településeken.

A Ve. 23. § (1) bekezdése értelmében a szavazatszámláló bizottságok tagjait és póttagjait a képviselőtestületek már megválasztották, ezért az újonnan kialakítandó szavazóköröknek nincs szavazatszámláló bizottsága. Ennek a problémának a megoldására átmeneti szabályt kell beépíteni a törvénybe.