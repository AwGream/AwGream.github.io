2021. évi CX. törvény végső előterjesztői indokolása

az 1965. évi 4. törvényerejű rendelettel kihirdetett, a New-Yorkban, 1961. március 30-án kelt Egységes Kábítószer Egyezmény módosításának kihirdetéséről

Általános indokolás

Magyarországon a New-Yorkban, 1961. március 30-án kelt Egységes Kábítószer Egyezményt (a továbbiakban: Egyezmény) az 1965. évi 4. törvényerejű rendelet hirdette ki. A Büntető Törvénykönyvről szóló 2012. évi C. törvény kábítószer fogalma alá az Egyezményben, az 1979. évi 25. törvényerejű rendelettel kihirdetett, a pszichotróp anyagokról szóló, Bécsben, az 1971. évi február hó 21. napján aláírt egyezmény mellékletének I. és II. Jegyzékében meghatározott veszélyes pszichotróp anyagok, valamint az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény 2. mellékletében meghatározott anyagok tartoznak.

Az Egyesült Nemzetek Szervezetének (a továbbiakban: ENSZ) Kábítószer Bizottsága (CND) a 2021. április 12-16. között megtartott 64. ülésszakán 64/1. számú döntésével felvette az isotonitazene elnevezésű anyagot az Egyezmény I. Jegyzékére, amely ennek következtében kábítószernek minősül.

Tekintettel arra, hogy az Egyezmény törvényerejű rendeletben került kihirdetésre, mellékleteinek módosítására a módosításról döntő ENSZ Kábítószer Bizottsága (CND) határozata kötelező hatályának elismeréséről szóló új törvény kihirdetésével kerülhet sor.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

Részletes indokolás

Az 1. §-hoz

Az Egyezmény jegyzékmódosítása kötelező hatályának elismerése a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja alapján az Országgyűlés hatáskörébe tartozik.

A 2. §-hoz

A jegyzékmódosítás kihirdetéséről rendelkezik az Nsztv. 9. § (1) bekezdése alapján.

A 3. §-hoz

Az ENSZ Kábítószer Bizottsága (CND) a 2021. április 12-16. között megtartott 64. ülésszakán 64/1. számú döntésével az isotonitazene elnevezésű anyagot az Egyezmény I. Jegyzékére felvette.

A 4. §-hoz

A törvény hatálybalépéséről szóló rendelkezés.

A 5. §-hoz

A végrehajtásért felelős miniszter meghatározása.

Az 1. melléklethez

Az ENSZ Kábítószer Bizottsága (CND) 2021. április 14-én elfogadott 64/1. számú határozatában foglalt módosítás hivatalos magyar nyelvű fordítását tartalmazza.

A 2. melléklethez

Az ENSZ Kábítószer Bizottsága (CND) 2021. április 14-én elfogadott 64/1. számú határozatában foglalt módosítás hiteles angol nyelvű szövegét tartalmazza.