2005. évi II. törvény indokolása

a Szülőföld Alapról

-----STARTING---POINT---ALTALANOS--- 

A Magyar Köztársaság Alkotmánya 6. § (3) bekezdése szerint a Magyar Köztársaság felelősséget érez a határain kívül élő magyarok sorsáért, és előmozdítja a Magyarországgal való kapcsolatuk ápolását.

A Magyar Köztársaság és a határon túli magyar közösségek egyaránt abban érdekeltek, hogy a magyar nemzet polgárai szülőföldjükön boldogulva legyenek részesei és gyarapítói az egész Európára kiterjedő társadalmi és gazdasági felvirágzásnak. A magyar nemzet polgárait, éljenek a határokon belül vagy kívül, összekötik a közösen megélt történelem, a nemzeti hagyományok, a magyar nyelv és kultúra. A magukat magyarnak valló személyek jellemzője az erős nemzeti azonosságtudat megléte, a magyar nyelvhez és kultúrához való kötődés, valamint a kulturális, gazdasági és családi kötelékek megtartása a Magyar Köztársasággal, illetőleg annak állampolgáraival.

A törvény a határon túli magyarságnak a szülőföldjén való anyagi és szellemi gyarapodását, az anyaországgal bővülő és erősödő kapcsolattartást elősegítő programok megvalósítására „Szülőföld Alap” elnevezéssel pénzügyi forrás képzésére és felhasználási céljaira tesz javaslatot.

A törvény hatálya a Magyar Köztársasággal közvetlenül szomszédos hét államban életvitelszerűen tartózkodó, magukat magyarnak valló személyekre, illetve a törvényben megfogalmazott célok megvalósításában szerepet vállaló személyekre, illetve olyan szervezetekre és önkormányzatokra terjed ki, melyek székhelye Magyarországon vagy valamely szomszédos ország területén van.

A törvény megteremti a nemzeti szolidaritás önkéntes befizetésekben és adományokban megnyilvánuló kifejezésének lehetőségét állampolgárságtól és lakóhelytől, illetve telephelytől függetlenül bármely jogi személy, jogi személyiség nélküli szervezet és természetes személy számára, és a Magyar Köztársaság költségvetésében meghatározott forrásokat is biztosít.

-----STARTING---POINT---RESZLETES---

Az 1. §-hoz

Az 1. § (1) bekezdése meghatározza a Szülőföld Alap jogállását: az államháztartásról szóló 1992. évi XXXVIII. törvény (a továbbiakban: Áht.) IV. fejezete szerinti elkülönített állami pénzalap. Az Áht. szerint: „54. § (1) Alapot létrehozni csak törvénnyel lehet, amelyben meg kell határozni az alap rendeltetését, bevételi forrásait, a teljesíthető kiadások körét, valamint az alappal való rendelkezésre jogosult, a felhasználásért felelős minisztert.”

A törvény céljaként az Alap rendeltetéseként meghatározza, hogy az a határon túli magyarságnak (a szülőföldjén való boldogulása, anyagi és szellemi gyarapodása, nyelvének és kultúrájának megőrzése és továbbfejlesztése, az anyaországgal való sokoldalú kapcsolatának fenntartása és erősítése érdekében) támogatások nyújtása.

A támogatás körébe tartozó juttatások nem járnak automatikusan, azok iránt pályázat útján egyedi kérelmet kell benyújtania az érintettnek. Ez a megoldás biztosítja, hogy az erre feljogosítottak által kért támogatásokat az Alap támogatási céljainak, illetve bevételeinek és az ország teherbíró képességének figyelembevételével rangsorolni, illetőleg differenciáltan kielégíteni lehessen.

A támogatások megszerzői a kedvezményezettek, akiknek az első csoportját a szomszédos államban életvitelszerűen tartózkodó, magát magyarnak valló természetes személy, vagy az Alap céljait a támogatásából tevékenyen elősegítő más személy képezheti. Ezen kívül a kedvezményezettek további csoportjai: a magyarországi vagy szomszédos államban lévő önkormányzat, továbbá szomszédos állam területén működő azon szervezet, amelynek Magyarországon vagy valamely szomszédos állam területén van a székhelye.

A 2. §-hoz

E törvényt megelőzően, a határon túli magyarság rendszerszerű támogatásának precedensét képezve a szomszédos államokban élő magyarokról szóló 2001. évi LXII. törvény (kedvezménytörvény) lépett hatályba. Mivel e törvénnyel párhuzamosan támogatások nyújtására ad módot, így szükséges elhatárolni, és e törvénytől függetlenné tenni a másik jogszabály alapján nyújtott támogatásokat.

A 3. §-hoz

A 3. §-ban a törvény célcsoportonként (a potenciális kedvezményezettek szerint) elkülönítve, külön-külön határozza meg az Alapból nyújtható lehetséges támogatási jogcímeket, célokat („az Alapból teljesíthető kiadások körét”).

Ez alapján négy kedvezményezetti célcsoportot különít el a törvény, és e körökhöz rendeli külön-külön a támogatási célokat.

A 4. §-hoz

Az Áht. 54. §-a alapján meghatározza a törvény, hogy a külügyminiszter „a felhasználásért felelős miniszter”. Ez a törvény más rendelkezéseinek figyelembe vételével történő rendelkezési jogot jelent. A támogatások felhasználásáról való döntésekben két fontos testület kap szerepet.

Az Alap bevételi forrásai alapvetően három fő csoportba sorolhatók. Egyrészt az állampolgárságától, illetve lakhelyétől (székhelyétől) függetlenül bármely jogi személy, jogi személyiség nélküli szervezet és természetes személy önkéntes befizetéseket, adományokat juttathat az Alapba. Másik csoportként az állami költségvetés ugyancsak két alcsoportba osztható módon nyújthat támogatást: egyrészt (az átmeneti rendelkezés alapján 2006-tól) rendszeresen és kötelezően az önkéntes befizetések, adományok előző naptári évi összegével azonos rendszeres támogatást, másrészt eseti jelleggel, az Alap rendeltetésével összhangban lévő céltámogatást.

A jogi személyek, a jogi személyiség nélküli szervezetek és természetes személyek Alap javára történő önkéntes befizetései a kiemelkedően közhasznú szervezetek részére juttatott adománynak minősülnek. Ennek megfelelően a társasági adóról és az osztalékadóról szóló törvényben, valamint a személyi jövedelemadóról szóló törvényben foglalt igazolás alapján, e törvényekben részletesen szabályozott kedvezményezettség érvényesül.

A módosítás lehetővé teszi a Szülóföld Alap javára a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény, az ún. „1%-os törvény” szerinti felajánlásokat tenni.

Az 5-6. §-hoz

Az Alapból teljesíthető kiadások meghatározásában két fontos testület kap szerepet. A döntési rendszert az jellemzi, hogy a Tanács elvi irányítást gyakorol. A Tanácsban az átfogó szabályozás történik, az általános és szervezeti kérdéseket, valamint a támogatási stratégiai jellegű döntéseket hozzák meg a Tanács tagjai.

A Kollégiumokban történik a rendelkezésre álló források felhasználásának meghatározása. Így e testület hatáskörébe tartozik a konkrét pályázatok tárgyainak meghatározása és kiírása, a támogatási döntések meghozatala azzal, hogy ezek érvényességének feltétele a miniszter jóváhagyása, ami garantálja a döntés törvényességét, szabályszerűségét, ügyrendnek és a pályázatnak való megfelelőségét.

A Tanács és a Kollégiumok működésének részletszabályait, valamint a 3. §-ban általános jelleggel felsorolt támogatási célok részletezését kormányrendelet szabályozza. A Kollégiumokat a Tanács javaslatára a miniszter hozza létre és szünteti meg.

A 7-9. §-hoz

A Tanács és a Kollégiumok tagjainak megbízatása kinevezésüktől számított négy évre szól, annak lejártával a tagok legfeljebb egy alkalommal újra jelölhetők.

A Kollégium tagja bárki lehet elvileg, kivéve a Tanács tagjait és a Tanács tagjának közeli hozzátartozóját.

A tanácsi és a kollégiumi tagság (elnökség) társadalmi jellegű, nagy közbizalmat megtestesítő és feltételező megbízatás. Tevékenységükért díjazás nem illeti meg őket, viszont a méltánytalan helyzetbe hozás, illetve az indokolatlan nehézségek elkerülése miatt jogosultak az Alap tevékenységével közvetlenül összefüggő, igazolt utazási- és szállásköltségeik megtérítésére.

A 9. § határozza meg a megbízatások megszűnésének eseteit, és főbb szabályait. E körben is a törvény végrehajtási rendelete (kormányrendelet) határozza meg a részletszabályokat, az eljárási kérdéseket.

A 10-11. §-hoz

Az Alap működését tekintve a nyilvánosság és a pályázati úton történő támogatás-elosztás alapelvként érvényesülnek. Az elosztható pénzkeret 10%-a fordítható csupán egységes elvek alapján történő, előre nem tervezhető, nyomós indokból adott kiadásokra.

A támogatási rendszer egészének koordinálása, szabályszerű működése és nyilvánossága céljából a bevételekről, a támogatás iránt benyújtott pályázatokról és a Tanács (Kollégiumok) Alappal kapcsolatos döntéseiről, a kiadásokról központi nyilvántartást kell vezetni.

Az Alapból nyújtott támogatások a közpénzek felhasználásával, a köztulajdon használatának nyilvánosságával, átláthatóbbá tételével és ellenőrzésének bővítésével összefüggő egyes törvények módosításáról 2003. évi XXIV. törvény alapján közérdekű, illetve közérdekből nyilvános adatnak minősülnek.

Az Alap működésének nyilvánosságát internetes honlap is biztosítja.

-----STARTING---POINT---VEGE---

A 12-13. §-hoz

A záró rendelkezésekbe kerültek a hatályba léptető, az egyes átmeneti jellegű, a törvény gördülékeny, hatékony bevezetését lehetővé tévő, a felhatalmazó és az értelmező rendelkezések. A Tanács így a törvény elfogadását követően ésszerű határidőn (90 nap) belül meg kell, hogy kezdje működését.

A Kormány felhatalmazást kap, hogy végrehajtási rendeletében szabályozza az Alap működésének, forrásai kezelésének és felhasználásának részletes szabályait, a nyújtható támogatások rendező elveit, valamint a támogatási szerződés kötelező tartalmi elemeit, a vezetendő nyilvántartások tartalmát, az e törvény szerinti vállalkozások fejlesztési és más támogatásának céljait, feltételeit, valamint a Tanács és a Kollégiumok feladatainak és működésének részletes szabályait. Ezen kívül a Kormány felhatalmazást kap meghatározott 2005. évi költségvetési előirányzatokra vonatkozó intézkedésekre, végül a törvény egyszeri elosztási döntést is tartalmaz.

A 14. §-hoz

A Szülőföld Alap létrehozásával szükségszerűvé válik az alap költségvetésének beemelése a 2005. évi költségvetési törvény megfelelő mellékletébe.