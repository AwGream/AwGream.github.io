2021. évi XVI. törvény végső előterjesztői indokolása

a Magyar Kultúráért Alapítvány létrehozásáról, valamint a Magyar Kultúráért Alapítvány és a Petőfi Irodalmi Ügynökség Nonprofit Korlátolt Felelősségű Társaság részére történő vagyonjuttatásról

-----STARTING---POINT---ALTALANOS--- 

A kultúrstratégiai jelentőségű tevékenységek finanszírozása, támogatása, az ilyen tevékenységet ellátó intézmények kiszámítható működtetése, valamint a kultúrstratégiai támogatások kedvezményezettjeinek tervezhető jövője érdekében az Országgyűlés a Magyar Kultúráért Alapítvány létrehozásáról döntött.

Ezen célok elérése érdekekében az Országgyűlés felhívja a Kormányt, hogy az állam nevében tegye meg a szükséges intézkedéseket a Magyar Kultúráért Alapítványnak a közfeladatot ellátó közérdekű vagyonkezelő alapítványokról szóló 2021. évi IX. törvény (a továbbiakban: KEKVA tv.) alapján történő létrehozására. Az így létrehozásra kerülő közfeladatot ellátó közérdekű vagyonkezelő alapítvány (a továbbiakban: Alapítvány) közfeladatainak felsorolását a KEKVA tv. tartalmazza.

Jelen törvényjavaslat rendelkezik az Alapítvány alapításáról és a feladatainak ellátásához szükséges, az alapító részéről juttatásra kerülő állami vagyon biztosításáról.

A törvényjavaslat rendelkezik továbbá az Alapítványnak a Petőfi Irodalmi Ügynökség Nonprofit Korlátolt Felelősségű Társaság (a továbbiakban: Ügynökség) útján ellátott közfeladatai ellátásának elősegítése érdekében az Ügynökség részére történő ingyenes vagyonjuttatásról is.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

Jelen rendelkezés alapján az Országgyűlés felhatalmazást ad a Kormány számára - a törvényjavaslat preambulumában meghatározott célokra tekintettel - az Alapítványnak a KEKVA tv. alapján történő létrehozására. A § további garanciális rendelkezéseket tartalmaz, amely szerint az Alapítványban az alapítói jogok teljes körét a kuratórium gyakorolja.

A 2. §-hoz

A törvényjavaslat rendelkezik arról, hogy az Alapítvány céljai és feladata megvalósításához szükséges vagyonelemeket ingyenesen az Alapítvány tulajdonába kell adni.

A 3. §-hoz

Az Alapítványnak az Ügynökség útján ellátott közfeladatai ellátásának elősegítése érdekében szükséges az Ügynökség ingatlan portfóliójának bővítése, mely egyes állami tulajdonban álló ingatlanok részére történő tulajdonba adásával valósul meg.

A 4. §-hoz

Figyelemmel arra, hogy a 3. § alapján ingyenesen tulajdonba adott ingatlanok közül kettő ingatlan a nemzetgazdasági szempontból kiemelt jelentőségű nemzeti vagyon körből kikerül, szükséges az elidegenítési és terhelési tilalom alkalmazásáról rendelkezni az esetükben.

-----STARTING---POINT---VEGE---

Az 5. §-hoz

Hatályba léptető rendelkezés.

A 6. §-hoz

Sarkalatossági záradék.

A 7. §-hoz

A nemzeti vagyonról szóló 2011. évi CXCVI. törvény (a továbbiakban: Nvtv.) módosítása.

Az óbudai Zichy-kastélynak, valamint az Óbudai szigeten található aquincumi helytartói palota romjainak nemzeti vagyon köréből történő kikerülése szükségessé teszi az Nvtv. 2. mellékletének módosítását.