2000. évi XIII. törvény indokolása

az egyes elkobzott dolgok közérdekű felhasználásáról

-----STARTING---POINT---ALTALANOS--- 

1. A törvény célja az, hogy az elkobzás útján állami tulajdonba került (és a hatályos rend szerint raktározott, illetőleg megsemmisített) egyes dolgok társadalompolitikai szempontokra tekintettel, ésszerű módon - ne csak kampányszerűen - jussanak el a rászorultakhoz, és ez a különböző érdekek (különösen a szellemi tulajdonjogában megsértett jogosult érdekeinek) megfelelő figyelembevétele mellett történjen.

A törvény megteremti annak lehetőségét, hogy a büntetőeljárás és a szabálysértési eljárás során elkobzott egyes dolgok közérdekű, jótékony célra felhasználhatók legyenek.

2. Az elkobzás mind a büntetőjogi, mind a szabálysértési szankciórendszerben olyan intézkedés, amelynek célja különböző természetű ingó dolgok elvonása azért, mert az adott dolog birtoklása már önmagában jogsértő, a dolog léte a szabálysértési, illetve büntetőjogi felelősség alapját képező jogsértő magatartással szorosan összefügg (annak tárgya, eszköze, eredménye).

Az elkobzásról rendelkező jogerős határozattal az ilyen dolgok állami tulajdonba kerülnek, és jelenleg a büntetések és intézkedések végrehajtásáról szóló 1979. évi 11. tvr., valamint az alacsonyabb szintű jogszabályok szerint meghatározott rendben történik az elkobzás végrehajtása. Ennek keretében az elkobzott dolog értékesítésre, vagy ennek meghiúsulása, illetve az értékesítésre való alkalmatlanság esetén megsemmisítésre kerül.

Ugyanakkor nyilvánvalóan a hatályos szabályozás szerinti rendben olyan dolgoknak is ez sorsa, amelyek alkalmasak lehetnek a rászorultakhoz közérdekű célból történő eljuttatásra. A törvény ennek lehetővé tétele végett meghatározza a közérdekű célra való felhasználható dolgok körét, a közérdekű felhasználáshoz vezető utat, a közérdekű felhasználás lebonyolításában résztvevők feladatait és a közérdekű felhasználás eljárását.

3. A törvény szerinti szabályozás több érdek egybevetésén alapul. Alapvetően a karitatív szándék érvényesülése a cél, amely a rászorultak részére történő ingyenes átadás követelményében fejeződik ki.

Ehhez kapcsolódik az a követelmény is, hogy az egyéni szükségleteket meg nem haladó mértékűnek kell lennie a közérdekű felhasználásnak. A törvény a karitatív szándék szem előtt tartásával rendelkezik a közérdekű célra felhasználható dolgok köréről.

A törvény a karitatív jelleg érvényesülése érdekében teszi lehetővé, hogy a közérdekű felhasználás kezdeményezésében, lebonyolításában külön jogszabályban meghatározott feltételeknek eleget tevő karitatív szervezetek vegyenek részt.

A törvény szerint ugyanakkor a jogsértések elkerülése végett és a rászorultak megóvása érdekében, bizonyos dolgok esetében csak speciális szabályok betartásával nyílik mód a közérdekű felhasználásra.

Így megfelelő hatósági engedélyek birtokában lehet az olyan dolgokat eljuttatni a rászorultakhoz, amelyek minőségével, biztonságos használatával kapcsolatban kétségek merülnek fel, vagy amelyek forgalomba hozatalát jogszabály hatósági engedélyhez köti.

Ugyancsak egyértelmű, hogy a szellemi tulajdonjogot sértő dolgok esetében a közérdekű felhasználáshoz olyan garanciális eljárást kell biztosítani, amely megfelelően figyelemmel van a szellemi tulajdonjog jogosultjának érdekeire.

A törvény szerinti szabályozás ezen érdekek érvényesülését van hivatva biztosítani.

-----STARTING---POINT---RESZLETES---

Az 1. §-hoz

1. A törvény a közérdekű felhasználás alapelvi jellegű szempontjait határozza meg. Megvonja azt az eljárási kört, és megjelöli azt a hatósági döntést, amely a közérdekű felhasználásnak kiindulópontja lehet. A törvény szerint a büntetőeljárásba és a szabálysértési eljárásba bekerült olyan dolgok közérdekű felhasználásának van helye, amelyet elkoboztak.

A törvény a szabályozás körében közérdekű felhasználásnak az elkobzott dolognak a rászorulók részére történő, az egyéni szükségletet meg nem haladó és ingyenes juttatását tekinti.

2. A törvény meghatározza a közérdekű felhasználásban résztvevőket. A közérdekű felhasználás kezdeményezésére a Szociális és Családügyi Minisztérium mellett működő Karitatív Tanács jogosult.

A Karitatív Tanácsot a szociális és családügyi miniszter alakítja meg a külön jogszabályban meghatározott feltételeknek eleget tevő, karitatív tevékenységet végző közhasznú szervezetek képviselőiből. A Karitatív Tanács munkájának segítését, illetve a közérdekű felhasználás során a törvényben szabályozott egyes szakmai feladatok ellátását, továbbá a közérdekű felhasználás lebonyolításának koordinálását és felügyeletét a Szociális és Családügyi Minisztérium végzi. A Karitatív Tanács nem önálló jogi személy, ezért a működéséhez kapcsolódó jogviszonyokban a Szociális és Családügyi Minisztérium szerepel.

A közérdekű felhasználás lebonyolítását - azaz az elkobzott dolgoknak a rászorulókhoz eljuttatását - a Karitatív Tanácsnak erre kijelölt tagja végzi. A törvény abból indul ki, hogy a közérdekű felhasználás lebonyolítására a karitatív szervezetek alkalmasak, ugyanakkor nem lenne indokolt, ha a feladat elvégzését a törvény kötelezően előírná számukra, vagy akár a Karitatív Tanács kijelölése akaratuk ellen is megtörténhetne. Ezért a törvény úgy rendelkezik, hogy a közérdekű felhasználás lebonyolítására csak olyan karitatív szervezetet lehet kijelölni, amely ezt önként vállalja. A Karitatív Tanács kijelölő döntését a maga által meghatározott eljárási rendben, saját ügyrendje szerint hozza meg.

A 2. §-hoz

1. Általános szabály szerint közérdekű felhasználásra a törvény mellékletében meghatározott rendeltetésű dolgok kerülhetnek. A törvény ugyanakkor kizárja a dolgok bizonyos körét a közérdekű célra történő felhasználásból, míg a dolgok egy más körében speciális szabályokhoz köti a közérdekű célra való felhasználást (ld.: 6. §).

2. A szabálysértési és büntetőeljárás során elkobzott dolgok teljes köre nem válik automatikusan közérdekű célra felhasználhatóvá. Az első szűkítés a törvény mellékletében meghatározott rendeltetési kör, amely körvonalazza, hogy milyen célból, milyen szükségletek kielégítésére szolgáló dolgok esetében lehet szó közérdekű felhasználásról. A törvény melléklete az egyéni és ún. járulékos szükségletek körébe vonható azon rendeltetési köröket sorolja fel, amelyek valamelyikére lehet alapozni a közérdekű célra történő felhasználást. A törvény melléklete szerinti rendeltetési körök egyértelművé teszik, hogy luxusigények kielégítését a szabályozás nem szolgálhatja.

3. További szűkítést jelent, hogy a törvény a melléklet szerinti rendeltetési kör alá vonható dolog esetében sem mindig teszi lehetővé a közérdekű felhasználást. A törvény egyrészt arra tekintettel, hogy mi volt az elkobzás jogalapja, illetve arra tekintettel, hogy az elkobzás milyen bűncselekménnyel áll összefüggésben, másrészt pedig arra tekintettel, hogy az adott dolog milyen jellegű, milyen tulajdonsággal bír, kizárja a közérdekű felhasználást.

a) Nincs helye olyan dolog közérdekű felhasználásának, amelynek birtoklása a közbiztonságot veszélyezteti, vagy jogszabályba ütközik. A Btk. 77. § (1) bekezdésének b) pontja alapján az ilyen dolog elkobzását akkor is el kell rendelni, ha a dolog birtoklása bűncselekmény elkövetésével nem áll összefüggésben. Ilyen dolog például a robbanóanyag, lőfegyver, kábítószer. E körbe tartozik az Sztv. 20. § (1) bekezdésének a) pontja is.

b) Nincs helye olyan dolog közérdekű felhasználásának, amelyet rossz minőségű termék forgalomba hozatala (Btk. 292. §) miatt koboztak el, feltéve, hogy a termék rendeltetésszerűen nem használható. Akkor rossz minőségű a termék, ha rendeltetésszerűen nem használható, vagy használhatósága jelentősen csökkent (ld. Btk. 294. §). Nem kétséges, hogy a használhatatlan termék egyben rossz is. A használhatóság jelentős mértékű csökkenése pedig olyan viszonylagos fogalom, amely a termék jellegétől és a felhasználás körülményeitől függ. A törvény mindenképpen indokoltnak tartja azt, hogy azt a terméket, amely a legalapvetőbb követelménynek sem felel meg, vagyis használhatatlan, ne lehessen közérdekű célra felhasználni.

Nincs helye olyan dolog közérdekű felhasználásának, amelyet szerzői vagy szomszédos jogok megsértése, iparjogvédelmi jogok megsértése, illetve ezzel szorosan összefüggő bűncselekmények, illetve azok szabálysértési alakzatai miatt koboztak el. Ezekben az esetekben fogalmilag nem lehet olyan garanciális szabályokat biztosítani, amely a közérdekű felhasználással együtt járó „forgalmazás” tekintetében a sértett érdekeit megfelelően kezelni tudná.

c) A törvény - a teljesség igényével, és inkább vállalva a kizáró esetek közötti átfedő szabályozást, mint a félreérthető helyzeteket - nem teszi lehetővé az olyan dolog közérdekű felhasználását, amelyet az elkobzást követően külön jogszabály rendelkezései szerint meghatározott szervnek kell átadni.

Az elkobzás végrehajtásáról szóló 13/1979. (VIII. 10.) IM rendelet 6. §-ának (1) bekezdése szerint azt az elkobzott dolgot, amelynek művészeti, történeti, oktatási vagy tudományos értéke van, a bíróság intézkedése szerint a megfelelő gyűjteményben való elhelyezés végett át kell adni a kijelölt kezelő szervnek. A rendelet 6. §-ának (2) bekezdése szerint az elkobzott lőfegyvert és lőszert a rendőrségnek kell átadni. A rendelet 6. §-ának (3) bekezdése szerint az elkobzott kábítószert az ORFK-nak kell átadni. A rendelet 10., illetve 11. §-a értelmében, ha a lefoglalt dolog a fegyveres erők, fegyveres testület vagy rendészeti szerv tulajdona, a dolgot a lefoglalás után a testületnek nyomban át kell adni. A lefoglalt devizaértéket a platinát és az ezüstöt a lefoglalástól számított nyolc napon belül át kell adni a Magyar Nemzeti Banknak.

Nem tartozik azonban a törvény 2. §-a (2) bekezdésének c) pontja alá az említett IM rendelet 12. §-ának hatálya alá tartozó vámáru, amelyet a vám- és pénzügyőrség szerveinek kell átadni. E szabály ugyanis lefoglalt (és nem elkobzott) dologról szól, másrészt a célja az, hogy az elkobzás végrehajtásában közreműködő hatóságok között ossza meg a feladatokat, így a vám- és pénzügyőrség szervei az elkobzást végrehajtó szervezetként kerülnek említésre, s nem az adott dolog végső letéteményeseként (szemben a rendelet 6., 10. és 11. §-ában említett szervekkel).

A büntetőeljárás során lefoglalt dolgok kezeléséről és nyilvántartásáról szóló 117/1984. (IK 12.) IM-BM-PM-Legf. Ü. együttes utasítás 45-46. és 51. §-a szerint az elkobzott bélyeget, az elkobzott gyógyszereket, gyógyászati segédeszközöket és orvosi műszereket, értéktárgyakat (arany, ezüst, platina), értékpapírokat meghatározott szervezeteknek kell átadni. Az utasítás 50. §-a szerint a Magyar Honvédség tulajdonát képező elkobzott lőfegyvert az MH Fegyverzeti Főnökségének kell átadni.

d) Nincs helye közrendet, közegészséget, vagy közerkölcsöt sértő jellegű dolog közérdekű felhasználásának, mert ez ellenkezne a közérdekű felhasználás céljával. Itt is olyan dologról van szó, amely ugyan a törvény melléklete szerinti valamelyik rendeltetési kör alá lenne vonható (pl.: ruhaneműként, felszerelési tárgyként). Ugyanakkor a dolog jellege olyan, ami összeegyeztethetetlen a törvény mögött meghúzódó karitatív szándékkal.

e) Nincs helye olyan dolog közérdekű felhasználásának, amely jövedéki termék. A jövedéki adóról és a jövedéki termékek forgalmazásának különös szabályairól szóló 1997. évi CIII. törvény 3. § (2) bekezdése alapján jövedéki termék: az ásványolaj, az alkoholtermék, a sör, a pezsgő, a bor, a köztes alkoholtermék, a dohánygyártmány.

A 3. §-hoz

A törvény szabályozása arra irányul, hogy az elkobzott dolgot kezelő hatóságtól a közérdekű felhasználásra alkalmas dolgok egy közbenső fázis beiktatásával a rászorultakhoz jussanak el. Ennek első lépcsőjeként a törvény előírja, hogy az elkobzott dolgot kezelő hatóság alkalmanként, vagy rendszeres időszakonként értesíti a Karitatív Tanácsot az elkobzás megkezdése előtt. Ennek révén lesz lehetősége a Karitatív Tanácsnak arra, hogy képet kapjon a szétosztható dolgok köréről.

A 4. §-hoz

1. Az elkobzott dolgot kezelő hatóság értesítését követően a Karitatív Tanács 15 napon belül jelentheti be, hogy igényt tart az elkobzott dologra. Ezen időtartam alatt a Karitatív Tanácsba kvalifikált karitatív szervezetek egymás között (önkéntes vállalás útján) eldöntik, hogy közülük ki lesz a Tanács által kijelölve a közérdekű felhasználás lebonyolítására.

További 15 napon belül van lehetősége a kijelölt karitatív szervezetnek arra, hogy a dolgot elszállítsa. Ha a Karitatív Tanács 15 napon belül nem jelenti be az igényét, vagy bejelenti ugyan, de az elkobzott dolgot kezelő hatóság értesítésétől számított 30 napon belül a kijelölt karitatív szervezet a dolgot nem szállítja el, akkor az elkobzást az általános szabályok szerint végrehajtják, tehát az elkobzott dolgot értékesítik vagy megsemmisítik.

A törvény azért ír elő rövid (mindazonáltal ésszerű, betartható) határidőket az eljárás menetében, mivel a karitatív felhasználásról meghozandó döntésig eltelő idő alatt az elkobzott dolgot kezelő hatóság saját költségén köteles továbbraktározni a dolgot, s az állami költségvetésnek ezen okból történő terhelését a törvény minimalizálni igyekszik.

E törekvés indokolja azt a szabályt is, hogy attól az időponttól, amikor a Karitatív Tanácsnak azon tájékoztatása, miszerint az elkobzott dolgot közérdekű felhasználására átveszi, az elkobzott kezelő hatósághoz megérkezik, a tárolási költségek a közérdekű felhasználást lebonyolító szervezetet terhelik, miként az elszállítás, szétosztás költségei is. Az állam ugyanis a karitatív felhasználási célt a maga részéről a tulajdonát képező elkobzott dolog ingyenes átadásával támogatja (amivel adott esetben lemond az értékesítésből származó bevételről is), továbbá az adminisztrációs, információs rendszernek az SzCsM általi működtetésével. Természetes nem kizárt az, hogy bizonyos esetekben - mivel a Karitatív Tanácsnak az SzCsM is tagja - maga az állam vállalja a minisztériumon keresztül a közérdekű felhasználás lebonyolítását is. Ezt azonban akkor teheti, ha a szükséges források rendelkezésére állnak, és a Karitatív Tanács erre - önkéntes ajánlkozása alapján - kijelöli.

2. A törvény a Szociális és Családügyi Minisztérium feladatává teszi a szükséges eljárás kezdeményezését az olyan dolgok esetében, amelyek biztonságossága iránt kétség merül fel, vagy amelyek forgalmazása, illetve használata külön hatósági engedélyhez kötött.

A fogyasztóvédelemről szóló 1997. évi CLV. törvény a fogyasztók életének, egészségének és biztonságának védelme érdekében kimondja, hogy forgalomba csak biztonságos áru hozható. Az áru biztonságáról a gyártó köteles gondoskodni, de a forgalmazó sem hozhat forgalomba olyan árut, amelyről tudja, vagy a rendelkezésére álló adatok, illetve tájékoztatás alapján tudnia kellene, hogy az áru nem biztonságos (3. §). A forgalmazót e szabályok szerint terhelő felelősség a közérdekű felhasználást lebonyolító szervezetre is kiterjed. Ezért olyan esetben, ha az áru biztonságosságával kapcsolatban kétség merül fel, a közérdekű felhasználás elrendelése előtt az illetékes fogyasztóvédelmi felügyelőségnek az áru biztonságosságának ellenőrzésére irányuló piacfelügyeleti eljárását indokolt kezdeményezni, melynek során elvégezhetők a szükséges biztonságossági vizsgálatok (79/1998. (IV. 29.) Korm. rendelet).

Ha az derül ki, hogy a dolog nem biztonságos, vagy az illetékes hatóság a dolog használatához szükséges engedélyt nem adja meg, akkor a kijelölt karitatív szervezet köteles a dolgot haladéktalanul visszaszolgáltatni az elkobzást végrehajtó hatóságnak.

A jogsértő termék gyártójának (importálójának) az 1993. évi X. törvény alapján fennálló termékfelelőssége nem szűnik meg azáltal, hogy az állam a jogsértő terméket elkobozta és közérdekű célra felhasználta. A termék hibája által okozott károkat továbbra is gyártója köteles megtéríteni. A törvény 7. §-ának (1) bekezdése szerint a gyártó mentesül a felelősség alól, ha a terméket nem hozta forgalomba. Az áru hamis megjelölése bűncselekmény azonban megvalósul már az előállítással is, tehát a jogsértő termék el is kobozható, s így sor kerülhet a közérdekű felhasználásra a törvény szabályai szerint. Ebben az esetben a gyártót a termékfelelősség nem terheli.

Az 5. §-hoz

A törvény rendelkezései alapján az elkobzott dolog kikerül az Állam tulajdonából. Indokolt a közérdekű felhasználás lebonyolítását vállaló, illetve végző, a Karitatív Tanács által kijelölt karitatív szervezettel kötendő szerződésre kötelező írásbeliséget előírni.

A törvény előírja, hogy a szerződésben az adott karitatív szervezetnek szerződéses szankció mellett vállalnia kell, hogy a hozzákerült dolgokat ingyenesen és közvetlenül a rászorulókhoz továbbítja, illetve a dolgokat kereskedelmi forgalomba nem juttatja.

Ez azt jelenti, hogy a Karitatív Tanácsnak a közérdekű felhasználás lebonyolítását vállaló tagja más karitatív szervezetre nem ruházhatja át az átvett dolog tulajdonjogát, azokat csak közvetlenül a rászorulóknak adhatja át. Nincs azonban akadálya annak, hogy a lebonyolításban közreműködőként igénybe vegye más karitatív szervezetek munkáját is (pl. szétosztásban, raktározásban).

Mivel az elkobzott dolgot közvetlenül kell a rászorulókhoz eljuttatni, nincs lehetőség arra, hogy azokat intézménynek, szervezetnek adják át. Lehetséges azonban, hogy az átruházás valamely rászorult közösség (pl. egy otthon lakói) részére történik, akik azután közösen használják az adott dolgot. A törvény azért nem engedi meg, hogy intézményekre is átruházható legyen az elkobzott dolgok tulajdonjoga, mivel ehhez a jogosult intézményi kört is meg kellene határozni, ami túlzó mértékű szabályozást eredményezne. Másrészről a rendeltetési körök úgy lettek meghatározva, hogy a személyes szükséglet kielégítésére alkalmas dolgok kerülhetnek közérdekű felhasználásra, s ezek közvetlen intézményi felhasználtsága nem jellemző.

A 6. §-hoz

1. Az áru hamis megjelölése (Btk. 296. §), illetve annak szabálysértési alakzata miatt elkobzott dolgok közérdekű felhasználására vonatkozóan a törvény speciális szabályokat is megállapít. Erre azért van szükség, mert az ilyen elkobzott dolog felhasználása egyes szellemi tulajdonjogokat sért, ugyanakkor - ellentétben a szerzői jog megsértése miatt elkobzott dolgok esetével - itt garanciális szabályok betartása mellett fogalmilag nem kizárt, hogy közérdekű felhasználásra kerülhessen sor.

2. A törvény az ilyen dolgok közérdekű felhasználását akkor teszi lehetővé, ha ahhoz a jogosult hozzájárult, illetve ennek hiányában, ha a bíróság azt állapítja meg, hogy dolog megfosztható jogsértő mivoltától, a megfosztást követően.

Ezeknél a dolgoknál az eljárás tehát annyiban tér el az általános szabályoktól, hogy a törvény ezen termékek közérdekű célokra történő felhasználásának megkezdését megelőzően beiktat egy új bírósági eljárást. A bíróságnak kell megállapítania, hogy megfosztható-e a dolog a jogsértő mivoltától, és ha igen, milyen módon. A tervezet ezt - a Szociális és Családügyi Minisztérium által kezdeményezett - bírósági eljárást a megyei bíróság székhelyén lévő helyi bíróság hatáskörébe és illetékességébe utalja, és a kijelölt karitatív szervezet feladatává teszi a jogsértő jellegtől való megfosztás végrehajtását.

3. A közérdekű felhasználás módozatainak meghatározásakor figyelemmel kell lenni a jogosult érdekeire. Ez nem kizárólag a szellemi tulajdonjogokat védő nemzeti törvényekből következik, de a Kereskedelmi Világszervezet (WTO) keretében létrejött TRIPS-egyezmény rendelkezéseiből is, melyet az 1998. évi IX. törvény hirdetett ki több egyezménnyel együtt. Ennek 46. cikke kimondja, hogy a jogsértő termékekről a kereskedelmi csatornák mellőzésével kell rendelkezni, úgy, hogy a jogosultnak az ne okozzon kárt. Tehát el kell kerülni azt, hogy a jogsértő termékek visszakerüljenek a kereskedelembe. A közérdekű felhasználásnak csak olyan módja választható, amely ezt kizárja.

A törvény szigorúan figyelembe veszi a szellemi tulajdonjogok védelmével kapcsolatos nemzetközi kötelezettségeinket. Ezen kötelezettségek jelentik azokat a korlátokat, amelyek miatt nincs lehetőség a szellemi tulajdonjoggal érintett termék kötetlenebb eljárásban történő közérdekű felhasználására, függetlenül attól, hogy az állami tulajdonba került az elkobzással.

Sem a bírósági eljárásra, sem a megfosztásra nincs szükség akkor, ha a szellemi tulajdonjog jogosultja a közérdekű felhasználáshoz enélkül is hozzájárul.

-----STARTING---POINT---VEGE---

A 7. §-hoz

1. A törvény a hatálybalépésről úgy rendelkezik, hogy az biztosítsa a közérdekű felhasználásban résztvevők számára a felkészülést. A törvény a szociális és családügyi miniszter feladatává teszi, hogy a hatálybalépést követő 60 napon belül megalakítsa a Karitatív Tanácsot. A Tanács megalakulásáról a Magyar Közlönyben közleményt kell kiadni. Működésére és összeállításának feltételeire vonatkozóan a Kormány kap felhatalmazást rendeleti jogkörben történő szabályozásra

2. A törvény rendelkezéseit első ízben azokra az elkobzott dolgokra kell alkalmazni, amelyek a Tanács megalakulásának a közzétételekor a hatóság birtokában vannak és értékesítésük, megsemmisítésük nem kezdődött meg.

3. A törvény szerinti szabályozás más törvényi szabályozások kisebb módosítását teszi szükségessé. Erről a törvény rendelkezik.