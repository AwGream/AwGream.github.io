1995. évi XC. törvény indokolása

az élelmiszerekről

-----STARTING---POINT---ALTALANOS--- 

Magyarországon először a közegészségügy rendezéséről szóló 1876. évi XIV. törvénycikk, majd ezt követően a mezőgazdasági termények, termékek és e cikkek hamisításának tilalmáról szóló 1895. évi XLVI. törvénycikk tartalmazott az élelmiszerek előállítására vonatkozó rendelkezéseket. Ezek a törvénycikkek az egyes egészségügyi feltételekre, az élelmiszerhamisításra, az élelmiszerellenőrzésre és az ahhoz szükséges mintavételre, valamint az alkalmazható szankciókra vonatkozó szabályokról rendelkeztek.

Ezt követően az 1958. évi 27. törvényerejű rendelet, majd az 1976. évi IV. törvény szabályozta az élelmiszerek előállításának és forgalomba hozatalának feltételeit.

Az élelmiszerekről szóló 1988. évi IV. törvénnyel módosított 1976. évi IV. törvény átfogó módosítását, illetve újraszabályozását részben a gazdasági viszonyok megváltozása, az élelmiszertudomány- és technika fejlődése, részben a Magyar Köztársaságnak az Európai Közösségek és azok tagállamai között a társulás létesítéséről aláírt Európai Megállapodás tette szükségessé. Az Európai Megállapodás 68. cikke külön kiemeli, hogy az élelmiszertörvényt és a hozzá kapcsolódó szabályozást az Európai Közösségek vonatkozó szabályozásával összhangba kell hozni.

A törvényjavaslat a célját a fejlett európai országok több évtizedes élelmiszerszabályozási gyakorlatával azonos módon rögzíti. Eszerint az élelmiszerszabályozásnak közvetlenül az egészség- és érdekvédelemmel, de közvetve is, a piaci verseny tisztasága és az élelmiszer szabad áramlásának biztosításával a fogyasztókat kell szolgálnia. A törvény céljának ilyen módon való meghatározása az élelmiszerekre vonatkozó szabályozásban alapvető filozófiai változást jelent. Az eddigi szabályozási gyakorlat ugyanis nem a fogyasztók, hanem az előállítók, - elsősorban a nagy állami vállalatok - érdekeit szolgálta.

A fejlett nyugat-európai országok élelmiszer szabályozásához való igazodás szükségessége a termelők és az ágazati irányítás előtt évtizedek óta ismert. A magyar agrárgazdaság tradicionális piacokkal rendelkezik Nyugat-Európában. Mindig és mindenki számára világos volt, hogy ezeket csak az ottani előírások maradéktalan kielégítésével lehet megtartani. Ez az "igazodás" azonban mindeddig részleges volt. Egy-egy tradicionális termékre, termékcsoportra és ennek hagyományos piaci országára vonatkozott.

Az 1990-es évek elejétől e helyzet megváltozott.

- Az Európai Közösségek egységes belső piacának kialakulásával az élelmiszerekre vonatkozó előírások egységessé válnak.

- A magyar agrárgazdaságnak már nemcsak egyes hagyományos termékeivel, hanem (előbb exportőrként, majd az Európai Közösségek tagjaként) teljes termékválasztékával kell jelen lennie az európai piacon.

Az egységes belső piac megvalósításának előkészítése során az európai élelmiszerjogi szabályozás a következő alapelveket tűzte ki célul:

 - a tagállamok közötti szabad áruforgalom biztosítása,

 - a fogyasztók egészségének és biztonságának védelme.

Ennek megvalósítására az Európai Közösségek tagállamai az élelmiszerjog területén a harmonizációval egy nagyon magas színvonalú "minimális" védelmet szabályoztak.

Az eltérő nemzeti előírások ugyanis akadályoznák annak megvalósítását, hogy az egyik tagállamban forgalomba hozatalra engedélyezett terméket a másik tagállamban is szabadon forgalmazhassanak.

Az Európai Közösségek irányelvei fokozott követelményeket támasztanak az élelmiszer adalékanyagokkal, az élelmiszerekkel érintkező tárgyakkal, a csomagolóanyagokkal szemben. Az Európai Közösségek szabályozása kiterjed továbbá a növényi és állati eredetű élelmiszerekben kimutatható állatgyógyászati gyógyszerkészítményekre, valamint a növényvédőszer maradványokra, ezek megengedhető mértékére is. Fontos az élelmiszerek jelölésére, kiszerelésére és reklámozására vonatkozó közösségi szabályozás is.

A harmonizáció hazai megvalósítása során arra kell törekedni, hogy a magyar élelmiszerek forgalomképesek legyenek az Európai Közösségek tagállamaiban, továbbá hogy a hazai fogyasztókat megvédjük az Európai Közösségek előírásainak meg nem felelő élelmiszerek forgalomba hozatalától.

A magyar gazdaságból az élelmiszer szektor rendelkezik a legstabilabb európai piacokkal és a legtöbb esélye van erre a jövőben is. Ezért az Európai Közösségek élelmiszerszabályozásának átvételében saját érdekében, de a nemzetgazdaság többi ágainak való példamutatásként is élen kell járnia.

E cél megvalósítását az élelmiszerekről szóló törvényjavaslat biztosítja. Az élelmiszer nem egyszerűen a fogyasztási cikkek egyike, hanem kiemelt fontosságú, mert:

- fogyasztása döntően befolyásolja az emberi egészséget,

- a legnagyobb értékben vásárolt termékcsoport lévén döntően érinti a fogyasztók érdekeit,

- a legnagyobb értékben forgalmazott termékcsoport lévén döntően érinti a piaci verseny tisztaságát.

A fejlett szabályozást jelentő közösségi előírások átvétele, az ezt kielégítő termékek gyártása mindenekelőtt a magyar fogyasztók egészségének és érdekeinek védelmét szolgálja. Emellett igen fontos, hogy ezzel lehetőséget teremtsünk élelmiszereinknek az Európai Közösségek és más fejlett országok piacain való forgalmazásához.

A több ezer nyomtatott oldalt kitevő közösségi joganyag átvételét a törvényjavaslat a következő rendszerben teszi lehetővé és egyben kötelezővé:

 1./ A törvényjavaslat tartalmazza az élelmiszer minőségpolitika alapelveit, a fogyasztóvédelem, a tájékoztatás és az ellenőrzés legáltalánosabb szabályait a közös piaci élelmiszerszabályozási filozófia és fogalom-meghatározások átvételével.

 2./ Az élelmiszerek előállításának és forgalmazásának feltételeire vonatkozó részletes szabályokat a törvényjavaslat végrehajtási rendelete tartalmazza, amely több közösségi rendelkezést szó szerint is átvesz.

 3./ A törvényjavaslat felhatalmazása alapján miniszteri rendelettel kiadásra kerülő Magyar Élelmiszerkönyv átvesz valamennyi - elsősorban technikai jellegű - az élelmiszer egészségbiztonsággal és minőséggel kapcsolatos közösségi rendelkezést.

A Magyar Élelmiszerkönyv első kötete tartalmazza azoknak a műszaki jellegű szabályoknak az összességét, amelyekre kötelező közösségi irányelveket kell alkalmazni. E szabályoknál gyakorlatilag teljesen átvesszük a vonatkozó közösségi rendelkezéseket. Ezek olyan technikai és analitikai szabályok, amelyeket sem terjedelmük, sem jellegük miatt törvényben, illetve miniszteri rendeletben nem lehet szabályozni. E kötet rendelkezéseinek alkalmazása kötelező.

A Magyar Élelmiszerkönyv második kötete tartalmazza az egyes élelmiszerekre vonatkozó termékleírásokat.

A Hivatalos Élelmiszervizsgálati Módszergyűjtemény pedig az analitikai módszereket írja elő.

-----STARTING---POINT---RESZLETES---

Az 1-2. §-hoz

A törvényjavaslat a saját háztartásban, saját célra történő élelmiszer előállítás magától értendő kivételével, az élelmiszerek előállítására és forgalmazására terjed ki. A borra és a jövedéki terméknek minősülő szeszre, szeszes italra, sörre, fűszerpaprikára, kávéra, dohánytermékekre továbbá a palackozott ásványvízre a külön jogszabályban foglaltakat is figyelembe kell venni.

A törvényjavaslat 2. §-a az Európai Közösségek, továbbá a meghatározó jelentőségű nemzetközi szervezetek (ENSZ, EGB, FAO, WHO, Codex Alimentarius) dokumentumaiban használt definíciók alapján határozza meg az egységes jogalkalmazás érdekében a törvényben alkalmazott fogalmak értelmezését.

 a) az adalékanyag fogalma a Tanács 1988. december 21-i, 89/107 (EGK). számú, a tagállamok által az élelmiszerekben felhasználható adalékanyagokról kiadott jogszabályok összehangolásáról szóló irányelvben foglaltaknak felel meg,

 b) a dohánytermék fogalma a Tanács 1989. november 13-i, 89/622 (EGK). számú, a tagállamok által a dohánytermékek jelöléséről kiadott jogszabályok összehangolásáról szóló irányelvében foglaltaknak felel meg.

 A 3. §-hoz

Az emberi egészséget, a fogyasztók érdekeit, vagy a piaci verseny tisztaságát veszélyeztető élelmiszerek előállításának megelőzése érdekében a törvényjavaslat előírja, hogy élelmiszer-előállító helyet kizárólag működési engedéllyel lehet létesíteni, illetve működtetni. Az engedélyezési előírások azonban legalább ugyanennyire szolgálják az előállítók érdekeit is. Hiszen egy megfelelő élelmiszer előállítására alkalmatlannak bizonyuló üzem létesítése, vagy akár néhány tonna fogyasztásra alkalmatlan élelmiszer előállítása olyan nagy kárt okozhat az előállító(k)nak, hogy az össze nem mérhető az engedélyezési eljárás esetleges költségeivel.

A törvényjavaslat 3. §-a alapján az illetékes szakhatóságok véleményezik az élelmiszer-előállító hely tervdokumentációját.

A benyújtott gyártmánylapok alapján nyilatkoznak arról, hogy az adott nyersanyagból, technológiával, adott adalék- és csomagolóanyagok felhasználásával egyáltalán lehetséges-e az előírásokat mindenben kielégítő élelmiszer előállítása.

A 4. §-hoz

A törvényjavaslat az élelmiszer előállításhoz felhasznált nyersanyag, valamint az alkalmazott technológia és műszaki megoldások általános feltételeit írja elő. Ezek egyedi engedélyezése természetesen felesleges, de az ellenőrző hatóságok az általános feltételek betartását a rendszeres ellenőrzés során megkövetelik.

Felhasználási engedélyhez kötött a fogyasztók egészségvédelme szempontjából igen fontos adalékanyagok, technológiai segédanyagok, mosó- és fertőtlenítőszerek, csomagolóanyagok használata.

A törvényjavaslat az élelmiszerek előállításának tárgyi és személyi feltételeit (élelmiszer előállítóhely létesítése, felhasználható nyersanyag; technológiai segédanyag, adalékanyag, csomagoló anyag, mosó-fertőtlenítő szer) az Európai Közösségek rendeletében és más irányelvében kihangsúlyozott, a fogyasztók egészségének védelmére vonatkozó legfontosabb alapelvnek megfelelően határozza meg.

Az 5. §-hoz

A törvényjavaslat 5. §-a a megfelelő egészségi állapot mellett az előállítás személyi feltételévé teszi a megfelelő szakképesítést is. A képesítési feltételeket, előírásokat - a fejlett országok szabályozását és a hazai képzést, valamint a kialakult gyakorlatot is figyelembe véve - a végrehajtási rendelet részletezi.

A 6-8. §-hoz

Egyedi miniszteri engedély szükséges a különleges táplálkozási igényeket kielégítő élelmiszerek és az új élelmiszerek előállításához.

A különleges táplálkozási igényt kielégítő élelmiszerek csoportjába tartozó élelmiszerek fogyasztására a különféle emésztési, táplálkozási rendellenességben szenvedő személyek kényszerülnek.

A Tanács 1989. május 3-i 89/398 (EGK). számú, a tagállamok által a különleges táplálkozási igényeket kielégítő élelmiszerekről kiadott jogszabályok összehangolásáról szóló irányelve határozza meg az általános fogyasztásra szánt élelmiszerektől eltérő, különleges táplálkozási igényeket kielégítő élelmiszerek (pl. csecsemőtápszerek, bébiételek, diétás élelmiszerek) gyártásának és forgalmazásának feltételeit.

A törvényjavaslat 6. §-a és a végrehajtási rendelet tervezete e szabályoknak megfelelően tartalmazza a különleges táplálkozási igényeket kielégítő élelmiszerekre vonatkozó rendelkezéseket.

Az új élelmiszerek olyan anyagok, vagy olyan anyagokból készültek, amelyeket Magyarországon eddig étkezésre nem használtak, illetve olyan eljárással állítottak elő, amely eddig nem volt használatban. (Az előző évek gyakorlata alapján Magyarországon évente csupán két-három ilyen új élelmiszert állítanak elő.) Ezen élelmiszerek egyedi engedélyeztetése a lakosság egészségének, érdekeinek védelme miatt elengedhetetlen.

A törvényjavaslat az élelmiszer tartósítására általánosan használt technológiák közül az élelmiszernek ionizáló energiával való kezelését (besugárzás) engedélyhez köti.

A törvényjavaslat a fejlett országok eddigi gyakorlatát követi azzal, hogy az ionizáló energiával való kezelést pontosan körülhatárolt feltételekkel, egyedi engedély alapján lehetővé teszi. A feltételeket részletesen meghatározó végrehajtási rendelet, illetve a Magyar Élelmiszerkönyv változtatás nélkül átveszi a FAO/WHO, illetve az Európai Közösségek erre vonatkozó ajánlásait és szabályozását.

A 9. §-hoz

A törvényjavaslat meghatározza, hogy a közfogyasztásra szánt élelmiszerek közül melyek minősülnek új terméknek. Az új termékek előállításához a gyártmánylap jóváhagyása szükséges.

A 10. §-hoz

A törvényjavaslat 6-9. §-aiban szabályozott hatósági engedélyek kiadását és az ezzel összefüggésben elvégzett vizsgálatokat igénybevevők körét díj fizetésére kötelezi, amelynek mértékét külön jogszabály állapítja meg.

A 11. §-hoz

A minőségi feltételek rögzítése, illetve az itt adott felhatalmazások a törvény igen fontos részét képezik. Közismert, hogy a magyar élelmiszeriparban piacváltás szükséges. Ez azonban csak minőségi váltás esetén lehetséges. Fontos és örvendetes, hogy a belső piac telítődése és a fejlett országok áruinak megjelenése miatt néhány éven belül a magyar piac igénye is eléri az átlag európait. Így a magyar előállítóknak termelésük kb. 70%-ánál kell alapvető minőségjavítást elérni. A törvényjavaslat és a hozzá kapcsolódó részletes szabályozás ezt azzal segíti elő, hogy két-három éven belül fokozatosan átveszi az Európai Közösségek élelmiszerminőségi feltételrendszerét.

A törvényjavaslat 11. §-a a minőségi előírások betartásán, a saját előállítóhely minőségellenőrzésének megszervezésén túl arra kötelezi az előállítót, hogy termékei minőségi jellemzőit gyártmánylapon rögzítse. A jelenleg hatályos törvény által is előírt gyártmánylap jelentősége az új élelmiszerszabályozási rendszerünkben jelentősen növekszik. A fejlett európai országokban ismeretlen, de nálunk évtizedeken át működött kötelező termékszabványok rendszere megszűnt. Az élelmiszer-előállító egy-egy terméke minőségi jellemzőit - a törvényjavaslat előírásait figyelembe véve - szabadon választhatja meg. Az így megválasztott jellemzőket azonban köteles gyártmánylapon rögzíteni és ezeket a jellemzőket a termék további gyártása során köteles betartani.

A 12. §-hoz

A fogyasztói érdekvédelem szükségessé teszi a hamisított élelmiszer fogalmának meghatározását annak érdekében, hogy az élelmiszer-előállító elkerülhesse, a hatósági ellenőrzés pedig megakadályozza e termékek előállítását és forgalmazását. A törvényjavaslat a hamisítás fogalmát az élelmiszer meghatározott minőségének a fogyasztó egészségét veszélyeztető, vagy a fogyasztó megtévesztésére alkalmas módon való megváltoztatásaként határozza meg.

A 13. §-hoz

A Magyar Élelmiszerkönyv első kötete átveszi az Európai Közösségnek azokat az előírásait, amelyek szakmai részletességük miatt a törvényjavaslat és a felhatalmazása alapján kiadásra kerülő rendeletek keretébe nem férnek bele. Ezen előírások alkalmazása kötelező. Ezzel Magyarország kb. 3 éven belül eleget tesz az Európai Megállapodásban előírt kötelezettségének, amely szerint az élelmiszer szabályozást a Közösségéhez kell igazítani.

A Magyar Élelmiszerkönyv második kötete a fejlett országokban ismeretlen élelmiszer termékszabványok helyett a legfontosabb termékekre, termékcsoportokra irányelveket határoz meg. Az irányelvek kidolgozása a legfontosabb piacaink hasonló irányelvei, a meghatározó nemzetközi szervezetek (mindenekelőtt a FAO/WHO, Codex Alimentarius) ajánlásai és természetesen a jelenleg érvényes, kötelező magyar szabványok figyelembevételével történik.

Az előírásokban és irányelvekben rögzített minőségi jellemzők vizsgálati módszereit - az Európai Közösségek előírásai, nemzetközi szervezetek (mindenekelőtt az ISO) ajánlásai és a jelenleg alkalmazott módszereink alapján - a Hivatalos Élelmiszervizsgálati Módszergyűjtemény tartalmazza.

Az előírások és irányelvek kidolgozását az élelmiszertudomány, az ellenőrzés, a fogyasztói szervezetek és az előállítók legkiválóbb képviselőiből álló szervezet, a Magyar Élelmiszerkönyv Bizottság irányítja.

A 14. §-hoz

A fogyasztók egészségének, érdekeinek, a piaci verseny tisztaságának biztosítása érdekében meg kell határozni a forgalmazás feltételeit. A helytelen szállítás, árukezelés, raktározás, a legjobb minőségben előállított élelmiszert is fogyasztásra alkalmatlanná, de legalábbis az eredetinél lényegesen rosszabb minőségűvé teheti.

A törvényjavaslat 14. §-a az élelmiszerek forgalomba hozatalának általános feltételeit a törvényjavaslat céljával összhangban szabályozza. Az összhang biztosítására - az eddigi gyakorlat fenntartásával - az ipari és kereskedelmi miniszter által, import élelmiszer esetében a népjóléti miniszter által kijelölt intézmény kötelező előzetes minőségvizsgálatát írja elő. Egyúttal rögzíti azt is, hogy a forgalomba hozatal során olyan feltételek betartásáról kell gondoskodni, amelyek az élelmiszerek minőségi jellemzőinek megőrzését a fogyasztóig való eljuttatás során biztosítják.

A tervezet 14. §-a a forgalomba hozatal feltételeit a fogyasztók egészségének és érdekeinek védelmében a vonatkozó Európai Közösségi rendelkezések alapján határozza meg.

A 15. §-hoz

A törvényjavaslat 15. §-a tiltja a feldolgozott élelmiszerek kereskedelmi, illetve vendéglátó tevékenységen kívüli értékesítését. A törvényjavaslat új, de igen fontos eleme ez, amely segít felszámolni, de legalábbis gátat szabni az európai országokban ismeretlen, súlyos egészségkárosodást előidéző, ellenőrizhetetlen élelmiszer forgalmazásnak.

Ma Magyarországon sajnos terjed a kisebb-nagyobb mennyiségű házi készítésű élelmiszer utcai árusítása. Regisztrált, így ellenőrizhető kereskedelmi tevékenységbe terelése a fogyasztók védelme szempontjából igen fontos. A nyers élelmiszerek - általában saját termelésű gyümölcs, zöldség - már kialakult és fogyasztóvédelmi szempontból is elfogadható gyakorlatát e rendelkezés nem korlátozza.

A 16. §-hoz

Különösen szükséges a szigorú feltételrendszer és természetesen a megtartásának szigorú állami ellenőrzése a külföldről származó élelmiszerek esetében. Tudomásul kell ugyanis venni, hogy a nemzetközi piacon sok - gyakran tetszetős, szépen csomagolt - élelmiszer van, amelyek a fejlett országok előírásait valamilyen ok miatt nem elégítik ki, így azok részére piacot kell keresni. Az ilyen élelmiszerek mindig oda áramlanak, ahol az előírások és főleg ezek betartásának ellenőrzése lazább. Így tehát kellő szabályozás és ellenőrzés nélkül célpiacai lehetünk az olyan élelmiszereknek, melyek a magyar fogyasztó egészségét és érdekeit nemcsak veszélyeztetnék, hanem hangzatos reklámjukkal a jó minőségű magyar élelmiszert szorítanák ki a piacról.

A törvényjavaslat 16. §-ában szereplő export-import előírások célja annak a természetes igénynek a biztosítása, hogy a Magyarországra behozott élelmiszerek a magyar, az innen külföldre szállítottak pedig a fogadó ország előírásait elégítsék ki.

A védett eredet- és földrajzi megjelölésű speciális magyar élelmiszerek (pl. a fűszerpaprika, a téli szalámi, a gyulai kolbász, stb.) utóbbi szabály alól való kivétele ezen termékek egy évszázada kialakult jellegzetességének védelmét szolgálja. Ezen élelmiszerek speciális összetételét, jellemzőit nem lehet tehát arra hivatkozva megváltoztatni, hogy valamely ország saját, nemzeti előírásába ütközne. Indokolja továbbá ezen élelmiszerek általános szabály alól való kivételét az is, hogy évtizedek óta a magyar élelmiszer reprezentánsai, stabil piaccal rendelkeznek, hírüket és kialakult piacukat nem lehet egy-egy üzlettel veszélyeztetni.

A 17. §-hoz

Az élelmiszereknek forgalmazás alatti minőségvédelmét segíti a törvényjavaslat 17. §-ában szabályozott csomagolás. A csomagolás áruvédelmi szerepe mellett a csomagolóanyagnak a fogyasztó egészségére való veszélytelensége is követelmény.

A csomagolás a fogyasztó érdekeinek megsértésére, a tisztességes verseny megzavarására is alkalmas. Ennek kizárását szolgálják azok a rendelkezések, amely szerint a csomagolásnak olyannak kell lennie, hogy annak megsértése nélkül az élelmiszer ne legyen megváltoztatható, továbbá hogy bizonyos élelmiszerek csak meghatározott kiszerelési egységekben csomagolhatók.

A törvényjavaslat rendelkezik a csomagolóanyagok környezetvédelmi követelményeiről is.

A fogyasztók megfelelő tájékoztatása szempontjából alapvető jelentősége van az élelmiszerek jelölésének. A jelölés fontosságát az is alátámasztja, hogy az Európai Közösségek számos rendelete és irányelve tartalmaz rendelkezést a különféle termékek megfelelő jelölésére. Ezért a törvény a jelölés szabályait a vonatkozó közös piaci rendelkezésekkel összhangban határozza meg.

A 18. §-hoz

A belföldi forgalomba kerülő élelmiszer jelölésén (címkéjén) való fogyasztói tájékoztatás érdekében magyar nyelven, jól olvashatóan történő és közérthető jelölés alkalmazását írja elő a törvény.

A 19. §-hoz

A kötelezően feltüntetendő adatoknak a 19. §-ban szabályozott köre az eddigi szabályozáshoz képest nem változott. Tartalmaz azonban két, a közösségi szabályozásból átvett, a fogyasztók jobb tájékoztatását szolgáló előírást, amelyek szerint

 - pontosan körülhatárolt az élelmiszer megnevezése;

 - a minőség-megőrzési időtartamot, illetőleg a mikrobiológiai szempontból gyorsan romló élelmiszer fogyaszthatóságát a lejárati dátum feltüntetésével kell jelölni.

Az eddigi magyar rendszer lehetővé tette a gyártási dátum és az időtartam feltüntetését, az előállítók kivétel nélkül ezt az eljárási módot alkalmazták. A fogyasztó számára így bonyolultabb volt annak megállapítása, hogy a vásárlás napján nem járt-e le a minőség-megőrzési időtartam.

A törvényjavaslat 19. §-a a Tanács 1979. december 18-i 79/112 (EGK). számú, a tagállamok által az élelmiszerek jelöléséről és kiszereléséről, valamint a reklám tevékenységről kiadott jogszabályok összehangolásáról szóló irányelv előírásait veszi át.

A törvényjavaslat 19. §-ának (2) bekezdése - a közösségi szabályozás átvételével - külön kiemeli azokat a területeket, ahol a pontos és valósághű tájékoztatás elengedhetetlenül szükséges.

A 20. §-hoz

Fontos kiegészítése a fogyasztó valósághű tájékoztatásának, hogy a törvényjavaslat 20. §-a szerint a reklámnak is összhangban kell lennie a jelöléssel. A piaci verseny éleződésével ugyanis - a fejlett országokhoz hasonlóan nálunk is - a fogyasztó egyre gyakrabban nem a vásárlás helyén, hanem már a vásárlást megelőzően, a reklámok hatására dönti el, hogy milyen élelmiszert vásárol.

A 21-22. §-hoz

A legkorszerűbb és legszigorúbb előírásrendszer sem tudja betölteni szerepét, ha nincs, vagy nem működik hatékonyan az előírások betartását szükség esetén kikényszerítő hatósági ellenőrző rendszer.

A Tanács 1989. június 14-i 89/397 (EGK). számú, a hatósági élelmiszerellenőrzésről szóló irányelve szabályozza az élelmiszerek előállítása és forgalomba hozatala ellenőrzésének szabályait.

A hatósági élelmiszerellenőrzés során is a fogyasztók egészsége és gazdasági érdekei védelmének van prioritása.

A törvényjavaslat 21. §-a a 89/397 (EGK). számú irányelv követelményeinek megfelelően szabályozza az élelmiszerellenőrzés követelményeit, a hatósági ellenőrzés általános céljait, feladatait és jogkörét.

A törvényjavaslat 21. §-a a hatósági ellenőrzés teljeskörűségét biztosítja. Rögzíti, hogy az ellenőrzés, az előállítás és forgalmazás teljes folyamatára és az élelmiszer megfelelőségét befolyásoló minden tényezőre kiterjed. A hazai előállítású és import élelmiszerek, valamint az előállítás, forgalmazás és vendéglátás egyaránt a hatósági ellenőrzés területei.

A törvényjavaslat 22. §-ának (1) bekezdése ennek megfelelően sorolja fel a földművelésügyi miniszter, a népjóléti miniszter valamint az ipari és kereskedelmi miniszter felügyelete alá tartozó, hatósági élelmiszerellenőrzési feladatokat ellátó szervezeteket.

A nemzetközi gyakorlatban ugyanis nincs általánosan elfogadott és alkalmazott hatósági ellenőrző szervezeti rendszer. Minden fejlett ország a saját történeti fejlődése során kialakult szervezettel rendelkezik. A szövetségi felépítésű Németországban pl. az egyes tartományok alapvetően eltérő szervezettel végzik a hatósági ellenőrzést. Az Európai Közösségekben nem is próbálják a nemzeti szervezeteket egységesíteni. Az Európai Közösségek irányelve szerint az ellenőrzés céljait, feladatait, jogkörét kell egységesíteni. Ezt minden állam olyan szervezettel oldja meg, amely hagyományainak, lehetőségeinek a legjobban megfelel.

Az élelmiszer-ellenőrző hatóság eljárására az államigazgatási eljárásról szóló 1957. évi IV. törvény rendelkezései az irányadók.

A 23-24. §-hoz

A törvényjavaslat felsorolja az ellenőrzés területeit. Ezek minden, az élelmiszer minőségére ható tényező ellenőrzését lehetővé és kötelezővé teszik. Így, ha az ellenőrzést a gyakorlatban valóban gondosan, megfelelő rendszerességgel végzik, biztosítható, hogy az emberi egészséget nem veszélyeztető, megfelelő minőségű késztermék kerüljön a fogyasztók asztalára.

A törvényjavaslat 24. §-a mindenekelőtt az ellenőrzött jogvédelmét biztosítja néhány fontos területen, így:

 - előírja, hogy az ellenőr a tudomására jutott gyártási, üzemi titkokat köteles megőrizni;

 - megteremti az ellenminta vétel és ezzel a hatósági eljárás elleni jogorvoslat lehetőségét.

Az ellenőrző hatóság részére viszont a térítésmentes mintavétel lehetőségét biztosítja. Szükséges ezzel kapcsolatban megjegyezni, hogy csak a leggazdagabb fejlett országok (pl. Németország) ellenőrző hatóságai kapnak akkora állami támogatást, hogy az ellenőrzéshez szükséges mintákat megvásárolják. Magyarország ezt nem tudja megvalósítani.

A hatóság élelmiszerellenőrzési feladatát úgy tudja ellátni, ha a törvényjavaslat céljaiként rögzített elvek megsértése esetén olyan intézkedéseket tesz, amelyek az észlelt hibákat megszüntetik, ismétlődésüket, vagy hasonló előfordulásukat megakadályozzák. Eredményes munkájuk biztosításához ezért döntő fontosságú, hogy a hatóságnak széles körű felhatalmazása legyen az ezt biztosító intézkedésekre.

A törvényjavaslat VI. Fejezete tartalmazza az alkalmazható szankciókat.

A 25. §-hoz

A törvényjavaslat 25. § (1) bekezdése a törvény előírásainak megszegése esetén teendő olyan fontos felhatalmazásokat ad, amelyek további, a fogyasztó egészségét veszélyeztető minőséghibás élelmiszer előfordulását előzik meg.

Ennek érdekében az ellenőrző hatóság:

 - megtilthatja, feltételhez kötheti helyiség, berendezés vagy bármilyen anyag használatát;

 - megtilthatja, feltételhez kötheti a hibás élelmiszertétel forgalomba hozatalát;

 - javaslatot tehet az előállítási, forgalmazási engedély visszavonására, illetve azt visszavonhatja;

 - a törvényjavaslat 25. §-ának (2) bekezdése szabálysértési bírság és helyszíni bírság kiszabását teszi lehetővé a szabálysértésekre vonatkozó jogszabályokban foglaltak szerinti eljárásban.

A 26. §-hoz

A törvényjavaslat előírásai alapján az élelmiszer-ellenőrző hatóság minőségvédelmi bírságot is kiszabhat. Ennek az eddigi szabályozásban nem szerepelt szankciónak a lényege, hogy a hibás élelmiszer előállítóját vagy forgalmazóját arra kötelezi, hogy a törvényjavaslatban meghatározott összegű bírságot fizesse meg abban az esetben, ha az élelmiszer-ellenőrző hatóság azt állapítja meg, hogy az előállított, illetve a forgalomba hozott élelmiszer nem felel meg az előírt, illetve deklarált minőségi jellemzőknek. A kiszabható bírság összegének nagyságából eredően a minőségvédelmi bírság prevenciós szerepe jelentős lehet, ugyanis súlyánál fogva visszatarthat másokat is a termék hibás előállításától. A befolyt összeg felhasználásáról is rendelkezik a törvény olyan módon, hogy arról az élelmiszer-ellenőrző hatóság vizsgálati és ellenőrzési módszereinek folyamatos korszerűsítésére figyelemmel a minisztérium dönt.

-----STARTING---POINT---VEGE---

A 27. §-hoz

A törvényjavaslat felhatalmazásai alapján két-három éven belül válik teljessé a magyar élelmiszerszabályozásnak az Európai Közösségek követelményrendszere szerinti átalakítása. Ennek keretében:

 - a Kormány rendeletben szabályozza a földrajzi jelzések és eredet-megjelölések oltalmát;

 - a törvényjavaslattal egyidejűleg hatályba lép annak végrehajtási rendelete;

 - a földművelésügyi miniszter rendelettel határozza meg a Magyar Élelmiszerkönyv kidolgozásának és alkalmazásának szabályait;

 - specialitásai miatt nem a végrehajtási rendelet, hanem külön rendeletek fogják szabályozni a dohánytermékek előállítását, forgalmazását, illetve a vendéglátás keretében történő élelmiszer előállítást és forgalmazást, az ivóvíz és az ásványvíz palackozásának és forgalmazásának szabályait;

 - szükség szerint korszerűsítésre kerül az élelmiszer előállításának és forgalmazásának élelmiszerhigiéniai feltételeit szabályozó együttes rendelet, valamint az élelmiszerek egészségre káros anyagainak megengedhető szintjeit szabályozó rendelet;

 - az illetékes miniszterek önálló rendeletekben szabályozzák a hatósági élelmiszerellenőrzés rendjét, az engedélyezések és egyes ellenőrzések díjtételeit.

A törvényjavaslat rendelkezik arról is, hogy a hatályba lépését megelőzően megrendelt, illetve legyártott - a törvényben szabályozott jelölésnek nem megfelelő - csomagoló anyagokat 1997. december 31-ig lehet felhasználni.