2011. évi CXXI. törvény indokolása

az otthonvédelemmel összefüggő egyes törvények módosításáról

-----STARTING---POINT---ALTALANOS--- 

A törvény - átmeneti időre lehetővé teszi, hogy az ingatlannal fedezett fogyasztóval kötött deviza alapú hitelek rögzített árfolyamon teljes előtörlesztésre (végtörlesztésre) kerüljenek;

- a devizahitellel rendelkező adósok megsegítésére kidolgozott programban résztvevők, valamint a szociálisan rászoruló természetes személyek megsegítése érdekében meghatározott körben adó- és illetékmentességet ír elő.

-----STARTING---POINT---RESZLETES---

Az illetékekről szóló 1990. évi XCIII. törvény módosítása, valamint a személyi jövedelemadóról szóló 1995. évi CXVII. törvény módosítása

Az 1-2. §-hoz

A devizahitellel rendelkező adósok megsegítésére kidolgozott programokban résztvevő magánszemélyeknek a hatályos szabályozás alapján személyi jövedelemadó- és illetékkötelezettsége keletkezne a pénzügyi intézmények által elengedett követelés, az ingatlan értékesítéséből származó jövedelem, a kedvezményes bérleti díj formájában juttatott bevétel, illetve az ingatlan kedvezménnyel történő visszavásárlása után.

A törvény mind a személyi jövedelemadó, mind az ajándékozási, illetve visszterhes vagyonátruházási illetékkötelezettség alól mentesíti az egyébként is nehéz helyzetben levő devizahitellel rendelkező adósokat.

Az illetékekről szóló 1990. évi XCIII. törvény módosításáról, valamint a hiteles tulajdonilap másolat igazgatási szolgáltatási díjáról szóló 1996. évi LXXXV. törvény módosítása

A 3. §-hoz

A szociálisan rászorult természetes személy hiteladósok lakhatásának biztosítása érdekében a Magyar Állam megvásárolja a jelzálogjoggal (sok esetben végrehajtási joggal) terhelt lakásokat, amennyiben az erre vonatkozó törvényi feltételek teljesülnek, illetve törvényi rendelkezés alapján lehetősége van a devizahitellel rendelkező magánszemélyeknek a kölcsönösszeg rögzített árfolyamon történő végtörlesztésére. A jelzálogjog, végrehajtási jog, illetve az elidegenítési és terhelési tilalom törlése iránti eljárásért azonban jelenleg igazgatási szolgáltatási díjat kell fizetni. A törvény ezen eljárások díjmentességének bevezetését célozza.

A hitelintézetekről és a pénzügyi vállalkozásokról szóló 1996. évi CXII. törvény módosítása

A 4. §-hoz

A törvény lehetőséget biztosít arra, hogy a fogyasztóval kötött lakóingatlannal fedezett deviza alapú kölcsön végtörlesztését a hiteladós svájci frank esetén 180 HUF/CHF, euró esetén 250 HUF/EUR, japán jen esetén 200 HUF/100 JPY árfolyamon teljesítse. Az erre vonatkozó igénybejelentés végső határidejét is meghatározza a törvény azzal, hogy a kötött árfolyamú végtörlesztés további feltételeként rögzíti a kapcsolódó áthidaló, illetve gyűjtőszámlahitel egyidejű végtörlesztését, valamint azt is, hogy az érintett devizakölcsön folyósításánál alkalmazott árfolyam nem lehetett magasabb, mint a rögzített árfolyam. Az igénybejelentést követően 60 napon belül meg kell történnie a végtörlesztésnek. A törvény egyben kimondja, hogy ezen végtörlesztésnél a pénzügyi intézmény költségtérítést, díjat vagy jutalékot sem számíthat fel.

A törvény korlátozza a fogyasztóval kötött deviza alapú hitel- és kölcsön szerződések esetében devizában felszámítható költségeket, díjakat.

A jelzálog-hitelintézetről és a jelzáloglevélről szóló 1997. évi XXX. törvény módosítása

Az 5. §-hoz

A jelzálog-hitelintézetekről és a jelzáloglevélről szóló 1997. évi XXX. törvény a fogyasztónak nyújtott hitel esetében az előtörlesztésnél felszámítható költségek vonatkozásában a fogyasztónak nyújtott hitelről szóló törvényt rendeli alkalmazni. Tekintve, hogy a hitelintézeti törvény 4. § szerinti módosítása a rögzített árfolyamon történő végtörlesztésre kimondja a költség és díjmentességet, e törvényben is szükséges az eltérő szabály tükröztetése.

A devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény módosítása

A 6. §-hoz

A módosítás indoka, hogy a devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló törvény szerinti devizakölcsön teljes előtörlesztésekor a hatályos rendelkezések a pénzügyi intézmény által alkalmazott törlesztési árfolyamot rendelik alkalmazni.

-----STARTING---POINT---VEGE---

A 7. §-hoz

Hatályba léptető és hatályon kívül helyező rendelkezéseket tartalmaz.