2008. évi XV. törvény indokolása

egyes pénzügyi szolgáltatókra vonatkozó törvények módosításáról

-----STARTING---POINT---ALTALANOS--- 

A törvény elsődlegesen az Európai Parlament és a Tanács 2006. június 14-i, a hitelintézetek tevékenységének megkezdéséről és folytatásáról (átdolgozott szöveg) szóló 2006/48/EK irányelv, valamint az Európai Parlament és a Tanács 2006. június 14-i, a befektetési vállalkozások és a hitelintézetek tőkemegfeleléséről (átdolgozott szöveg) szóló 2006/49/EK irányelv átültetéséhez kapcsolódóan a hitelintézetek és a befektetési vállalkozások szavatoló tőke számítására vonatkozó törvényi rendelkezések módosítását, kiegészítését tartalmazza.

E mellett a törvény a biztosítókról és a biztosítási tevékenységről szóló 2003. évi LX. törvényt is érinti, annak érdekében, hogy a befektetési egységekhez kötött életbiztosításoknál, ha a biztosító hozam-, illetve tőkegaranciát vállal, erre a törvény szigorú feltételeket határozzon meg.

-----STARTING---POINT---RESZLETES---

Az 1. §-hoz

A törvény szerint a továbbiakban lekötött tartalékként nemcsak a fel nem osztható szövetkezeti vagyonrész tekintendő az alapvető tőke pozitív összetevőjének azzal, hogy egyidejűleg az immateriális javakat, valamint a visszavásárolt saját részvények könyv szerinti értékét, mint lekötött tartalékot a számítások során le kell vonni.

Az értékpapírosítási pozíciók tőkekövetelményének számításához kapcsolódva a törvény rögzíti, hogy alapvető tőkeként nem vehető figyelembe az értékpapírosított eszközökből származó olyan jövőbeni, nem realizált nyereség sem, amely az adott pozícióra hitelminőség javítást nyújt. Szintén az értékpapírosítás tőkekövetelményéhez kapcsolódik az a szabály is, amely szerint a hitelintézet - a külön jogszabályban meghatározottak választása alapján - azon értékpapírosítási pozíciók összegét, amelyekre 1250%-os kockázati súlyt kell rendelni, levonja a szavatoló tőkéből, vagy ezen pozíciókat a kockázattal súlyozott kitettség érték meghatározása során figyelembe veszi, és így számítja ki tőkeszükségletét.

A fentiek mellett a törvény egyértelműsíti, hogy a szavatoló tőke nagyságához kötött korlátozások (nagykockázat, befektetési korlátok) alapjául szolgáló szavatoló tőke számításakor - amelyet úgy kapunk meg, hogy az alapvető és a járulékos tőkéből a hitelintézet levon egyes kiemelten kezelt befektetéseket, részesedéseket -, a levonásokat az alapvető tőkéből és a járulékos tőkéből 50-50%-os arányban kell végrehajtani.

Végezetül a szavatoló tőkére vonatkozó módosítást a 2006/49/EK irányelv átültetése is szükségessé teszi, mivel ezen irányelv szerint a kereskedési könyvben nyilvántartott kevésbé likvid tételek után elszámolt, jelentős veszteséget okozó értékelési korrekciókat, illetve a második szerződés szerinti fizetést vagy szállítási szakaszt követő 5. munkanaptól a nyitva szállítás értékét annak megszűnéséig a szavatoló tőkéből le kell vonni.

A 2. §-hoz

A törvény egyrészt a 2006/49/EK irányelvnek megfelelően pontosítja a repó- és fordított repóügylet fogalmát, másrészt a hitelintézetekre vonatkozó szabályokkal megegyező módon módosítja a befektetési vállalkozások szavatoló tőkéjére vonatkozó szabályozást.

Végezetül a törvény a hitelintézeti törvény hatályos előírásaihoz képest átmenti jelleggel lehetővé teszi, hogy a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény (a továbbiakban: Bsztv.) hatályba lépésekor önkéntes kölcsönös biztosító pénztár részére történő vagyonkezelési, magánnyugdíjpénztár részére történő vagyonkezelési tevékenységet végző pénzügyi vállalkozás befektetési vállalkozássá alakulhasson át 2008. december 31-ig.

A 3. §-hoz

A törvény szerint, ha a biztosító a befektetési egységekhez kötött életbiztosítások fedezetét képező eszközalap(ok) tekintetében a tőke megóvására, illetve a hozamra vonatkozóan garanciát vállal, ennek fedezeteként nemcsak bankgarancia fogadható el, hanem biztosító vagy viszontbiztosító által nyújtott fedezet is. Az elismerhető fedezetek kiterjesztésével egyidejűleg ugyanakkor szükséges annak tételes rögzítése is, hogy ezen garanciák mikor tekinthetők megfelelőnek.

A 4. §-hoz

A tőkepiaci szabályozás változása okán a számviteli törvény fogalmi rendszerének kisebb módosítása is szükséges.

-----STARTING---POINT---VEGE---

Az 5. §-hoz

A hatálybaléptető rendelkezéseket tartalmazza, figyelemmel a megfelelő felkészülési idő biztosítására.

A 6. §-hoz

A hatályukat vesztő rendelkezéseket tartalmazza.

A 7. §-hoz

Jogharmonizációs záradék.