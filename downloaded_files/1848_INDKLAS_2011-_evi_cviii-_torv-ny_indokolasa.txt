2011. évi CVIII. törvény indokolása

a közbeszerzésekről

-----STARTING---POINT---ALTALANOS--- 

I. Az új törvény kidolgozásának célja és a törvény szerkezete

1. A törvény célja, megalkotásának alapjai

Az első egységes hazai közbeszerzési törvényt, az 1995. évi XL. törvényt az Országgyűlés azzal a céllal fogadta el, hogy biztosítsa az államháztartás kiadásainak ésszerűsítését, a közpénzek felhasználásnak átláthatóságát és széleskörű nyilvános ellenőrizhetőségének megteremtését. A törvényt a 2003. évi elfogadása óta számos, évente akár több alkalommal is módosították, és az az egyes módosítások révén mind bonyolultabbá és átláthatatlanabbá vált. Mindezen okok miatt már nem volt elegendő a törvény egy újabb, átfogó módosítása, hanem egy új, egyszerűbb, rövidebb és könnyebben átlátható közbeszerzési törvény elfogadása vált szükségessé.

Az új törvény áttekinthető szabályozása révén jobban szolgálja a közbeszerzés alapvető céljait: a közpénzek elköltése átláthatóságának és a verseny tisztaságának biztosítását. A törvény számos, a visszaélések és a korrupció visszaszorítására irányuló rendelkezést tartalmaz, az egyes eljárási fajták világosabb szabályozása pedig a könnyebb alkalmazhatóság, illetve a szabályozás kiszámíthatósága irányába hat.

Lényeges pontja a törvénynek a vállalati körbetartozás és lánctartozás elleni küzdelem, valamint a kis- és középvállalkozások közbeszerzésben való részvételének elősegítése. Ez utóbbi cél elérését kívánják előmozdítani az olyan rendelkezések, melyek az adminisztratív terhek csökkentését szolgálják; a könnyen, közbeszerzési tanácsadó nélkül is értelmezhető szabályok; az uniós értékhatár alatti rezsimben a lehető legegyszerűbb és legrugalmasabb keretek megteremtése, amely igazodhat az ajánlatkérő által felismert környezeti sajátosságokhoz, valamint a szerződés teljesítésének szakaszában a fizetési határidőkre, az előlegre, a közvetlen kifizetésre, és a biztosítékra vonatkozó szabályok.

A törvényi szabályozás egyebekben kiterjed a környezetvédelmi, és szociális szempontokra is; az ajánlatkérő a szerződés teljesítéséhez kapcsolódóan sajátos, különösen szociális, illetőleg környezetvédelmi, minőségbiztosítási feltételeket határozhat meg. Ehhez kapcsolódóan a törvény tartalmaz egy felhatalmazó rendelkezést is, mely alapján a Kormány rendeleti szinten részletesebb szabályozást is adhat a szociális és környezetvédelmi szempontoknak a közbeszerzésben történő érvényesítéséről. Ezzel a rendelkezéssel a jogalkotó rendeleti szintre helyezi a közbeszerzésekben alkalmazandó szociális és „zöld” szempontoknak a meghatározását; lehetőséget teremtve azon jogpolitikai célok hatékonyabb érvényesülésére, melyek nem kizárólag a közbeszerzési jog által kezelendőek.

A törvény megalkotása során az Európai Unió közbeszerzési irányelveinek alapul vételével, számos ponton az irányelvi rendelkezések értelmezését adó európai bírósági ítéletek beépítésével történt a szabályozás kialakítása. A jogszabály előkészítését mintegy tíz uniós tagállami közbeszerzési törvényt (rendeletet) felhasználó jogösszehasonlító munka is kísérte, a törvény egyes elemeinél más tagállami szabályokból is merített.

2. A törvény szerkezete

A hatályos közbeszerzési törvénnyel kapcsolatban megfogalmazott legtöbb kritika - úgy mint az átláthatatlan és bonyolult szabályozás - első sorban a törvény szerkezetére visszavezethető, hiszen az az egyik eljárási fajta, a nyílt eljárás szabályainál tartalmaz alapvető rendelkezéseket a közbeszerzési eljárás lefolytatására, majd a többi uniós eljárási típus és az uniós értékhatárok alatti egyszerű eljárás esetében számtalan utaló rendelkezéssel, gyakran többszörös visszahivatkozással adja meg az alkalmazandó szabályokat, amely jogalkotói-szerkesztési módszer szükségszerűen vezetett követhetetlen és nehezen értelmezhető törvényhez.

A törvény szerkezete alapvetően szakít a korábbi törvény felépítésével. A törvény Első Részében rögzítésre került általános rendelkezések minden közbeszerzésre irányadóak. A törvény Második Része az uniós értékhatárt elérő értékű beszerzések szabályait tartalmazza. A Második Rész legnagyobb részében (a XI. fejezetig bezárólag) - hasonlóan más európai törvények felépítésének logikájával - az uniós értékhatárt meghaladó közbeszerzésekre általánosan irányadó eljárási szabályokat fogalmaz meg. A XII. fejezet írja le az egyes eljárási fajták menetét, a XIII. fejezet az építési koncesszió sajátos szabályait, a XIV. fejezet a közszolgáltatói szerződésekre vonatkozó sajátos szabályok magvát tartalmazza, amelyet egy rendelet egészít ki. A Harmadik Rész a főként uniós értékhatár alatti beszerzésekre alkalmazandó nemzeti eljárásrendről a klasszikus ajánlatkérők és a közszolgáltatók beszerzései tekintetében egységesen rendelkezik. A Negyedik Rész a közbeszerzési szerződésekkel kapcsolatos szabályokat tartalmazza, amelyekre a szerződés tartalmát (pl. a fizetési határidőt) meghatározó rendelkezések révén az ajánlatkérőnek szintén már az eljárás előkészítésekor figyelemmel kell lennie. Az Ötödik Rész a közbeszerzésekkel kapcsolatos jogorvoslatok szabályait, a Hatodik Rész a Közbeszerzési Hatóságra vonatkozó szabályokat tartalmazza.

A törvény Második és Harmadik Részei adják a két - néhány kivétellel - értékhatár alapján elkülönülő fő eljárásrendet a szabályozásban. A közszolgáltatói szerződésekkel foglalkozó XIV. fejezet a törvény felhatalmazása alapján készülő rendelettel együtt csak az ilyen szerződések odaítélésére vonatkozó különös szabályokat tartalmazza, amelyeket az ajánlatkérő az uniós eljárásrend általános szabályaival együtt alkalmaz. A törvény általános rendelkezéseket tartalmazó Első Részének III. fejezetében az alkalmazandó eljárásrendről szóló alcím egyértelműen megadja a jogalkalmazók számára, hogy adott esetben melyik eljárásrendet, azaz mely fejezet vagy rész szabályait kell alkalmazni.

A törvény megalkotása során tehát az egyik leglényegesebb feladat az átlátható szerkezet kialakítása volt. Kikerülhetővé vált az átláthatatlan visszahivatkozások rendszere azáltal, hogy a törvény a minden eljárási típusban követendő szabályokat nem egy eljárási fajta szabályai között, hanem a közbeszerzési eljárásokban alkalmazandó általános rendelkezésekként tartalmazza. A nemzeti eljárásrend szabályai megalkotásának fő szempontja az volt, hogy az uniós jog által megengedhető körben a lehető legegyszerűbbek legyenek az eljárások. Több tagállami szabályozás megvizsgálása után, a francia szabályozáshoz hasonlóan került a nemzeti eljárásrend kialakításra, azaz az ajánlatkérő - árubeszerzés és szolgáltatásnyújtás esetében - egyes garanciális rendelkezések érvényesülése mellett „szabad kezet kap” a lefolytatandó eljárás szabályainak meghatározásakor, de választása szerint az uniós eljárásrendben alkalmazandó formális eljárások szabályait is alkalmazhatja (ez esetben viszont csak a kifejezetten megengedett mértékben térhet el ezektől a szabályoktól).

3. A törvény szabályozásának jellege

A törvény mindössze néhány helyen tartalmaz eltérést engedő szabályt, így alapvetően kógens szabályozásról van szó, lényeges különbség ugyanakkor, hogy a nemzeti eljárásrendben nagy teret kap a diszpozitivitás. A törvény rögzíti, hogy a jogszabályban nem rendezett kérdésekben a közbeszerzési eljárás előkészítése, lefolytatása, a szerződés megkötése és teljesítése során a közbeszerzésekre vonatkozó szabályozás céljával összhangban, a közbeszerzés alapelveinek tiszteletben tartásával kell eljárni.

Az új Kbt. azt a filozófiát követi, hogy nem minden magatartás alapvetően tilos, amelyet a törvény nem szabályoz kifejezetten (így pl. az ajánlatkérő akkor is előírhatja az értékelemzés alkalmazását, ha azt a törvény nem engedélyezi külön), feltéve, hogy az a törvénnyel és annak alapelveivel nem ellentétes. A korábbi Kbt. alkalmazásával kapcsolatos tapasztalat, hogy a törvény részletes szabályozásra törekedett, ám minden élethelyzetet lefedő szabályokat alkotni nem lehetséges, szükséges ezért egyértelművé tenni, hogy amikor a jogalkalmazó nem talál kifejezetten arra a helyzetre vonatkozó szabályt, amellyel a gyakorlatban szembesül, a törvény céljára és alapelveire figyelemmel kell eljárnia.

A törvény egyik lényeges célkitűzése, hogy növelje az alapelvek szerepét a közbeszerzési jogalkalmazásban. Hatékonyabb fellépést tehet lehetővé a visszaélésszerű magatartásokkal szemben és az eljárás lefolytatása során jelentkező kérdésekkel kapcsolatban is jobb megoldást nyújt, ha túlszabályozás helyett az alapelvek jutnak nagyobb szerephez. Ennek megfelelően a törvényben több az eddiginél általánosabb megfogalmazású szabály, és új alapelvek is erősítik az eljárások integritását: az átláthatóság, a jóhiszeműség és tisztesség, valamint a rendeltetésszerű joggyakorlás mellett a közpénzek hatékony és felelős felhasználásának elve is rögzítésre kerül.

A törvényi kereteket egyes speciális rendeletek egészítik ki azokon a területeken, ahol speciális jogszabályi rendezés indokolt. A különös szabályozás előnye egyrészt az, hogy az érintett érdekelti körrel egyeztetve, az adott terület problémáit előtérbe helyezve, törvénymódosítási igény nélkül igazodhat a szabályozás a gazdaság igényeihez, biztosítva ugyanakkor a jogalkotás során a közpénzek elköltésénél lényeges szempontok, a kormányzat számára előtérben álló jogpolitikai célok érvényesítését. Másrészt a közbeszerzési eljárások alapvető szabályait rögzítő törvény mellett a rendeleti szint lehet megfelelő olyan részletszabályok rögzítésére, amelyek nem hagyhatóak el a szabályozásból, de jellegüknél fogva elkülöníthetőek az eljárás garanciális kereteit meghatározó törvénytől.

Fentieknek megfelelően rendeletben kerültek szabályozásra egyes tárgykörök (a hirdetmények megküldésével és közzétételével kapcsolatos egyes szabályok az ajánlatkérő saját vagy a Közbeszerzési Hatóság honlapján történő közzétételi kötelezettségeivel együtt; a Közbeszerzési Hatóság által vezetett jegyzékekre, nyilvántartásokra vonatkozó szabályok; a műszaki leírásokra vonatkozó részletes szabályok; a kizáró okok és az alkalmasság körében szükséges igazolások szabályai; a közszolgáltatók közbeszerzési eljárásaira vonatkozó speciális szabályok; az elektronikus közbeszerzés egyes szabályai; az építési beruházások közbeszerzési eljárásainak és szerződéses feltételeinek részletes szabályai; a tervpályázat szabályai; egyes jogpolitikai célok elősegítése érdekében a törvény által lehetővé tett keretek között pl. szociális, környezetvédelmi szempontok; az uniós értékhatárt el nem érő beszerzések kis-és középvállalkozások részére történő fenntartása alkalmazásának ösztönzése.

II. A közbeszerzési szabályozás változásai a célkitűzések tükrében

1. A közbeszerzési eljárások rugalmasabbá és egyszerűbbé tétele, egyes eljárási fajták világosabb szabályozása

Az új törvény egyik lényeges célkitűzése, hogy az eljárások szabályai rugalmasabbak, kevésbé bürokratikusak és könnyebben alkalmazhatóak legyenek.

Eredményhirdetés intézményének megszüntetése

Az új törvény megszünteti az eredményhirdetés intézményét, amely korábban sem tett hozzá érdemben az eljárás jogszerűségének erősítéséhez, hiszen az ajánlatkérő azt az írásbeli összegezést olvassa fel az eredményhirdetésen, amelyet minden ajánlattevő számára át kell adnia, illetve az eredményhirdetést követően haladéktalanul meg kell küldenie. Az új szabályok szerint az ajánlatkérőnek eljárást (vagy a részvételi szakaszt) lezáró döntése meghozatalát követően egyidejűleg kell minden ajánlattevő (részvételre jelentkező) számára megküldenie az írásbeli összegezést. Nem kell előre megadni az összegezés megküldésének pontos időpontját, az ajánlatok elbírálásáról készített összegezést az ajánlati kötöttség időtartama alatt, a részvételi jelentkezések elbírálásáról készített összegezést azon időpontot megelőzően kell kiküldeni, amelyet az ajánlatkérő a felhívásban az ajánlattételi felhívás megküldésének időpontjaként megjelölt

Szerződés megkötésével kapcsolatos szabályok

Nem kell megadni az eljárást indító felhívásban a szerződés megkötésének pontos napját. Az ajánlatkérő a szerződést - adott esetben a szükséges moratórium kivárása után - az eredmény közlését követő harminc napon belül köteles megkötni, jogorvoslati eljárás miatt megtartandó moratórium esetén pedig az eljárás lezárultát követően, amennyiben ajánlatát a nyertes még fenntartja. Korábban igen gyakran fordult elő, hogy a szerződést a felek nem pont a felhívásban eredetileg megjelölt napon kötötték meg, amelynek sokféle, a felek hibáján kívül álló oka is lehetett (pl. a képviselő éppen külföldön van, időbe telik, amíg postán elküldik az aláírt példányt stb.), amely nem indokolta, hogy jogellenesnek minősüljön az ilyen magatartás.

Természetesen a fentiek nem változtatnak azon, hogy az ajánlatkérő - kivételes és előre nem látható esetektől eltekintve - köteles az ajánlatokat elbírálni és a nyertes ajánlattevővel a szerződést megkötni, megszűnnek azonban olyan kötöttségek, amelyek az ajánlatkérő eljárását megnehezítették, az ajánlattevők számára azonban nem jelentettek többlet garanciát jogaik érvényesítéséhez.

A jogszabály előkészítését megelőző jog-összehasonlító munka tapasztalatai egyértelműen megerősítették az eredményhirdetés tartásának és a szerződéskötés időpontja napra pontos megadása elhagyásának indokoltságát a törvényből.

A gyorsítás igénye

A közbeszerzési szabályozással szemben rendszeresen igényként fogalmazódik meg az eljárások gyorsítása. Utóbbi cél egyrészt az eljárási szabályok egyszerűsítése és az adminisztratív terhek csökkentése útján érhető el, az eljárásban kötelezően előírt határidők ugyanakkor már jelenleg is azt a minimumot jelenítik meg, amelynek megtartását az Unió közbeszerzési irányelvei előírják.

Az ajánlatok elbírálásának gyorsítását ösztönzik az ajánlati kötöttség szabályai. Az ajánlatkérőnek az ajánlatok elbírálásáról készített összegezést az ajánlati kötöttség időtartama alatt kell kiküldenie az ajánlattevőknek, a törvény a közbeszerzési eljárás egyes fajtáinak szabályai között pedig rögzíti, hogy mely időpontban kezdődik az ajánlattevő ajánlati kötöttsége és annak fennállása legfeljebb meddig írható elő. Amennyiben az ajánlatkérő a megjelölt határidőben nem tudja elvégezni a bírálatot, a törvény is fenntartja a megadott időtartam meghosszabbításának lehetőségét, mivel azonban az ajánlattevő az ajánlati kötöttség lejártával nem köteles ajánlatát fenntartani, amennyiben az ajánlatkérő időben elnyújtja az ajánlatok bírálatát, az ajánlati kötöttség időtartamának lejártát követően az ajánlattevő úgy is nyilatkozhat, hogy nem tartja fenn ajánlatát egy meghosszabbított időtartamra. Utóbbi az ajánlatkérő számára erősíti annak kötelezettségét, hogy a lehető leggyorsabban végezze az ajánlatok bírálatát.

Gyorsabb szerződéskötést tesz lehetővé, hogy a szerződéskötési moratóriumot csak olyan esetekben kell megtartani, amikor azt az irányelvi rendelkezések előírják. Így gyorsabban megköthető a szerződés olyan esetekben, amikor a moratórium elhagyása más ajánlattevő jogorvoslati jogát nem sérti.

A jogviták gyorsabb lezárulása érdekében a törvény a jogorvoslat szabályai között egyfokúvá tenné a bírósági felülvizsgálatot, a bíróság döntésével szemben így az ítélőtáblához történő fellebbezés lehetősége megszűnne és a jogerős döntéssel szemben a Legfelsőbb Bírósághoz lehet felülvizsgálat iránt fordulni.

Egyes eljárástípusok megújítása, rugalmasabbá tétele

A törvény a tárgyalásos eljárás szabályai között iránymutatást ad azzal kapcsolatban, hogy milyen mértékben változhatnak az eredetileg meghirdetett feltételek a tárgyalások során, valamint - teret engedve az ajánlattevők esetleg az előírtnál korszerűbb, jobb megoldási javaslatainak felvetésére - mikor történik az ajánlatok elbírálása.

A hirdetmény nélküli tárgyalásos eljárással kapcsolatban osztrák példára került a törvénybe az a szabály, hogy amennyiben lehetőség van rá, kis- és középvállalkozásnak minősülő szervezetet kell ajánlattételre felhívni. A Közbeszerzési Döntőbizottság gyakorlatát tükrözi és a jobb verseny elősegítését szolgálja továbbá, hogy az ajánlatkérőnek - amennyiben ezt a rendkívüli sürgősség nem teszi lehetetlenné - legalább három ajánlattevőt fel kell hívnia ajánlattételre rendkívüli sürgősségre tekintettel lefolytatott hirdetmény nélküli tárgyalásos eljárás esetén is.

A versenypárbeszéd annak érdekében, hogy jobban kifejezze a hirdetmény közzétételével induló tárgyalásos eljáráshoz képest ezen eljárásfajta elkülönítését, három szakaszos eljárásként jelenik meg. Az Európai Bizottság által a versenypárbeszédhez kiadott magyarázó jegyzet felhasználásával változtak egyes szabályok, illetve emeli ki a törvény, hogy a tárgyalásos eljárástól eltérően itt a konzultáció nem az ajánlattételi szakaszba ékelődik be, hanem az eljárás egy önálló szakaszában zajlik.

A klasszikus szektor keretmegállapodásra vonatkozó rendelkezéseit meghatározó irányelvi szabályokról az Európai Bizottság által kiadott magyarázó jegyzet, valamint a törvény-előkészítéshez kapcsolódó jog-összehasonlító munka tapasztalatai alapján teljes körűen újrafogalmazza a törvény a klasszikus szektor keretmegállapodásos eljárásra vonatkozó szabályait.

Az uniós eljárásrendbe nem tartozó (nemzeti), Harmadik Rész szerinti eljárás - különösen a kisebb önkormányzati ajánlatkérők helyzetére figyelemmel - jelentősen oldana a kisebb értékű áru és szolgáltatás beszerzések kötöttségein.

2. A visszaélések és korrupció visszaszorítása

Az alapelvek szerepének erősítése mellett (lásd az I.3 pontban írtakat) az új törvény több olyan szabályozási „kiskaput” igyekszik bezárni, amelyek visszaélésszerű kihasználása a közbeszerzési eljárás megkerülését vagy az ajánlattevők esélyegyenlőségének, illetve jogorvoslathoz való jogának csorbítását eredményezhették.

A közszolgáltatók ne kerülhessék meg a közbeszerzési kötelezettséget leányvállalataikon keresztül.

Az ajánlatkérő közszolgáltató nem szerződhet közbeszerzési eljárás megkerülésével a meghatározó befolyása alatt álló gazdálkodó szervezettel akkor, ha az egy harmadik szervezettel közbeszerzési eljárás nélkül köt szerződést az ajánlatkérővel fennálló szerződése teljesítése érdekében, és e harmadik szervezettel kötött szerződés az ajánlatkérő beszerzési igényének kielégítését szolgálja.

Fedezet összegének bontás előtti ismertetése

Új szabályként jelenik meg, hogy az ajánlatkérő a bontást megelőzően nyilvánosan ismerteti, hogy a szerződés teljesítéséhez mekkora anyagi fedezet áll rendelkezésére. Minden ajánlattevő számára kiszámíthatóvá válik így annak az eredménytelenségi oknak az alkalmazása, amikor egyik ajánlattevő sem vagy az összességében legelőnyösebb ajánlatot tevő sem tett a fedezet mértékéhez mérten megfelelő ajánlatot. Ilyen módon nem használható ez az eredménytelenségi ok olyan esetben, ha esetleg ennek útján szeretné az ajánlatkérő elkerülni, hogy ne egy általa preferált ajánlattevővel kössön szerződést.

Alapvetően változtak az összeférhetetlenségre vonatkozó szabályok.

Az Európai Bíróság ítéleteinek megfelelően a konkrét eset körülményeit figyelembe véve kell megítélni az összeférhetetlenség kérdését.

Az ajánlati kötöttség tiszteletben tartása

A hiánypótlás és az ajánlatokkal kapcsolatos felvilágosítás kérése körében szintén a verseny tisztaságának szem előtt tartásával szabályozza újra a törvény, mely körben kerülhet sor a hiányok pótlására vagy felvilágosítás megadására. Az általánosabb, az egyedi körülményeket, így az adott változtatás jelentőségét figyelembe véve lehet megítélni a hiánypótlás, felvilágosítás jogszerűségét.

3. Az alvállalkozók és az ajánlattevő alkalmasságának igazolásában részt vevő szervezetek új szabályai

A hatályos Kbt. egyik legtöbb vitára okot adó szabályozása az alvállalkozó-erőforrást nyújtó szervezet kategóriáihoz kapcsolódott, amelyek a törvény sokszori módosítása révén mind bonyolultabbá váltak és sok szempontból nem logikusak. Szükség volt ezért az ezzel kapcsolatos fogalmak teljes újragondolására.

Megszűnik a sok kérdést felvető erőforrás nyújtó szervezet fogalma, a törvény általános jelleggel rögzíti, hogy az előírt alkalmassági követelményeknek az ajánlattevők más szervezet kapacitására támaszkodva is megfelelhetnek, a közöttük fennálló kapcsolat jogi jellegétől függetlenül. A visszaélések elkerülése érdekében ugyanakkor indokolt, hogy olyan szervezet, amelynek a szerződés teljesítésével semmilyen kapcsolata nincs, ne vehessen részt az alkalmasság igazolásában. A törvény szerint ezért amennyiben egy külső szervezet adatait olyan alkalmassági feltételek tekintetében használja fel az ajánlattevő, amelyeket a szerződés teljesítése során nem tud ténylegesen igénybe venni (ilyenek különösen a beszámoló adatai vagy a múltban teljesített szerződéses referenciák), az ajánlattevőnek nyilatkoznia kell arról, hogy hogyan veszi igénybe a referenciák által jelzett szakértelmet, a pénzügyi és gazdasági alkalmasság körében pedig pénzügyi felelősséget kell vállalnia.

Az új törvény megszünteti a közbeszerzés értékének 10 százalékát meghaladó mértékben igénybe venni kívánt alvállalkozóra vonatkozó külön szabályokat. Megszűnik az a szabályozás is, amely a tíz százalékot meghaladó mértékben igénybe venni kívánt alvállalkozóktól is az ajánlattevőkhöz hasonlóan kívánta meg a kizáró okokkal kapcsolatos igazolások benyújtását. Az alvállalkozókkal kapcsolatban elegendő lesz az ajánlatkérőnek a kizáró okok igazolása körében egy olyan nyilatkozatot benyújtania, amellyel nyilatkozik, hogy nem vesz igénybe a kizáró okok hatálya alá eső alvállalkozót. Csökken tehát az alvállalkozókhoz kapcsolódó igazolási kötelezettség az eljárásban. Amellett, hogy a kizáró okok tekintetében csak az ajánlattevőnek kell nyilatkoznia arról, hogy nem vesz igénybe a kizáró okok hatálya alá eső alvállalkozót, nem írhatóak elő önmagában az alvállalkozóra vonatkozó alkalmassági követelmények sem.

A megfelelő ajánlatkérő általi ellenőrzést - emellett a hosszú alvállalkozói lánc kialakulásának akadályozását - szolgálja ugyanakkor - amellett, hogy a nyilatkozatok valóságtartalmát ajánlatkérő maga is ellenőrizheti -, hogy ha egy szervezet a közbeszerzés értékének 25 százalékát meghaladó mértékben fog közvetlenül részt venni a szerződés teljesítésében, akkor nem lehet alvállalkozónak minősíteni, hanem közös ajánlattevőként kell szerepelnie.

4. A szerződés módosítása

Az új törvény a szerződések módosítására vonatkozóan új szabályozást ad. Amellett, hogy érvényesíti az Európai Bíróság gyakorlatából és a közbeszerzési kötelezettségből, valamint az alapelvekből eredő korlátokat, jobban igazodik a valós szerződési gyakorlathoz, nem tiltva meg minden olyan kisebb módosítást, amelynek a szerződés odaítélése szempontjából egyébként semmilyen jelentősége nem volt. Az új szabály kifejezi, hogy nem jeleníthet meg új beszerzési igényt a módosítás, nem sértheti a verseny tisztaságát és nem boríthatja fel a szerződés gazdasági egyensúlyát, amely utóbbi körülmény az árváltozásokat szorítja korlátok közé. A törvény szerint előre nem látható okból előállt jogsérelem bekövetkeztekor lehetséges olyan feltétel módosítása, amely befolyásolta az ajánlattevők eljárásban kialakult sorrendjét, a módosítás jogszerűségének erősebb kontrollját biztosítja ugyanakkor, hogy az ajánlatkérőnek ilyen esetben a módosításról és annak indokairól értesítenie kell az eljárásban részt vett versenytársakat, amelyek érdekeltek lehetnek a jogorvoslati eljárás kezdeményezésében.

5. A szerződés teljesítése- a kis- és középvállalkozások részvételét és az alvállalkozók kifizetésének biztosítását előmozdító szabályok

A szerződések teljesítésével kapcsolatban különösen az alvállalkozók érdekeinek védelme érdekében számos újítást vezet be a törvény.

Egyaránt szolgálja az ajánlattevők és az alvállalkozók megfelelő kifizetését, hogy a szerződésben foglalt fizetési határidő a harminc napot csak akkor haladhatja meg, ha a szerződésben a felek az ellenszolgáltatás halasztott teljesítésében állapodtak meg, feltéve hogy a választott szerződéses konstrukció vagy a szerződéssel kapcsolatos más egyedi körülmények miatt az tényszerűen indokolt, a fizetési határidő azonban ebben az esetben sem haladhatja meg a 60 napot. Ezen szabályozás révén olyan ajánlatkérői gyakorlat sem folytatható majd, amely a fizetési határidő bírálati részszempontként történő alkalmazásával készteti a vállalkozásokat számukra - és alvállalkozóik számára - előnytelenül hosszú fizetési határidők vállalására. A 60 napos határidő egyúttal megfelel a késedelmes fizetések leküzdéséről szóló új 2011/7/EU irányelv szabályainak is, amelyet ugyan csak 2013 márciusáig kell majd átültetnie a tagállamoknak, az ajánlattevőként szerződő vállalkozások és alvállalkozóik védelme azonban szükségessé teszi a maximális határidő bevezetését az új törvényben.

Javít különösen a kis- és mikrovállalkozások esélyein és teljesítési képességén, hogy az új törvény szerint építési beruházás és az uniós értékhatárt elérő értékű szolgáltatás megrendelése esetén az ajánlattevők előlegre lesznek jogosultak.

A kifizetés jelenlegi kétlépcsős szabályaival kapcsolatban számos kritika fogalmazódott meg, különösen az ÁFA-jogszabályokkal való ellentétre hivatkozással. Az új törvény olyan rendszer rendeleti szintű kidolgozásának alapjait adja meg, amely az alvállalkozók számára az ajánlatkérő általi közvetlen kifizetést biztosítja. Ez több szempontból is előnyösebb lenne az alvállalkozók számára, különösen arra a szabályra figyelemmel, amely biztosítaná, hogy a nyertes ajánlattevő felszámolás alá kerülése esetén az igazolt teljesítés alapján az alvállalkozónak közvetlenül járó összeg nem része a felszámolási vagyonnak.

Rögzítésre kerül, hogy a nyertes ajánlattevő engedményezés vagy a követelés elzálogosítása útján - érvénytelenség terhe mellett - nem vonhatja el a közvetlen kifizetésre jogosult alvállalkozók díjának fedezetét.

Segítséget jelenthet a kis- és középvállalkozások számára, hogy a jótállási és a szavatossági igények teljesítésére kikötött biztosíték vonatkozásában az ajánlatkérő a szerződésben lehetővé teheti, hogy a fizetési számlájára történő befizetés helyett a biztosíték meghatározott része az ajánlattevőnek a (rész)teljesítésért járó ellenértékből - amely nem érintheti a közvetlen alvállalkozói kifizetésre elkülönített összeget - levonás útján kerüljön biztosításra.

6. Az uniós értékhatár alatti beszerzések

Az uniós eljárásrendbe nem tartozó közbeszerzésekre alkalmazandó eljárás szabályai szintén jelentősen változtak. Az ajánlatkérő alkalmazhatja - építési beruházás esetén pedig köteles alkalmazni - az uniós eljárásrend eljárási fajtáit, azokkal a könnyítésekkel, rövidebb határidőkkel, amelyeket a kisebb értékre tekintettel a törvény lehetővé tesz.

Árubeszerzés és szolgáltatás megrendelése esetén ugyanakkor az ajánlatkérő alkalmazhat saját eljárásrendet is, amely a jelenleginél az ajánlatkérők számára jóval kötetlenebb eljárást tenne lehetővé. Lényeges ugyanakkor, hogy az ajánlatkérőnek saját eljárásrendje alkalmazása esetén is azokra az alapelvekre és alapvető garanciális szabályokra figyelemmel kell eljárnia, amelyeket a törvény - a Harmadik Részben, valamint a minden közbeszerzés általános szabályait tartalmazó Első Részben - előír, az eljárást hirdetményben kell meghirdetnie és az eljárással kapcsolatos minden információt közölnie kell a részt vevő gazdasági szereplőkkel. A jogorvoslathoz való jog biztosítása érdekében szintén kötelező a döntések indokolt írásbeli közlése és összegezés készítése, a szerződéskötési moratórium megtartása. A garanciális szabályok érvényesülését a Közbeszerzési Döntőbizottság jogorvoslati fórumként ebben az esetben is biztosítaná.

Az ajánlatkérő az általa választott eljárási fajtáról a közbeszerzési eljárás során nem térhet át másikra. Amennyiben az eljárás szabályait önállóan alakítja ki, köteles ezeket a szabályokat az eljárást megindító felhívásban megjeleníteni, ezzel biztosítva a nyilvánosság és átláthatóság elvének való megfelelést valamint azt, hogy a gazdasági szereplők egyenlő eséllyel tehessenek ajánlatot.

7. A jogorvoslat szabályai

A hatályos közbeszerzési törvény jogorvoslatra vonatkozó szabályainak módosítását a közelmúltban tette szükségessé a 89/665/EGK és a 92/13/EGK tanácsi irányelvnek a közbeszerzési szerződések odaítélésére vonatkozó jogorvoslati eljárások hatékonyságának javítása tekintetében történő módosításáról szóló 2007/66/EK irányelv rendelkezéseinek való maradéktalan megfelelés.

A törvény célja egyrészt továbbra is a jogorvoslati irányelvben foglaltaknak való maradéktalan megfelelés; szükséges másrészt kiemelni, és - az irányelvben megfogalmazott hatékony és gyors jogorvoslat követelménye mellett - különös hangsúlyt fektetni az átláthatóság és a jogbiztonság követelményének érvényesülésére is.

A jogorvoslat jelentőségének újraértelmezésekor és szabályozásakor nagy hangsúlyt kell helyezni a Közbeszerzési Döntőbizottság szerepére, ami mint első jogorvoslati fórum tagadhatatlanul kiemelt jelentőséggel bír.

A módosítások, a változtatások elsősorban a jogorvoslati eljárások hatékonyságának növelésére irányulnak, ugyanakkor a jogorvoslati rendszer gyökeres átalakítására nem kerül sor. Az alapelveknek nagyobb szerepet szánó szabályozás mellett jelentős szerepe lesz a mértékadó jogorvoslati döntéseknek. Ezzel összefüggésben fontos változást jelent, hogy a törvény alapján a KDB elvi jelentőségű kérdésekben ún. elvi döntést hoz és tesz közzé a honlapján. Az új jogintézmény elsődleges célja, hogy minimálisra csökkentse a Kbt. egyes szabályainak a KDB eljárása során történő sokfelé ágazó értelmezési lehetőségeit, és egyúttal azt a bizonytalansági tényezőt is, melyet a múltban sorra születő, egymásnak sok esetben gyökeresen ellentmondó indokolású határozatok szültek. Ez az intézmény megteremti a lehetőséget arra, hogy egyfajta kapcsolatot biztosítson a gyakorlati közbeszerzők, mindennapi jogalkalmazók és a jogorvoslati fórumok között, és az egyes szintekbe beépített visszacsatolások révén kiszámíthatóbbá kívánja tenni a jogorvoslati eljárás egészét; a jogértelmezések honlapon történő közzétételével pedig gondoskodik a nyilvánosság állandó, napra kész tájékoztatásáról, átláthatóbbá téve ezzel a jogorvoslati eljárás egészét.

A jogviták gyorsabb lezárulása érdekében a törvény meghatározott esetekben egyfokúvá teszi a KDB határozatának bírósági felülvizsgálatára indított eljárást - részben megszüntetve így az ítélőtáblához történő fellebbezés lehetőségét.

A nemzeti eljárásrend új szabályaival kapcsolatban biztosított lesz a jogorvoslat az uniós közbeszerzési értékhatár alatti közbeszerzések esetén akkor is, ha az ajánlatkérő a közbeszerzés során alkalmazandó eljárás szabályainak önálló kialakítása esetén az általa az eljárást indító felhívásban kikötött eljárási szabályokat megsérti. A hatályos szabályozás ezt az ún. szabadon kialakított eljárást nem ismeri; erre tekintettel szükséges szabályozni azt az esetet is, amikor a jogorvoslati kérelem benyújtására jogosult azért indít jogorvoslati eljárást, mert az ajánlatkérő a saját maga által támasztott, a felhívásban megjelenített követelményeket, szabályokat sérti meg.

Annak érdekében, hogy a közbeszerzési eljárásokban ajánlatkérőként, ajánlattevőként vagy egyéb minőségben részt vevőként a felek számára egyértelmű és kiszámítható legyen, hogy a közbeszerzési törvénybe ütköző tevékenységük vagy mulasztásuk előre láthatóan milyen jogkövetkezménnyel fog járni, a Döntőbizottság a törvény értelmében egységes jogértelmezési gyakorlat kialakítására törekszik, és az így kialakított álláspontját mindenki számára könnyen elérhetővé, hozzáférhetővé teszi a honlapján történő közzététel útján.

-----STARTING---POINT---RESZLETES---

Az 1-3. §-hoz

E §-ok a közbeszerzési szabályok célját, valamint a közbeszerzés alapelveit határozzák meg.

A törvény a közpénzek hatékony és átlátható elköltése mellett új célként jeleníti meg a közbeszerzésről szóló jogszabályok számára a kis- és középvállalkozások közbeszerzési eljárásban való részvételének elősegítését, a fenntartható fejlődés, az állami szociális célkitűzései, a társadalmi felelősségvállalás, és a jogszerű foglalkoztatás szempontjainak figyelembe vételét. A törvény ezen rendelkezése több olyan jogpolitikai célra utal, amelyek érvényre juttatásában az utóbbi években az Európai Unióban és hazánkban is előtérbe került törekvések szerint a közbeszerzésnek is szerepet kell játszania. E jogpolitikai célokat a törvényben vagy külön jogszabályban foglalt konkrét szabályok juttatják érvényre. A jogszabályi cél jellegénél fogva különbözik az alapelvektől, az ezeket megjelenítő jogszabályi rendelkezés hiányában ezen célkitűzésekre önállóan jogot alapítani nem lehet, a Közbeszerzési Döntőbizottság vagy bíróság döntésének alapjául egymagában e bekezdés nem szolgálhat.

A közbeszerzés alapelveinek kiemelt jelentősége van a szabályozásban. Egyrészt a törvény egyes részletszabályai külön is kibontják az alapelvekből eredő kötelezettségeket az eljárási cselekmények vagy akár már a közbeszerzés útján megkötött szerződés teljesítésének szabályozásában. Másrészt a törvény egyes szabályait mindig az alapelvekre figyelemmel kell értelmezni, a törvény 3. §-a külön is kiemeli, hogy a jogszabály értelmezése során az alapelveknek és a törvény céljának kell meghatározó szerepet betöltenie.

Az előbbieken túl az alapelvek önálló generálklauzulaként is működnek, azokra a közbeszerzés szereplői jogot alapíthatnak, az alapelvek megsértése önmagában is olyan jogsértést valósít meg, amellyel szemben jogorvoslattal lehet élni a Közbeszerzési Döntőbizottság előtt. Ezáltal valósul meg a közbeszerzés alapelveinek hézagpótló szerepe a külön részletszabállyal nem rendezett kérdésekben. A törvény megalkotása során a szabályok általánosabb megfogalmazása és a jogértelmezés szerepének növelése a jogalkotási munkát meghatározó egyik alapvető elképzelés volt. A jelenleg hatályos törvény egyre bonyolultabb és részletesebb szabályozása sem tudta lefedni a jogszabály alkalmazása során előforduló valamennyi élethelyzetet, erre a jogalkotó nem is törekedhet, ezért kifejezetten szándéka a törvénynek, hogy sokszor általánosabb szabályok mellett az egyedi helyzetekben az alapelveken nyugvó jogértelmezés jusson nagyobb szerephez. Ezzel összhangban mondja ki a törvény 3. §-a azt is, hogy a jogszabály által nem rendezett kérdésekben az alapelveket, mint önálló szabályokat kell a jogalkalmazónak figyelembe vennie.

A közbeszerzési eljárásban a jelenleg hatályos törvénnyel megegyezően érvényesülnie kell a következő alapelveknek: a verseny tisztasága, nyilvánossága, az ajánlattevők esélyegyenlőségének biztosítása, nemzeti elbánás biztosítása az Európai Unióban letelepedett ajánlattevők (és az általuk nyújtott szolgáltatások tekintetében) és a közösségi áruk számára, valamint a nemzetközi kötelezettségek alapján egyéb ajánlattevők (szolgáltatások), áruk számára. A törvény az előbbieket kiegészíti az átláthatóság, a jóhiszeműség és tisztesség elve, valamint a rendeltetésszerű joggyakorlás és a közpénzek hatékony és felelős felhasználásának elvével, valamint alapelvi szintre emeli a magyar nyelv használatának biztosítását az eljárásban azzal, hogy a magyar helyett más nyelv használatát is lehetővé teheti az ajánlatkérő, ezt azonban csak lehetőségként ajánlhatja a felhívás. Utóbbi értelmében nem kötelezhető tehát az ajánlattevő arra, hogy magyar helyett más nyelven nyújtsa be ajánlatát vagy például idegen nyelvű dokumentáció alapján készítse el ajánlatát.

Az átláthatóságot a közbeszerzési irányelvek is alapelvként rögzítik. Az átláthatóság túlmutat azon, hogy a közbeszerzés ajánlatkérőjének milyen adatokat kell nyilvánosságra hoznia, és magában foglalja az ajánlatkérő döntéseinek kiszámíthatóságát, a diszkrecionalitás kizárását is.

A törvény a jóhiszeműség és a tisztesség követelményét várja el a közbeszerzés résztvevőitől. A jóhiszeműség és tisztesség elvét a magyar polgári jog alapelvi szintű elvárásként rögzíti [Ptk. 4. § (1)], versenyjogi területen az ebből eredő követelményeket a jogalkotó részletesen is szabályozta, az 1996. évi LVII. törvényben tiltva a gazdasági tevékenység tisztességtelen folytatását, a tisztességtelen piaci magatartást. A közbeszerzési jog területe szorosan kötődik a gazdasági élethez, a közbeszerzési eljárás a felek szerződéskötést megelőző magatartását határozza meg, az eljárásban részt vevő felek cselekményeit gazdasági motivációk határozzák meg. Szükséges ezért, hogy a közbeszerzési eljárásban is általános jelleggel kifejezze a törvény a tisztességtelen eljárás tilalmát. A jóhiszeműség és tisztesség követelménye általánosított - tehát nem az egyén szubjektív megítélését tükröző - etikai megalapozottságú, a gazdasági életben kialakult elvárásokat megjelenítő zsinórmértéket fogalmaz meg az eljárás résztvevőivel szemben.

A rendeltetésszerű joggyakorlás követelménye biztosítja, hogy egyes eljárási szabályok konkrét alkalmazása ne fordulhasson szembe a közbeszerzési szabályok céljával és ne vezethessen a törvény rendeltetésével ellentétes eredményre.

Látható, hogy mind a jóhiszeműség és tisztesség, mind pedig a rendeltetésszerű joggyakorlás követelménye összefügg a verseny tisztaságával és az esélyegyenlőség elvével is, az új elvek rögzítése azt szolgálja, hogy az alapelvek teljes egészében fedjék le és tiltsák mindazon visszaélést megvalósító magatartásokat, amelyek a közbeszerzés szereplői részéről felmerülnek. Ezen elvek kimondása - amellett, hogy természetesen az ajánlatkérőre is vonatkoznak - eszköz lehet az olyan ajánlattevői oldalon előforduló praktikákkal szemben is, amelyek szankcionálása a jelenleg hatályos törvény alkalmazása során kevésbé jellemző.

A törvény 2. §-ának (2) és (4) bekezdése az általános és a különös szabály viszonyában áll egymással: ha az adott ajánlattevő számára nem kell nemzeti elbánást nyújtani, az egyenlő bánásmód biztosítása sem követelmény, és az ajánlattevő ki is zárható a közbeszerzési eljárásból.

A törvény 3. §-a rögzíti, hogy a törvény szabályai alapvetően kógensek, azoktól való eltérésre csak akkor van lehetőség, ha az adott törvényi rendelkezés kifejezetten diszpozitív szabályként kerül megfogalmazásra. Ilyen diszpozitivitás jellemzi alapvetően a törvény harmadik részét, amely kifejezetten lehetőséget ad az ajánlatkérőknek, hogy igényeiknek és a helyi viszonyoknak megfelelő, az uniós értékhatár feletti beszerzések szabályainál jóval kötetlenebb eljárást alkalmazzanak. A 3. § egyben azt is kifejezi, hogy a törvény rendelkezéseitől csak e törvény engedélye alapján lehet eltérni, más ágazati jogszabályok esetleg ellentétes szabályai így nem befolyásolhatják a közbeszerzés törvényi szabályainak érvényesülését.

E § ugyanakkor azt is rögzíti, hogy a jogszabályban nem rendezett kérdésekben a közbeszerzési eljárás előkészítése, lefolytatása, a szerződés megkötése és teljesítése során a közbeszerzésekre vonatkozó szabályozás céljával összhangban, a közbeszerzés alapelveinek tiszteletben tartásával kell eljárni. A jelenlegi Kbt-hez kapcsolódóan sokszor megjelenő értelmezéssel szemben ezért a törvény kifejezi, hogy nem minden magatartás alapvetően tilos, amelyet a törvény nem szabályoz kifejezetten, feltéve, hogy valamely nem szabályozott kérdésben az eljárásban részt vevők magatartása a törvénnyel és annak alapelveivel nem ellentétes. Amennyiben azonban valamely kérdést a törvény kógens szabálya rendez, attól eltérni nem lehet, így pl. az ajánlatkérő nem nyilváníthat érvénytelenné egy ajánlatot olyan okból, amelyet a törvény nem szabályoz érvénytelenségi okként.

A magyar jogban a szerződés alapvetően polgári jogi kategória, a közbeszerzési eljárás alapján megkötött szerződések is - amellett, hogy a törvényben foglaltak szerint meghatározott sajátosságokat mutatnak - polgári jogügyletek, rájuk a Polgári Törvénykönyvről szóló 1959. évi IV. törvény (a továbbiakban: Ptk.) rendelkezéseit kell alkalmazni.

A 4. §-hoz

A törvény alkalmazása szempontjából lényeges fogalom-meghatározásokat tartalmazza. A jelenleg hatályos törvénytől való eltérések közül ki kell emelni, hogy a törvény a közbeszerzési irányelvek szóhasználatából - ahogyan az más tagállami közbeszerzési jogszabályokban is megfigyelhető - átveszi a gazdasági szereplő fogalmát, amely az ajánlattevő és részvételre jelentkező fogalmának is alapját adja. Lényegesen változik az alvállalkozó fogalma, a hatályos törvény alkalmazása során állandóan jelentkező elhatárolási kérdéseket a törvény úgy oldja fel, hogy a jogviszony polgári jogi minősége szerint lehessen megítélni, valamely szervezet alvállalkozóként vesz-e részt a szerződés teljesítésében. A törvény alvállalkozó-fogalma nem csak azokat a gazdasági szereplőket fogja át, akik a Ptk. szerinti vállalkozási jogviszonyban állnak az ajánlattevővel, hanem azokat is, amelyekkel a nyertes ajánlattevő megbízási jogviszonyt létesít - akár tartós jogviszonyban állnak egymással, akár kifejezetten a közbeszerzési szerződés teljesítése érdekében köttetik a szerződés.

A gyakorlat részéről kifejezett igényként jelentkezik, hogy a törvény a továbbiakban is rögzítse azt: nem minősül alvállalkozónak a gyártó, forgalmazó, alapanyag-, alkatrész- és építőanyag szállító.

A törvény megszünteti az erőforrást nyújtó szervezet külön fogalmát, amelynek az elmúlt években többször módosult és mind bonyolultabbá vált szabályait nem indokolt fenntartani. Az alkalmasság igazolása során bármely szervezet - így pl. alvállalkozó is - biztosíthat erőforrást a törvényben meghatározott feltételek fennállása esetén. Míg tehát a hatályos törvényben elkülönül az alvállalkozó és az erőforrást nyújtó szervezet külön fogalma annak alapján, hogy az adott szervezet bevonásra kerül-e a teljesítésbe, a törvény kizárólag az alvállalkozók körét definiálja kifejezetten.

Az 5. §-hoz

A törvény 5. §-a a jelenleg hatályos törvénnyel megegyezően határozza meg a közbeszerzés fogalmát, amely fogalom egyben a törvény személyi és tárgyi hatályát is kifejezi a III. fejezetben foglalt rendelkezésekkel együtt. Közbeszerzésnek minősül az ajánlatkérőként meghatározott szervezetek olyan beszerzése, amely a törvényben meghatározott tárgyra irányul (egyúttal nem tartozik a tárgyi hatály alóli kivételek sorába), és amelynek értéke eléri vagy meghaladja a közbeszerzési értékhatárokat, feltéve, hogy e beszerzés visszterhes.

A visszterhességgel, mint a közbeszerzés egyik fogalmi elemének értelmezésével kapcsolatban szükséges rámutatni, hogy a nyertes ajánlattevő által nyújtott szolgáltatás ellenértékét nem feltétlenül az ajánlatkérő fizeti meg (tipikusan koncessziónál a szolgáltatást igénybe vevők). Az Európai Bíróság gyakorlata olyan esetben, ahol a szolgáltatást fizikailag nem az ajánlatkérő részére teljesítik, az ajánlatkérőnél megjelenő közvetlen gazdasági érdeket fogadja el a visszterhes, azaz a beszerzési jelleg alátámasztására (C-451/08. sz. Helmut Müller ügyben hozott ítélet).

A 6. §-hoz

Ez a § határozza meg a törvény személyi hatályát, az ajánlatkérők körét.

Az alanyi kör szabályozása az európai unió közbeszerzési irányelvei (2004/17/EK, 2004/18/EK) alapján is összetett kérdés, az Európai Bíróság számos határozatában értelmezte az ajánlatkérőket meghatározó irányelvi szabályozást, főként a közjogi intézmény fogalmának pontosításával.

A hatályos Kbt. kombinálja a hatálya alá tartozó szervezetek meghatározásának módszerét: felsorol konkrét szervezeteket (pl. MFB Zrt.) és szervezet-típusokat (pl. költségvetési szervek, közalapítványok), valamint meghatározza azokat a feltételeket, amelyek megléte esetében egy adott szervezet a közbeszerzési törvény értelmében ajánlatkérőnek minősül. A korábbi szabályozástól eltérően a törvény nem sorol fel név szerint konkrét szervezeteket az ajánlatkérők körében és a hatályos szabályozásban a Kbt. 22. § (1) h) és j) pontjában megjelenő feltételeket is elhagyja. Ennek oka, hogy a jelenleg hatályos szabályozás olyan kategóriákat vagy konkrét szervezeteket is szükségtelenül felsorol, amelyek a törvény 6. § (1) c) pontja alapján (amely az irányelvek szerinti közjogi intézmény fogalmának felel meg) egyébként is ajánlatkérőnek minősülnek. A szabályozás egyszerűsítése tehát nem jár azzal, hogy a jogalkotó csökkentené az irányelvi szabályok szerint közbeszerzésre kötelezettek körét. Ezen okból nem tünteti fel a törvény külön az elkülönített állami pénzalap kezelőjét sem, mivel ezen szervezetek minden esetben beleesnek valamelyik szabályozott ajánlatkérői kategóriába.

A 2004/18/EK irányelv 1. cikk (9) bekezdése és a 2004/17/EK irányelv 2. cikk (1)-(2) bekezdése a közbeszerzési szabályok személyi hatályát a következőképpen állapítják meg.

A 2004/18/EK irányelv személyi hatálya: „Ajánlatkérő szerv”: az állam, a területi vagy a települési önkormányzat, a közjogi intézmény, továbbá az egy vagy több ilyen szerv, illetve közjogi intézmény által létrehozott társulás;

„Közjogi intézmény” minden olyan intézmény,

a) amely kifejezetten olyan közérdekű célra jött létre, amely nem ipari vagy kereskedelmi jellegű;

b) amely jogi személyiséggel rendelkezik; valamint

c) amelyet többségi részben az állam, vagy a területi vagy a települési önkormányzat, vagy egyéb közjogi intézmény finanszíroz; vagy amelynek irányítása ezen intézmények felügyelete alatt áll; vagy amelynek olyan ügyvezető, döntéshozó vagy felügyelő testülete van, amely tagjainak többségét az állam, a területi vagy a települési önkormányzat, vagy egyéb közjogi intézmény nevezi ki.

A 2004/17/EK irányelv személyi hatálya:

„ajánlatkérő szerv”: az állam, a területi vagy a települési önkormányzat, a közjogi intézmény, továbbá az egy vagy több ilyen szerv, illetve közjogi intézmény által létrehozott társulás.

A közjogi intézmény fogalma megegyezik a 2004/18/EK irányelvben adott fogalom-meghatározással.

„közvállalkozás”: olyan vállalkozás, amely felett az ajánlatkérő szervek közvetlenül vagy közvetett módon meghatározó befolyást gyakorolhatnak tulajdonjoguknál, pénzügyi részvételüknél vagy a vállalkozást szabályozó rendelkezéseknél fogva.

Az ajánlatkérő szerv meghatározó befolyását kell vélelmezni akkor, ha a szerv valamely vállalkozás vonatkozásában közvetlenül vagy közvetve:

- a vállalkozás jegyzett tőkéjének többségével rendelkezik, vagy

- a vállalkozás által kibocsátott részvények által megtestesített szavazatok többségével rendelkezik, vagy

- a vállalkozás ügyvezető, döntéshozó vagy felügyelő testülete tagjainak többségét kinevezheti.

Az irányelvet olyan ajánlatkérőkre kell alkalmazni,:

a) amelyek ajánlatkérő szervek vagy közvállalkozások, és a 3-7. cikkben említett tevékenységek valamelyikét folytatják;

b) amelyek, amennyiben nem ajánlatkérő szervek vagy közvállalkozások, egy vagy több olyan tevékenységet is folytatnak, amely a 3-7. cikkben említettek között szerepel, és valamely tagállam illetékes hatósága által adott különleges vagy kizárólagos jogok alapján működnek.

A törvény 6. §-a a jelenlegi törvénytől eltérően egy helyen, egységesen szabályozza, hogy mely szervezetek minősülnek közbeszerzési ajánlatkérőnek. A fent idézett irányelvi rendelkezésekből látható, hogy a közszolgáltatói tevékenységet végző közvállalkozások és a közszolgáltatói tevékenységet végző, különleges vagy kizárólagos jogok alapján működő szervek jelentik a különbséget a két irányelv személyi hatálya között. Ennek felel meg a törvény szabályozása azáltal, hogy a 6. § (1) e)-f) pontja szerinti gazdálkodó szervezetek csak a XIV. fejezet alkalmazásában, azaz közszolgáltatói tevékenységükkel összefüggésben minősülnek ajánlatkérőnek. Ezeknek a szervezeteknek - figyelemmel a törvény 20. §-ára - csak akkor kell közbeszerzési eljárást lefolytatniuk, ha a törvény XIV. fejezete szerinti különös szabályok vonatkoznak rájuk.

A 6. § (1) a) pontja változatlanul hagyja azon központi szervek körét, amelyekre a közbeszerzési irányelvek szabályai szerint alacsonyabb értékhatárok irányadóak az árubeszerzés és szolgáltatás megrendelés tekintetében.

A 6. § (1) b) pontjában megjelenő „az állam” az államot, mint a Ptk. 28. §-a szerinti jogi személyt jelöli. A törvény ezen pontja értelmében ajánlatkérőnek minősül minden költségvetési szerv is. A költségvetési szervek fogalmát az államháztartásról szóló 1992. évi XXXVIII. törvény (a továbbiakban: Áht.) határozza meg. A törvény nem sorolja fel külön a költségvetési szervek fajtáit, azokat az Áht. 88. §-a tartalmazza (központi költségvetési szerv, társadalombiztosítási költségvetési szerv, helyi önkormányzati költségvetési szerv, helyi kisebbségi önkormányzati költségvetési szerv, országos kisebbségi önkormányzati költségvetési szerv, köztestületi költségvetési szerv), a törvény alapján azonban egyértelmű, hogy minden szervezet, amely költségvetési szervként működik, egyúttal a Kbt. szerinti ajánlatkérőnek is minősül.

A 6. § (1) bekezdésének c) pontja az uniós irányelvek közjogi intézmény kategóriáját jeleníti meg a törvényben.

A „Közjogi intézmény” az irányelvek szerint minden olyan intézmény,

a) amely kifejezetten olyan közérdekű célra jött létre, amely nem ipari vagy kereskedelmi jellegű;

b) amely jogi személyiséggel rendelkezik; valamint

c) amelyet többségi részben az állam, vagy a területi vagy a települési önkormányzat, vagy egyéb közjogi intézmény finanszíroz; vagy amelynek irányítása ezen intézmények felügyelete alatt áll; vagy amelynek olyan ügyvezető, döntéshozó vagy felügyelő testülete van, amely tagjainak többségét az állam, a területi vagy a települési önkormányzat, vagy egyéb közjogi intézmény nevezi ki.

Ennek megfelelően a törvény szerint ajánlatkérőnek minősül az a jogképes szervezet, amelyet közérdekű, de nem ipari vagy kereskedelmi jellegű tevékenység folytatása céljából hoznak létre, vagy amely ilyen tevékenységet lát el, ha e bekezdésben meghatározott egy vagy több szervezet, az Országgyűlés vagy a Kormány külön-külön vagy együttesen, közvetlenül vagy közvetetten meghatározó befolyást képes felette gyakorolni vagy működését többségi részben egy vagy több ilyen szervezet (testület) finanszírozza.

Az Európai Bíróság számos meghatározó határozatot hozott a közjogi intézmény fogalmi elemeinek értelmezésével kapcsolatosan. A fogalom tág értelmezését tükrözi, hogy a Bíróság megközelítése szerint az ajánlatkérő fogalmát - beleértve a közjogi intézmény fogalmát is - funkcionálisan kell értelmezni. (C-337/06. sz., Bayerischer Rundfunk; az állam funkcionális értelmezéséhez: Case 31/87 sz., Beentjes ügyben hozott ítélet).

A Bíróság egyértelművé tette, hogy az a)-c) pontokban foglalt mindhárom feltételnek fenn kell állnia a közjogi intézménnyé minősítéshez (C-237/99. sz. Bizottság v. Francia Köztársaság; C-393/06. sz. Fernwärme Wien; C-44/96. sz. Mannesmann Anlagenbau ügyben hozott ítéletek).

Az első, a) pont szerinti feltétel két elemét önállóan kell megvizsgálni, és mindkét feltételnek fenn kell állnia a közjogi intézménnyé minősítéshez. Különbséget kell tehát tenni az olyan közérdekű tevékenységek között, amelyek ipari vagy kereskedelmi jellegűek és amelyek nem ipari vagy kereskedelmi jellegűek. Ha a tevékenység kizárólag ipari vagy kereskedelmi jellegű, vagy ilyen jellegű és egyben közérdekű, a szervezet az egyéb feltételek fennállása esetén sem minősül ún. közjogi szervezetnek. A funkcionális értelmezésnek megfelelően ugyanakkor a közérdekű és nem ipari vagy kereskedelmi jellegű tevékenység feltételét az adott szervezet által végzett tevékenység objektív vizsgálatával kell eldönteni, és nem releváns, hogy a tevékenység végzését milyen jogszabály vagy adminisztratív rendelkezés írja elő. (C-360/96. sz. BFI Holding).

Az ipari vagy kereskedelmi jelleg megítélése talán a legnehezebb a közjogi intézmény fogalmi elmeinek értelmezésekor. Az Európai Bíróság gyakorlata szerint annak vizsgálata keretében, hogy az adott jogalany által követett közérdekű célok nem ipari vagy kereskedelmi jellegűek-e, valamennyi releváns jogi és ténybeli elemet figyelembe kell venni, mint például az érintett intézmény létrehozását motiváló körülményeket, valamint az intézmény tevékenysége folytatásának a körülményeit. E tekintetben különösen fontos annak a vizsgálata, hogy az érintett intézmény a tevékenységét versenyfeltételek között végzi-e, a fejlett verseny megléte ugyanis arra utaló körülmény lehet, hogy nem áll fenn olyan közérdekű cél, amely nem ipari vagy kereskedelmi jellegű (C-393/06. sz., Fernwärme ügyben hozott ítélet). A Bíróság ugyanakkor arra is rámutat, hogy önmagában a verseny fennállása, a nyereségorientáltság vagy a non-profit jelleg még nem lehet egyedüli döntő szempont.

Ha az adott szervezet többféle tevékenységet is folytat, így közérdekű, de nem ipari vagy kereskedelmi jellegű tevékenységet, valamint egyéb, ilyennek nem minősülő tevékenységet is, ezeknek az aránya irreleváns abból a szempontból, hogy ún. közjogi szervezetnek minősüljön (C-373/00. sz. Adolf Truley, C-18/01. sz., Korhonen és társai ügyben hozott ítéletek). Az Európai Bíróság azt is kimondta továbbá, hogy ha az adott szervezetet nem olyan tevékenység ellátására hozták létre, amely közérdekű, de nem ipari vagy kereskedelmi jellegű, ugyanakkor a későbbiekben ilyen feladat ellátását is végzi, közjogi szervezetnek minősül. Az Európai Bíróság előbbiekben idézett gyakorlatát építi be a törvény 6. § (2) bekezdése abból a célból, hogy segítséget nyújtson a jogalkalmazó szervezetek számára annak helyes megítéléséhez, hogy milyen esetben tartoznak a közbeszerzési szabályok hatálya alá.

A törvény 6. § (1) bekezdés d) pontja a jelenlegi szabályokkal megegyezően ajánlatkérőnek minősíti azon szervezeteket, amelyek egy másik ajánlatkérővel fennálló „házon belüli” kapcsolatukra tekintettel közbeszerzési eljárás nélkül jutnak megrendeléshez.

A törvény 6. § (1) bekezdésének g) pontja a jelenlegi szabályokhoz képest jelentősen leegyszerűsíti a támogatott szervezetek közbeszerzési kötelezettségére vonatkozó szerteágazó szabályokat, és az Európai Unió tagállamaiban jellemző szabályozáshoz hasonlóan egységesen szabályozza a támogatottak közbeszerzési kötelezettségét.

A 6. § (1) bekezdésének h) pontja jeleníti meg azt a személyi kört, amely ugyan a közbeszerzési szabályok szerint nem minősülne ajánlatkérőnek, de önként vagy külön kötelezés alapján alkalmazza a törvény rendelkezéseit. Ilyen kötelezettség származhat az Áht. 33. § (8) bekezdéséből, amely szerint a Kormány az egyedi állami kezesség vállalásáról, állami garancia vállalásáról szóló határozatában előírhatja, készfizető kezességvállalás esetén pedig köteles előírni, hogy az állami kezesség, illetve állami garancia útján szerzett pénzeszközökből végrehajtott beszerzésekre a közbeszerzésekről szóló törvény szabályait kell alkalmazni.

A 7-8. §-hoz

E §-ok a törvény tárgyi hatályát határozzák meg. A jelenleg hatályos törvénytől eltérően a törvény nem definiál minden eljárásrendben külön beszerzési tárgyakat. A közbeszerzési tárgyak meghatározását a 7. § átfogóan szabályozza, amely mellett a kivételek köre és a 19-20. §-ok alapján kell megítélni, hogy mely eljárásrend alkalmazandó az adott közbeszerzésre.

A közbeszerzés tárgyai az árubeszerzés, az építési beruházás, az építési koncesszió, a szolgáltatás megrendelése és a szolgáltatási koncesszió.

Mivel az Európai Unió joga szerint a szolgáltatási koncesszió a törvény elkészítésének időpontjában nem tartozik a közbeszerzési irányelvek hatálya alá - az Európai Bizottság a törvény benyújtása idején készíti elő a koncessziókkal kapcsolatos módosító irányelv tervezetét -, a szolgáltatási koncesszióra a Harmadik Rész szerinti eljárás alkalmazandó. Nem változtat a törvény azon sem, hogy a koncesszió a közszolgáltató ajánlatkérők körében nem beszerzési tárgy, ez a törvény tárgyi hatálya alóli kivételek sorában jelenik meg.

Árubeszerzés alatt minden forgalomképes és birtokba vehető ingó dolog beszerzését kell érteni. Az árubeszerzés nemcsak a dolog tulajdonjogának, hanem a használatára, illetőleg hasznosítására vonatkozó jognak - vételi joggal vagy anélkül történő - megszerzésére is irányulhat az ajánlatkérő részéről. Az árubeszerzés magában foglalja a beállítást és üzembe helyezést is (mint szolgáltatást). A törvény szerint kizárólag az ingó dolog beszerzése minősül árubeszerzésnek, míg az ingatlan tulajdonjogának vagy használatára, illetőleg hasznosítására vonatkozó jognak a megszerzése nem tartozik a törvény hatálya alá (9. § (4) a)).

Az építési beruházás meghatározása az irányelvi fogalom-meghatározással összhangban három elemet foglal magában. Az építési beruházás olyan visszterhes szerződés, amelynek tárgya:

- A Kbt. 1. mellékletben felsorolt tevékenységek egyikéhez kapcsolódó munka kivitelezése vagy kivitelezése és külön jogszabályban meghatározott tervezése együtt. Az 1. mellékletben szereplő tevékenységek között vannak olyan tevékenységek, amelyek megrendelése szolgáltatás-megrendelésnek minősülhetne e jogszabályi rendelkezés hiányában

- Építmény kivitelezése vagy kivitelezése és külön jogszabályban meghatározott tervezése együtt.

- Az ajánlatkérő által meghatározott követelményeknek megfelelő építmény bármilyen eszközzel, illetőleg módon történő kivitelezése.

Az Európai Bíróság egyik ítéletében az „ajánlatkérő által meghatározott követelményeknek megfelelő” minőség kifejezetten az építési beruházás lényeges fogalmi elhatároló ismérveként szolgált egy bérleti elemet is tartalmazó ügylet vizsgálatakor (C-536/07. sz., Bizottság v. Németország ügyben hozott ítélet). Az Európai Bíróság továbbá az építési beruházás fogalmának fenti harmadik fordulatából is következtetett arra, hogy az ajánlattevőnek az építési munkákat nem feltétlenül saját munkaként kell kiviteleznie, hanem úgy is szerepelhet ajánlattevőként a közbeszerzési eljárásban, hogy a tényleges munka kivitelezését nem maga végzi, hanem „bármilyen eszközzel” harmadik személyek útján látja el. (C-389/92. sz., Ballast Nedam ügyben hozott ítélet)

A törvényben az építési beruházás fogalma egységes, megszűnik tehát az a különbségtétel, amely a támogatásban részesített szervezetek vonatkozásában - abban az esetben, ha nem kerül uniós forrás felhasználásra - jelenleg irányadó. A törvény az ajánlatkérők körében sem tesz különbséget a támogatottak között a szerint, hogy a támogatás kizárólag hazai vagy legalább részben uniós forrásból valósul-e meg.

A törvény az Európai Unió Bíróságának gyakorlata szerint kiegészíti az építési koncesszió és a szolgáltatási koncesszió fogalmát.

Az építési koncessziót az építési beruházástól, valamint a szolgáltatási koncessziót a szolgáltatás megrendelésétől elkülönítő ismérv, hogy a díjazási mód, amelyben a felek megállapodtak, a hasznosítás jogának átengedése vagy e jog átengedése pénzbeli ellenszolgáltatással együtt amelynek - az Európai Bíróság következetes gyakorlata alapján - magában kell foglalnia azt a feltételt is, hogy a hasznosításhoz kapcsolódó kockázatokat a koncesszor viseli. (lásd pl. a C-458/03.sz., Parking Brixen ügyben hozott ítéletet). Koncesszióról kizárólag akkor beszélünk, ha az előbbi ismérvek együttesen teljesülnek az adott szerződés tekintetében. A hasznosítás átengedésének egy formája lehet, amikor a koncesszor részére járó ellenszolgáltatás az építmény vagy szolgáltatás igénybe vevői által közvetlenül fizetett díjból származik, ilyenkor is csak akkor van szó azonban koncesszióról, ha megvalósul a hasznosításhoz kapcsolódó kockázatok átruházása. Így az igénybe vevők közvetlen díjfizetése esetén sem minősül koncessziónak a szerződés, ha az állam valamilyen módon biztosítja a koncesszor befektetéseinek megtérülését. A köz- és magánszféra partnerségén alapuló (PPP) építési projektek sem minden esetben építési koncessziók a beszerzés tárgya szerint, csak amennyiben a magánfél viseli az építmény hasznosításához kapcsolódó gazdasági kockázatot.

Nem zárja ki a koncesszióvá minősítést, ha az ajánlatkérő pénzbeli ellenszolgáltatást is fizet a koncesszornak, a hasznosítási jog átruházása mellett azonban az ajánlatkérő csak olyan mértékben fizethet pénzbeli ellenszolgáltatást, amely nem csökkenti jelentősen a koncesszor által vállalt gazdasági kockázatot. Amennyiben ugyanis a pénzbeli ellenszolgáltatás következtében a koncesszor már nem visel jelentős kockázatot, a beszerzés tárgya nem koncesszió lesz.

A hasznosítással járó kockázat vállalásával, mint elhatároló ismérvvel kapcsolatban kérdésként vetődött fel, hogy a kockázatok pontosan milyen mértékű átruházása esetében lehet koncesszióról beszélni. Az Európai Bíróság gyakorlata alapján akkor minősül a szerződés koncessziónak, ha az ajánlatkérő szerv teljes egészében vagy legalább jelentős részben a koncessziós jogosultra hárította az általa viselt működtetési kockázatot. (C-206/08. sz., WAZV Gotha ügyben hozott ítélet; C-451/08. sz., Helmut Müller ügyben hozott ítélet).

A fenti gyakorlatot tükrözi a törvényben az építési koncesszió és a szolgáltatási koncesszió fogalmának kiegészítése olyan módon, amely szerint koncesszió esetén a hasznosításhoz kapcsolódó kockázatokat teljes egészében vagy legalább jelentős részben a gazdasági szereplő viseli.

A részben azonos elnevezés ellenére a Kbt. szerinti építési és szolgáltatási koncesszió közbeszerzési kategóriája független a koncesszióról szóló 1991. évi XVI. törvényben (a továbbiakban: koncessziós törvény) szabályozott koncessziós szerződés intézményétől, amely utóbbi törvény egy olyan szerződéstípust szabályoz, amelynek speciális tárgya a kizárólagos állami, önkormányzati tulajdon működtetése, vagy a kizárólagosan az állam vagy az önkormányzat hatáskörébe utalt tevékenységek gyakorlásának átengedése. A Kbt. fogalmai alapján önállóan kell megítélni, hogy a megkötni kívánt szerződés átfedi-e az építési vagy szolgáltatási koncesszió közbeszerzési jogi kategóriáját is. Mivel ebben az esetben - figyelemmel arra, hogy a koncessziós törvény tartalmaz pályáztatásra vonatkozó szabályokat - problémát jelentene a két törvény különböző szabályozása, a törvény 112. §-a a hatályos törvénnyel megegyezően rendezi, hogy ha az építési koncesszió egyben a koncessziós törvény hatálya alá is tartozik, az ajánlatkérőnek - koncessziós pályázat kiírása helyett - közbeszerzési eljárást kell lefolytatnia. A koncessziós törvényt azonban - a pályáztatásra vonatkozó, és a törvényben meghatározott szabályok kivételével - egyidejűleg megfelelően alkalmazni kell, a közbeszerzési eljárásban készítendő írásbeli összegezés tartalmára a koncessziós törvény 9/A. §-a is megfelelően alkalmazandó. Az építési koncesszióval szemben szolgáltatási koncesszió esetén ha a szolgáltatási koncesszió a koncessziós törvény vagy az autóbusszal végzett menetrend szerinti személyszállításról vagy villamossal végzett helyi közforgalmú vasúti szolgáltatás esetén a vasúti közlekedésről szóló törvények hatálya alá is tartozik, az ajánlatkérőnek ezen jogszabály szerint kell eljárnia és nem alkalmazandó a közbeszerzési törvény.

A törvény rendezi azt a helyzetet, amikor egy szerződés több közbeszerzési tárgyat foglal magában: ilyen esetben a meghatározó értékű közbeszerzési tárgy szerint kell a szerződést minősíteni. A közbeszerzés alapelveiből, az ajánlatkérő közbeszerzési kötelezettségéből és a törvény 8. § (1) bekezdéséből is következik, hogy a meghatározó értékű beszerzési tárgy csak akkor „nyelhet el” más beszerzési tárgyat vagy tárgyakat, ha a különböző beszerzési tárgyak egymással szükségszerűen összefüggenek. Amennyiben azonban a különböző beszerzési tárgyak beszerzése nem függ szükségszerűen össze, az ajánlatkérő nem alkalmazhatja az előbbi szabályt annak érdekében, hogy a kisebb értékben megjelenő beszerzési tárgyra ne kelljen külön közbeszerzési eljárást lefolytatnia. Hasonló gondolatot fejezi ki a törvény 16. §-ának (3) bekezdése, amely szerint az építési beruházás megvalósításához nem szükséges árubeszerzés, illetőleg szolgáltatás becsült értékét az építési beruházás becsült értékébe nem lehet beszámítani azzal a céllal, hogy ilyen módon megkerüljék a törvény alkalmazását ezen árubeszerzésre, illetőleg szolgáltatás megrendelésére.

A 9. §-hoz

A törvény 9. §-a a törvény tárgyi hatálya alóli kivételeket sorolja fel. A törvény e §-ában foglaltak minden eljárásrendben kivételt jelentenek a törvény alkalmazása alól. A törvény azon kivételi köröket, amelyek kizárólag a közszolgáltatói szerződésekre vonatkozó szabályok vagy a nemzeti eljárásrend alkalmazása esetén teszik lehetővé a közbeszerzési eljárás mellőzését, az adott eljárásrend szabályai között tartalmazza.

A kivételek meghatározása a jelenleg hatályos törvényben foglaltakhoz képest kisebb mértékben változik. Egyes olyan esetek - így az in-house beszerzések köre vagy a törvény hatálya alá nem tartozó koncessziók és a központi beszerző szervezettől történő beszerzés - amelyek nem a kivételek felsorolásában szerepeltek korábban, most az egységesség érdekében a kivételi körök sorában jelennek meg.

A törvény 9. § (1) a)-b) pontjaiban foglalt kivételi körök változása a honvédelem és biztonság területén egyes építési beruházásra, árubeszerzésre és szolgáltatásnyújtásra irányuló, ajánlatkérő szervek vagy ajánlatkérők által odaítélt szerződések odaítélési eljárásainak összehangolásáról, valamint a 2004/17/EK és 2004/18/EK irányelv módosításáról szóló, az Európai Parlament és a Tanács 2009. július 13-i 2009/81/EK irányelvének (a továbbiakban: védelmi irányelv) átültetéséhez kapcsolódik. A védelmi irányelv átültetése csak a kivételi körök megfogalmazása, valamint az átültetést végző rendeleti szabályozásra vonatkozó felhatalmazó rendelkezések tekintetében érinti a közbeszerzési törvényt.

Új kivételi körként jelenik meg két olyan esetkör, amelyek a közfeladatok ellátásának átruházásához kapcsolódnak.

Az Európai Unió joga nem használja a közszolgáltatás kifejezést, hanem általános érdekű szolgáltatásokat különböztet meg, amelyen belül általános gazdasági érdekű szolgáltatások és általános érdekű, nem gazdasági jellegű szolgáltatások különíthetőek el. A megkülönböztetés azért fontos, mert - ahogyan azt a Lisszaboni Szerződéshez csatolt jegyzőkönyv az általános érdekű szolgáltatásokról is egyértelművé teszi - az Unió belső piaci és versenyszabályai csak a gazdasági érdekű szolgáltatásokra vonatkoznak.

Azt, hogy mely szolgáltatás tekintendő gazdasági érdekű szolgáltatásnak, az Európai Bíróság gyakorlata alakította ki. A Bíróság gyakorlata szerint tulajdonképpen majdnem minden közszolgáltatás gazdasági érdekű szolgáltatásnak minősül, mert azért valamilyen ellenszolgáltatás jár, ezt a körülményt nem érinti az sem, ha azt nem a szolgáltatás igénybevevője fizeti, hanem pl. a társadalombiztosítás finanszírozza és az sem releváns, hogy non-profit szervezetről van-e szó. Így több ügyben is egyértelművé tette a Bíróság, hogy a kórházi egészségügyi szolgáltatások, amelyeket az egészségbiztosítási pénztár finanszíroz, gazdasági érdekű szolgáltatások (pl. C-157/99).

A fenti szigorú gyakorlattól eltérően az állam lakosság felé fennálló kötelező feladatát teljesítő, állam által finanszírozott közoktatási feladat ellátását a Bíróság nem minősítette gazdasági érdekűnek (pl. C-109/92). Ennek megfelelően a törvény egyértelművé teszi, hogy a közoktatásról szóló 1993. évi LXXIX. törvény alapján, a helyi önkormányzat kötelező közoktatási feladatának és a közoktatási intézmény intézményfenntartói jogának más intézményfenntartónak történő átadása nem tartozik a közbeszerzési szabályok hatálya alá.

A másik új kivételi kör, amelyet a törvény beépít a 9. § (4) h) pontjában azt szolgálja, hogy az állami feladatellátás belső megszervezése érdekében kizárólag állami szervek között kötött horizontális megállapodások - amikor azt az uniós jog értelmezése lehetővé teszi - ne tartozzanak a közbeszerzési szabályok hatálya alá.

Az Európai Bizottság 2007. március 21-i IP/07/357 sajtóközleménye kimondja, hogy „nem minősül a Szerződés 49. cikke szerinti díjazás ellenében végzett szolgáltatásnyújtásnak, ha egy hatóság teljes mértékben átruház valamely közfeladatot egy másik hatóságra, amennyiben a feladatot megszerző hatóság teljesen függetlenül, saját kizárólagos felelősségi körén belül hatja végre az említett feladatot. A közfeladatok ilyen átruházása a szóban forgó tagállami közigazgatás belső szervezését érinti, és ebben a minőségében nem tartozik a Szerződés, valamint az abban foglalt alapvető szabadságok hatálya alá.” Az Európai Bizottság útmutatója az Európai Unió állami támogatási, közbeszerzési és belső piaci szabályainak az általános gazdasági érdekű szolgáltatásokra, és különösen az általános érdekű szociális szolgáltatásokra történő alkalmazásáról (Brüsszel, 7.12.2010; SEC(2010) 1545 final) a következőképpen szól az állami szervek közötti feladatátadás közbeszerzési szabályok alá nem tartozó köréről: „Ezen felül több hatóság létrehozhat egy új jogalanyt, és teljes mértékben arra ruházhat át egy konkrét feladatot. Ebben az esetben a hatóságok nem őrzik meg a szolgáltatás feletti irányítást, hanem azt az új szervezet teljesen függetlenül - kizárólagos felelősségi körén belül - gyakorolja. Ilyen helyzetben semmiféle szolgáltatásnyújtásról nincs szó, következtetésképpen sem a Szerződést, sem az irányelveket nem kell alkalmazni.”

Az előbbiek szerint fogalmazza meg a törvény, hogy nem tartozik a törvény hatálya alá, ha valamely közfeladat ellátását egy 6. § (1) bekezdés a)-c) pontja szerinti ajánlatkérő egy másik 6. § (1) bekezdés a)-c) szerinti ajánlatkérőre ruházza át olyan módon, hogy az az átruházó ajánlatkérőtől teljesen függetlenül és saját felelősséggel, haszonszerzési cél nélkül végzi a feladat ellátását. Ilyenkor tehát az adott közfeladat ellátásáért való felelősség is egészében azt a szervezetet terheli, amelyre a feladatellátást átruházták, és a feladatot átadó ajánlatkérő szerv nem őrzi meg a szolgáltatás feletti irányítást.

A Kbt. 9. § (1) bekezdésének k) pontjában került rögzítésre a házon-belüli (in-house) beszerzések kivételi köre.

Az in-house szerződések kivételt képeznek mind az uniós, mind a nemzeti közbeszerzési szabályok alól, szigorú korlátok között mellőzhetőek a közbeszerzésre irányadó szabályok. Az in-house beszerzések lehetővé teszik, hogy az ajánlatkérő a vele szoros kapcsolatban álló, de látszólag jogilag elkülönülő vállalkozásoknak - meghatározott feltételek mellett - közvetlenül, ajánlattételi felhívás közzététele nélkül szerződéseket ítéljen oda.

Az in-house beszerzés fogalma a közbeszerzési irányelvekben nevesítve nem szerepel, annak feltételrendszerét az Európai Bíróság joggyakorlata alakította ki. A Bíróság elsőként a Teckal-ügy (C-107/98. sz. ítélet) kapcsán fogalmazta meg azokat a feltételeket („Teckal-kritériumok”), amelyek fennállása esetén egy adott szervezet beszerzése házon belüli beszerzésnek minősülhet. Az említett jogesetben a Bíróság megállapította, hogy házon-belüli beszerzésekről akkor beszélhetünk, ha ajánlatkérő olyan ajánlattevővel köt szerződést, amely ugyan jogilag tőle elválik, ám (1) az ajánlatkérő a kérdéses személy felett olyan ellenőrzést gyakorol, mint amelyet a saját szervei felett („strukturális függés”) és (2) ez a személy a tevékenységét lényegében az őt fenntartó ajánlatkérő szerv javára végzi („gazdasági függés”).

A Bíróság egy későbbi ítéletében (C-26/03. sz. Stadt Halle ügyben hozott ítélet) kifejtette, hogy az in-house feltételek szigorúan értelmezendők, és kimondta, hogy amennyiben az adott szervezetben egy vagy több magánvállalkozás részesedéssel bír, még ha ez a részesedés kisebbségi tulajdon is, kizárja annak lehetőségét, hogy az ajánlatkérő szerv olyan terjedelemben gyakorolja ellenőrzési jogait, mint azt a saját, belső szervezeti egységei tekintetében teszi.

Fentiek alapján tehát lényeges szempont a házon-belüli beszerzés megítélésekor, hogy a szervezet megőrizze közjogi voltát, amely így kizárja a magánszektor bármilyen minőségben történő részvételét.

Az Európai Bíróság gyakorlata szerint teljesül a „strukturális függés” feltétele abban az esetben is, ha több ajánlatkérő közösen gyakorol ellenőrzési jogokat az ajánlattevő felett (C-324/07. sz. Coditel; C-573/07. sz. Sea ügyben hozott ítélet).

A hatályos törvény úgy rendelkezik, hogy a közfeladat ellátására létrehozott gazdálkodó szervezetben a tagsági jogot megtestesítő üzletrész, illetve részvény több ajánlatkérőnek minősülő szervezet közös tulajdonában is állhat, azaz az egyszemélyes társaság egyetlen üzletrészének, illetve részvényének több tulajdonosa kell, hogy legyen ahhoz, hogy megvalósuljon a házon belüli beszerzés előfeltétele. Tekintettel arra, hogy ez a szabályozás mind a hazai, mind az uniós jogszabályi környezet szempontjából aggályos volt, a rendelkezés felülvizsgálata vált szükségessé. Az új Kbt. 9. § (1) bekezdés kb) pontja úgy rendelkezik, hogy abban az esetben, ha a közfeladat ellátására létrehozott gazdálkodó szervezet több ajánlatkérő tulajdonában van, azaz az üzletrészekkel vagy részvényekkel több (ajánlatkérő) tulajdonos rendelkezik, akkor az adott ajánlatkérő a gazdálkodó szervezettel házon belüli beszerzést folytathat le.

Fenti rendelkezéseket támasztja alá, hogy a gazdasági társaságokról szóló 2006. évi IV. törvény (a továbbiakban: Gt.) indokolása szerint egyszemélyes társaság esetében irányadó az a szabály, hogy az egy üzletrésznek csak egy tulajdonosa lehet, azt tehát közös tulajdonú üzletrésszel, törzsbetéttel létrehozni nem lehet. Ha öröklés vagy jogutódlás következtében több személy válna az egyedüli üzletrész tulajdonosává, úgy gondoskodni kell többszemélyes társasággá való átalakulás felől és az egyedüli üzletrész megosztásáról.

A törvény fenti bekezdésének „teljes körű ellenőrzési jogokkal közösen rendelkeznek” fordulata megfelel az Európai Bíróság gyakorlatának, amely az ellenőrzés együttes gyakorlása esetén az egyébként kis tulajdoni hányaddal rendelkező ajánlatkérő tag tekintetében is elfogadja az in-house feltételek fennállását. A Bíróság C-573/07. sz., Sea ügyben hozott ítélete szerint: „El kell tehát fogadni, hogy abban az esetben, amikor több közjogi hatóság tulajdonában áll az a társaság, amelyre az előbbiek valamely közfeladat ellátását bízzák, akkor e társaságok közjogi hatóságok általi ellenőrzése gyakorolható e hatóságok által együttesen (...) ha valamely közjogi hatóság kisebbségi tagja lesz egy teljes egészében köztőkével rendelkező részvénytársaságnak abból a célból, hogy e társaság számára ítélje oda egy közszolgáltatás végzését, az e társaságon belül társult hatóságok által a társaság felett gyakorolt ellenőrzés azon ellenőrzéshez hasonlóként minősíthető, mint amilyet a saját szerveik felett gyakorolnak, amennyiben e hatóságok együttesen gyakorolják azt.”

A C-324/07. sz. Coditel ügyben hozott ítélet szerint akkor is megvalósul az együttes irányítás, ha a társaság legfőbb szerve többségi szavazattal dönt valamely kérdésről: „abban az esetben, ha a közjogi hatóság valamely közfeladat ellátásának átruházása érdekében olyan községközi közös vállalathoz csatlakozik, amelynek összes tagja közjogi hatóság, akkor a közös vállalat felett a csatlakozott közjogi hatóságok által gyakorolt ellenőrzést a saját szolgálataik felett gyakorolt ellenőrzéshez hasonlónak lehet tekinteni, akár önállóan, akár együttesen - adott esetben a többség szavazata alapján - gyakorolják azt.”

A Bíróság vonatkozó ítéletei egyértelműen arra mutatnak, hogy nem kell az ellenőrzött szervezetnek egyszemélyes gazdasági társaságnak lennie, a döntések befolyásolásának lehetősége, annak a Bíróság gyakorlata által elvárt szintje nem csak ilyen módon valósítható meg, az irányítási és ellenőrzési jogok gyakorlása a bíróság gyakorlatában azt jelenti, hogy az ajánlatkérők meghatározó befolyást gyakorolnak e társaságnak mind a stratégiai céljaira, mind pedig a fontos döntéseire.

Fentieken túl a törvény kiterjesztő rendelkezést tartalmaz a beszerzés tárgyát illetően, hiszen az nem csak a közszolgáltatás ellátására vonatkozhat, hanem a közszolgáltatás ellátásának megszervezésével összefüggő feladat ellátására is. Az új szabályozás a hazai joggyakorlatot tükrözi (pl. a Fővárosi Bíróság 13.K.33.199/2010/6. számú ítélete).

A Fővárosi Bíróság fenti számú ítéletében kifejtette, hogy a Közbeszerzési Döntőbizottság szűkítően értelmezte a jogszabályt, és tévesen állapította meg, hogy az önkormányzatnak közbeszerzési eljárást kellett volna lefolytatnia. Az önkormányzat a közoktatás illetve annak megszervezését előíró jogszabályban megfogalmazott felelőssége alapján köteles volt biztosítani az iskola épületek működését, fejlesztését, és az említett feladat részét képezte a beruházás műszaki ellenőrzése - a tevékenység nem vitatható módon egyidejűleg és azonos súllyal kapcsolódott az építési beruházáshoz is -, annak beszerzésénél jogszerűen mellőzhette a közbeszerzési eljárást azon az alapon, hogy a műszaki ellenőrzés a közszolgáltatás, illetve a közszolgáltatás megszervezésével összefüggő szolgáltatás volt.

Az éves nettó árbevétel mértékét a korábbi törvényhez hasonlóan 90%-ban határozta meg a törvény, melynek indoka egyrészt, hogy amennyiben az állam vagy más önkormányzat tulajdonában álló vállalkozás aktív piaci szereplő lenne, úgy a házon belüli beszerzési mód versenytorzító hatást fejtene ki, mivel a vállalkozás jövedelmező működésének biztosítására közpénzből kerülne sor. Másrészt ezt támasztja alá a bírósági gyakorlat in-house feltételrendszerének második fordulata is, amely a már fentebb említett „gazdasági függés” keretében rögzíti, hogy ajánlattevő tevékenységét lényegében az őt fenntartó ajánlatkérő szerv javára végzi.

A 9. § (3) bekezdésében az in-house szerződések időtartamát illetően a korábbi három évvel szemben a törvény szabályozása legfeljebb öt éves időtartamot enged. A hosszabb időtartam meghatározását az indokolta, hogy lehetőséget adjon a közszolgáltatások hosszabb távú tervezésére, amelyet a közszolgáltatások természete jellemzően megkövetel. Az új szabályozás célja az lenne, hogy a szerződések csak tényleges probléma felmerülése esetén kerüljenek módosításra vagy megszüntetésre.

A 9. § (4) bekezdésben bevezetett szabály célja annak rögzítése, hogy amennyiben az in-house szerződéskötés feltételei a szerződés hatálya alatt már nem állnak fenn tovább, ajánlatkérő jogosult és köteles a szerződést felmondani. A jogosultság kikötését indokolja, hogy a polgári jog szabályai szerint egy szerződés felmondására akkor kerülhet sor, amennyiben a szerződésben a felek a felmondás jogát kikötik, vagy arra jogszabályi rendelkezés alapján jogosultak. Tekintettel arra, hogy a közbeszerzési eljárás eredményeként megkötött szerződés nem feltétlenül rögzítené a felmondás jogát, a jogalkotó jelen bekezdésben törvényi felhatalmazást ad ajánlatkérő számára, hogy felmondja a szerződést. Másrészt pedig köteles is e jogát gyakorolni, hiszen ha az in-house feltételek már nem állnak fenn, a kivételi kör alkalmazásának nincs meg a jogalapja.

A 10. §-hoz

A törvény a jelenleg hatályos törvénytől eltérően nem tartalmazza sem a nemzeti sem az uniós közbeszerzési értékhatárok számszerű értékeit. Az értékhatárok meghatározott időközönként változhatnak, az Európai Unió joga szerint két évente vizsgálják felül az uniós értékhatárokat, valamint azok nemzeti valutákban meghatározott összegét, a nemzeti közbeszerzési értékhatárok pedig minden évben a költségvetési törvényben kerülnek meghatározásra. Az uniós értékhatárokat ugyan rendeletek tartalmazzák, de ezek a rendeletek irányelvet módosítanak, így a módosított irányelvet kell átültetéssel megjeleníteni a belső jogban. Erre figyelemmel a törvény úgy rendelkezik, hogy az aktuális uniós értékhatárokat is a költségvetési törvényben kell átültetni.

Az elmúlt években előfordult, hogy a közbeszerzési törvényben nem a hatályos uniós értékhatár szerepelt. Az értékhatárok változásaira figyelemmel a törvény ezért azt szabályozza, hogy az értékhatároknak a megállapítása hogyan történik. Annak érdekében, hogy a jogalkalmazók egyszerűen tájékozódhassanak az értékhatárokról, a törvény előirányozza, hogy a Közbeszerzési Hatóság az - árubeszerzés és szolgáltatás megrendelés esetében a szolgáltatások, áruk és ajánlatkérők kategóriái szerint is meghatározott - uniós, valamint a nemzeti értékhatárokat a Közbeszerzési Értesítőben minden év elején közzéteszi.

A 11-18. §-hoz

A törvény 11-18. §-ai arra vonatkozó szabályokat tartalmaznak, hogy a közbeszerzés megkezdése előtt milyen elvek és szabályok figyelembevételével kell kiszámítani a közbeszerzés tárgyának értékét, amely egyúttal a közbeszerzési kötelezettség fennállásának és az alkalmazandó eljárásrendnek a meghatározásakor is irányadó, és amelyet a törvény a jelenlegi szóhasználattal megegyezően a közbeszerzés becsült értékének nevez.

A becsült érték a közbeszerzés megkezdésekor annak tárgyáért általában kért, illetőleg kínált - általános forgalmi adó nélkül számított, a törvény 12-18. §-aiban foglaltakra tekintettel megállapított - legmagasabb összegű teljes ellenszolgáltatás. A teljes ellenszolgáltatásba, amennyiben az ajánlatkérés egy része opcionális - tehát az ajánlatkérő fenntartja magának a jogot, hogy a szerződésben meghatározott valamely szolgáltatást (annak egy részét) igénybe vegye, vagy egy meghatározott további időtartamban is igénybe vegye a szolgáltatást, azonban arra nem vállal kötelezettséget - bele kell érteni az opcionális rész értékét.

A törvény a közbeszerzés becsült érékének számítási módját egyes szerződésekkel kapcsolatban külön is meghatározza.

A 13. § a rendszeresen vagy időszakonként visszatérő közbeszerzés becsült értékének kiszámítására vonatkozó szabályt tartalmaz.

Az építési beruházás becsült értékének meghatározására vonatkozó szabály tartalmazza, hogy az építési beruházás becsült értéke megállapításakor a teljes beruházásért járó ellenértéket kell figyelembe venni. A jelenlegi szabályozástól eltérően az építési beruházás becsült értékének megállapítására vonatkozóan nem szükséges rögzíteni a több év során megvalósuló építési beruházás kitételt, hiszen megszűnik az egybeszámítás egy éves bázisa, a beruházás becsült értéke - a lenti egybeszámítási szabályokra is figyelemmel - a beszerzés megkezdésekor számított teljes értéket jelenti.

A törvény 18. §-a a részekre bontás tilalmát a jelenleg hatályos törvénytől részben eltérően szabályozza. A törvény továbbra is elvi éllel rögzíti, hogy tilos a közbeszerzési kötelezettség vagy a szigorúbban szabályozott uniós eljárásrend alkalmazásának megkerülése céljából a közbeszerzést részekre bontani.

A törvény a jelenleg hatályos törvénytől eltérően az egybeszámítás referencia időszakaként nem jelöli meg sem a 12 hónapot, sem a költségvetési évet, hanem az irányelvi rendelkezésekkel összhangban rögzíti, hogy az egy időben megkezdett beszerzéseket kell egybeszámítani.

A törvény szerint az ajánlatkérőnek egybe kell számítania azon hasonló áruk beszerzésére, szolgáltatások megrendelésére, valamint az egy építési beruházás megvalósítására irányuló szerződések értékét, amelyekkel kapcsolatban a beszerzés megkezdésére egy időben kerül sor. A törvény különbséget tesz az áru- és szolgáltatás tárgyú beszerzések, valamint az építési beruházások tekintetében alkalmazandó szempontok között. A törvény értelmében változatlanul csak az egy beszerzési tárgyba sorolható beszerzéseket kell egymással egybeszámítani. Áru- és szolgáltatás esetében azokat a beszerzéseket kell egybeszámítani, amelyek hasonlóak, és bár több szerződés útján kerülnek beszerzésre, a beszerzések iránti igény egy időben merül fel.

A hasonlóság - amelyet minden esetben a joggyakorlatnak kell megítélnie - egyúttal magában foglalja az azonosság esetét is.

Az építési beruházások esetében az egy építési beruházásra vonatkozó szerződések értékét kell egybeszámítani. A gyakorlatnak kell majd megítélnie az adott eset körülményeinek megfelelően, hogy mi minősül egy építési beruházásnak, az irányelvi rendelkezésekben írt „építési projektnek”, amelynek értéke nem bontható részekre.

Az egy éves egybeszámítási bázis megszüntetésével több olyan közbeszerzés valósítható majd meg az egyszerűbb nemzeti eljárásrend keretei között, amelyekre eddig - bár azt az irányelvek nem követelték volna meg - az uniós eljárásrendet kellett alkalmazni. A részekre bontás általános tilalmának érvényesülése ugyanakkor változatlanul tiltja, hogy az ajánlatkérő visszaélésszerű magatartással kerülje meg a törvény alkalmazását.

A közbeszerzési irányelvek által adott lehetőséggel élve a törvény fenntartja, hogy nem kell egybeszámítani több olyan szerződés értékét, amelyek bár egybeszámítandóak lennének, értékük azonban nem éri el a törvényben az irányelvi rendelkezésekkel megegyezően meghatározott összeget. A törvény szerint az ilyen kisebb értékű beszerzéseket mindig a nemzeti eljárásrend szabályai szerint kell megvalósítania az ajánlatkérőnek, nem használható fel ilyen módon e rendelkezés arra, hogy több szerződésre bontva egy beszerzést, az ajánlatkérő mentesüljön közbeszerzési kötelezettsége alól. Több beszerzés valósulhat meg ugyanakkor a nemzeti eljárásrend keretei között, amely hozzájárul a beszerzések egyszerűbb lebonyolításához. Szintén rögzíti a törvény, hogy ha egy kisebb értékű szerződés odaítélése, bár a közbeszerzés egybeszámított értéke egyébként elérné az uniós értékhatárt, de a 18. § (3) bekezdése alapján a nemzeti eljárásrend alkalmazható, ez nem jelenti azt, hogy az ajánlatkérő a nemzeti eljárásrend szabályai között meghatározott kivételi köröket is figyelembe veheti és ezáltal kivezetheti beszerzését a törvény alkalmazása alól.

A 19-20. §-hoz

A törvénynek az alkalmazandó eljárásrendet meghatározó §-ai szerint kell az ajánlatkérőnek eldöntenie, hogy a közbeszerzési eljárást a törvény mely szabályai szerint kell lefolytatnia.

A törvényben elkülönülő két nagy szabályrendszer a törvény Második Része és a törvény Harmadik Része. Az uniós értékhatárokat elérő vagy meghaladó értékű közbeszerzésekre alkalmazandó a Második Rész, míg az ezek alatti és egyben a nemzeti értékhatárokat elérő értékű közbeszerzésekre a törvény Harmadik Részét alkalmazva kell eljárni. Az előbbi főszabálytól azonban a törvény eltéréseket is megfogalmaz.

Ilyen eltérés, hogy a törvény 4. melléklete szerinti szolgáltatások esetében a törvény Harmadik Része alkalmazható, az uniós értékhatárt elérő értékű közbeszerzés esetében azonban azon rendelkezések kivételével, amelyeket a törvény Harmadik Része a törvény alkalmazása alól kivételként határoz meg. A kevésbé kötött nemzeti eljárásrend alkalmazásának lehetőségét az teremti meg, hogy a közbeszerzési irányelvek a szolgáltatások e csoportjának beszerzését csak részben szabályozzák. Az irányelveken túl az Európai Bizottság vonatkozó közleménye és a Bíróság gyakorlata megköveteli a verseny tisztaságát és az átláthatóságot biztosító követelmények megtartását. A Harmadik Rész alkalmazásával kapcsolatban ugyanakkor lényeges, hogy az ajánlatkérőknek nagy szabadságot adó kötetlen eljárás lehetősége a 4. melléklet szerinti szolgáltatások esetében is csak akkor adott, ha a beszerzés becsült értéke nem éri el az uniós értékhatárt. Az ennél nagyobb értékű szolgáltatások beszerzésére a 122. § szerint kell eljárni.

Ha a közbeszerzés tárgya olyan összetett szolgáltatás, amely a 3. melléklet, valamint a 4. melléklet szerinti valamely szolgáltatást is magában foglal, hasonlóan a több beszerzési tárgy esetéhez az lesz a döntő az alkalmazandó eljárásrend szempontjából, hogy melyik szolgáltatás értéke a nagyobb. A törvény Harmadik Része akkor alkalmazható (ide nem értve a harmadik részben meghatározott kivételeket), ha a 4. melléklet szerinti szolgáltatás értéke meghaladja a 3. melléklet szerinti szolgáltatás értékét.

A 4. melléklet szerinti szolgáltatások közül is eltérő szabály vonatkozik a jogi szolgáltatások megrendelésére. Az Országgyűlés által 2010 őszén e szolgáltatások természetére, valamint a szabad ügyvédválasztás jogára figyelemmel elfogadott szabályokat tartja meg a törvény. Jogi szolgáltatások esetében az ajánlatkérőnek nem kell közbeszerzési eljárást lefolytatnia, a szerződés megkötéséről szóló tájékoztatót tartalmazó hirdetményt azonban a külön jogszabályban meghatározott hirdetmény szerint közzé kell tenni és a szerződést szerepeltetni kell az éves statisztikai összegezésben.

Ha a beszerzés tárgya szolgáltatási koncesszió, figyelemmel arra, hogy a szolgáltatási koncesszió a törvény elfogadása időpontjában nem tárgya az uniós közbeszerzési jognak, a nemzeti eljárásrend alkalmazásával kell eljárni, szintén azzal a megkötéssel, hogy az uniós értékhatárt elérő értékű közbeszerzés esetében nem alkalmazhatóak azon rendelkezések, amelyeket a törvény Harmadik Része a törvény alkalmazása alól kivételként határoz meg.

A tervpályázati eljárásra vonatkozóan a törvény csak néhány alapvető szabályt rögzít, a tervpályázat fogalmát és becsült értékének meghatározási módját. Az eljárás lefolytatásának szabályait és kötelező eseteit a törvény felhatalmazása alapján alkotott kormányrendelet szabályozza.

A törvény Második Része a XII. fejezettel bezárólag minden, a Második Rész hatálya alá tartozó közbeszerzésre irányadó szabályokat tartalmaz. Ezen szabályokat egyes beszerzésekre további speciális rendelkezéseknek megfelelően kell alkalmazni. Ha a beszerzés tárgya építési koncesszió, a VI-XII. fejezetet a XIII. fejezet szerinti különös szabályoknak megfelelően kell alkalmazni. Az építési koncesszió mellett a közszolgáltatói szerződésekre is speciális szabályok vonatkoznak, amelyeket részben külön jogszabály rendez.

A törvény VI-XII. fejezetét a 6. § (1) bekezdése a)-f) pontja szerinti ajánlatkérők esetén a XIV. fejezet szerinti különös szabályoknak megfelelően kell alkalmazni, amennyiben az ajánlatkérő közbeszerzése a törvény 114. § (2) bekezdésében meghatározott egy vagy több tevékenysége folytatásának célját szolgálja. A törvény XIV. fejezete e szerződéseket nevezi összefoglaló névvel közszolgáltatói szerződéseknek, az irányelvi rendelkezéseknek megfelelően tehát az ajánlatkérő tevékenységéhez való kapcsolat szerint vonatkozik e szerződésekre speciális szabályozás.

A törvény alapján egyértelművé válik, hogy a támogatott szervezetek, amelyek a támogatástól függetlenül is ajánlatkérőnek minősülnek, azon szabályok alapján járnak el, amelyek az ajánlatkérő beszerzésére egyébként irányadóak. A támogatott szervezet tehát a közszolgáltatói szerződésekre vonatkozó szabályokat alkalmazza akkor, ha egyébként is ajánlatkérő szervezet és a beszerzése közszolgáltatói tevékenységének folytatásával függ össze. Ha a támogatott szervezet támogatás hiányában nem minősülne ajánlatkérőnek, a klasszikus ajánlatkérőkre vonatkozó szabályok szerint köteles eljárni.

A törvény 20. § (2)-(4) bekezdései azokat az eseteket kezelik, amikor a megkötendő szerződés az ajánlatkérőnek több fajta tevékenységének célját is szolgálja.

A közszolgáltatói szerződésekre vonatkozó szabályok szerint kell eljárni, amennyiben a közbeszerzés egy ajánlatkérő szervezet - amely nem csak a közszolgáltatói tevékenységével összefüggésben minősül ajánlatkérőnek, hanem azon kívüli tevékenységével kapcsolatban is - közszolgáltatói és egyéb tevékenységének biztosítása céljából is szükséges, első sorban azonban a közszolgáltatói tevékenység ellátásához szükséges. Lényeges azonban, hogy e rendelkezés alapján nem alkalmazhatóak a közszolgáltatói szerződésekre vonatkozó szabályok akkor, ha az eltérő jellegű tevékenységek beszerzése egyébként egymástól elválasztható, a beszerzések együttes kezelése révén azonban a beszerzés egésze a XIV. fejezet szerint kerülne lefolytatásra vagy a XIV. fejezetben foglalt kivételi rendelkezések alapján kikerülne a törvény hatálya alól.

Nem alkalmazhatóak a közszolgáltatói szerződésekre vonatkozó speciális szabályok, ha az ajánlatkérő nem csak közszolgáltatói tevékenységével összefüggésben minősül ajánlatkérőnek, a beszerzés az ajánlatkérő közszolgáltatói és az azon kívüli tevékenységének folytatása céljából is történik, azonban nem állapítható meg, hogy a közbeszerzés elsősorban mely tevékenység ellátásához szükséges.

Olyan ajánlatkérő szervezetek esetében, amelyek csak közszolgáltatói tevékenységükkel kapcsolatban minősülnek ajánlatkérőnek, a közszolgáltatói szerződésekre vonatkozó speciális szabályok szerint kell eljárni, amennyiben a közbeszerzés az ajánlatkérőnek a közszolgáltatói tevékenységének folytatását és egyben azon kívüli tevékenységének folytatását is szolgálja és nem állapítható meg, hogy a közbeszerzés elsősorban mely tevékenység ellátásához szükséges.

Az előbbi szabályokkal összefüggésben kell megemlíteni, hogy olyan ajánlatkérő szervezetek esetében, amelyek csak közszolgáltatói tevékenységükkel kapcsolatban minősülnek ajánlatkérőnek, a törvény 116. § (1) bekezdés a) pontja alapján a közszolgáltatói tevékenysége folytatásától eltérő célra történő szerződéskötéseknél nem kell közbeszerzési eljárást lefolytatniuk. E bekezdés értelmezésekor a 20. § rendelkezéseire is figyelemmel azt kell az ajánlatkérőnek megvizsgálnia, hogy első sorban a közszolgáltatói tevékenység folytatásától eltérő célra irányul-e a szerződés megkötése. Az 5. §-ban foglalt közbeszerzési kötelezettség e tekintetben is megköveteli, hogy az ajánlatkérő egyébként elválasztható beszerzéseket összekapcsolva ne vezessen ki valamely közbeszerzést a törvény hatálya alól.

A 21-22. §-hoz

A törvény e §-ai az ajánlatkérőkre vonatkozó rendelkezéseket tartalmaznak.

A 21. § (2)-(4) bekezdései szólnak azokról az esetekről, amikor az ajánlatkérő más ajánlatkérő vagy ajánlatkérők nevében folytatja le az eljárást. A (3) bekezdés jeleníti meg azt az esetet, amikor több ajánlatkérő szervezet valamely közös beszerzésének megvalósítására történik a közbeszerzési eljárás lefolytatása. Ilyenkor az ajánlatkérők egyikét a többi ajánlatkérő meghatalmazza a közbeszerzési eljárás lefolytatására és az adott eljárást - több ajánlatkérő nevében - ez a szervezet fogja ajánlatkérőként lefolytatni. A rendelkezés megteremti annak jelenleg hiányzó jogi hátterét, hogy több ajánlatkérő szervezet közösen vagy egy ajánlatkérő más ajánlatkérő megbízásából bonyolíthasson le közbeszerzést, ezáltal hozzájárulhat ahhoz is, hogy beszerzések hatékonyabb megvalósítása vagy kisebb önkormányzati ajánlatkérők tehermentesítése érdekében több ajánlatkérő együttműködjön a közbeszerzési eljárások lefolytatása során. Nincs akadálya annak, hogy tartós együttműködést is kialakítsanak ajánlatkérők, pl. helyi önkormányzatok közbeszerzéseik hatékonyabb megvalósítása érdekében.

A 21. § kizárólag azokat az eseteket szabályozza, amikor egy szervezet más ajánlatkérő meghatalmazása alapján ajánlatkérőként folytat le közbeszerzési eljárást. E szabályozástól elkülönítendő és a törvény által nem szabályozott kérdés, hogy az ajánlatkérő a közbeszerzési eljárás lebonyolításával kapcsolatos feladatokra szintén adhat meghatalmazást valamely személynek vagy szervezetnek, ilyen esetekben azonban csupán arról van szó, hogy egyes eljárási cselekményeket az ajánlatkérő képviselője végez, az eljárás ajánlatkérőjének személye azonban változatlan.

A törvény a jelenleg hatályos törvénnyel megegyezően fenntartja az ajánlatkérők bejelentkezési kötelezettségét. Az ajánlatkérők nyilvántartását a Közbeszerzési Hatóság vezeti, a nyilvántartást a Közbeszerzési Hatóság honlapján bárki megtekintheti. A törvény a jogorvoslat szabályai között azt is rögzíti, hogy amennyiben az érintett szervezet a Közbeszerzési Hatóság felhívása ellenére nem tesz eleget a törvény hatálya alá tartozó ajánlatkérők listájába való bejelentkezési, illetve bejelentési kötelezettségének, a Közbeszerzési Hatóság elnöke kezdeményezi a Közbeszerzési Döntőbizottság hivatalból való eljárását.

A törvény továbbra is az ajánlatkérő kötelezettségévé teszi, hogy határozza meg az általa lefolytatandó közbeszerzési eljárások előkészítésének, lefolytatásának, belső ellenőrzésének felelősségi rendjét, a nevében eljáró, illetőleg az eljárásba bevont személyek, illetőleg szervezetek felelősségi körét és a közbeszerzési eljárásai dokumentálási rendjét. Ennek keretében meg kell határozni továbbá az eljárás során az egyes döntésekért felelős személyt, személyeket, illetőleg testületeket is. A törvény alapján, ha az ajánlatkérő nem készített a közbeszerzéseire általánosan alkalmazandó közbeszerzési szabályzatot, legkésőbb az adott közbeszerzési eljárás előkészítését megelőzően kell meghatároznia a fentieket. Ha egy ajánlatkérő szervezet más ajánlatkérő nevében folytat le eljárást, illetve közös ajánlatkérés esetén az ajánlatkérők megállapodásának kell rendeznie, hogy hogyan működnek együtt, milyen összetétellel állítják fel a bírálóbizottságot vagy ki jogosult az egyes döntéseket meghozni.

A 22. § annak érdekében, hogy a közbeszerzési eljárások szakszerűsége biztosított legyen, továbbra is rögzíti, hogy a közbeszerzési eljárás előkészítése, a felhívás és a dokumentáció elkészítése, az ajánlatok értékelése során és az eljárás más szakaszában az ajánlatkérő nevében eljáró, illetve az eljárásba bevont személyeknek és szervezeteknek megfelelő szakértelemmel kell rendelkezniük. A megfelelő szakértelem biztosításához a törvény továbbra is fenntartja azt a követelményt, hogy az ajánlatkérőnek a közbeszerzés tárgya szerinti, közbeszerzési, jogi és pénzügyi szakértelem kell, hogy rendelkezésére álljon az eljárás során.

A 22. § (4) bekezdése szabályozza, hogy az ajánlatkérő mely döntéseit megelőzően kell bírálóbizottságnak eljárnia és a döntést meghozó személy vagy testület számára döntési javaslatot készítenie. A bírálóbizottság létszáma legalább három fő. A törvény azt rögzíti, hogy a bírálóbizottságnak csak az ajánlatoknak az értékelési szempontok szerinti értékelésére, valamint érvénytelenségének megállapítására kell döntési javaslatot készítenie. A hiánypótlás, felvilágosítás kérésére, vagy irreálisan alacsony ár miatti indokolás kérésére az előbbiek értelmében nem szükséges, hogy bírálóbizottsági előkészítés történjen. A törvény által kötelezően előírt esetkörön kívül is lehetősége van azonban arra az ajánlatkérőnek, hogy bírálóbizottságot állítson fel a döntések előkészítésére. Az eljárások részvételi szakaszában meghozandó döntések előkészítése vagy a hiánypótlási felszólítás megküldését megelőzően a hiányok megállapítása így szintén lehet az ajánlatkérő által felállított bírálóbizottság feladata, amely egyéb feladatokat az ajánlatkérő a közbeszerzési szabályzatban rögzíthet. A bírálóbizottság gyakorlati működését leíró ügyrendi szabályokat szintén maguk az ajánlatkérők határozzák meg saját szervezetük jellegzetességeit figyelembe véve.

Közbeszerzési eljárások során gyakori probléma a döntés-előkészítés és a döntéshozatal keveredése. Elterjedt gyakorlattá vált, hogy döntés-előkészítésben résztvevők döntéshozóként is szerepeltek az eljárásban, amely alapelvi szintű sérelmeket eredményezett. A törvény elsőként mondja ki ezen két funkció tiszta és világos különválasztását azzal együtt, hogy a részletszabályokat az ajánlatkérők közbeszerzési szabályzataikban rögzíthetik.

A felelősség megállapítása szempontjából bírhat jelentőséggel, hogy testületi döntéshozatal esetén név szerinti szavazást kell alkalmazni.

A 23. §-hoz

A 23. § a központosított közbeszerzési rendszer kialakításának, fenntartásának lehetőségét tartalmazza. A törvény a Kormány számára kibővíti a központosított közbeszerzés lehetséges szabályozási körét az állami tulajdonú gazdasági társaságokkal. A központosított közbeszerzés hatékony megoldást jelenthet bizonyos, több szervezet részére is általában szükséges tárgyú szerződések megkötésére. A központosított közbeszerzés alapgondolata, hogy a központi beszerző szerv a törvény szabályai szerint közbeszerzési eljárást folytat le, azon ajánlatkérői kör, amelyek részére a központi beszerző szervezet eljár, a központi beszerző szervtől vagy azon keresztül közbeszerzési eljárás nélkül rendelhetnek meg árut, szolgáltatást vagy esetleg építési beruházást.

A törvény a helyi önkormányzatok számára a közbeszerzések helyben központosított rendszerének megteremtését továbbra is biztosítja. A törvény annak a lehetőségét is megteremti, hogy az önkormányzatok társulás útján központosított közbeszerzési rendszert hozzanak létre. A központosított beszerzési módszerek alkalmazásának lehetősége a közbeszerzési irányelvek alapján ugyanis nem korlátozott arra a körre, amelyet a jelenleg hatályos törvény meghatároz, akár önkormányzati tömörülések is érdekeltek lehetnek központi beszerző szerv útján történő beszerzésben, a törvény ezért megteremti ennek lehetőségét. A 21. § ugyanakkor központi beszerző szerv létrehozása nélkül is lehetővé teszi az ajánlatkérők összefogását közbeszerzések lefolytatása során, az önkormányzatok számára így kizárólag a 21. § alapján is megvalósítható együttműködés kialakítása. A törvény ezen kívül teremti meg a lehetőségét annak is, hogy igény esetén központi beszerző szervezet útján, központosított közbeszerzési rendszer is működtethető legyen. Új elemként, a kisebb önkormányzatok adminisztratív terheinek megszüntetése érdekében ad lehetőséget a törvény arra, hogy a Kormány az 1000 fő alatti települések közbeszerzéseinek lebonyolítására központosított rendszert hozzon létre.

A 24. §-hoz

E § az összeférhetetlenség eseteit szabályozza. A jelenleg hatályos törvény az összeférhetetlenség vonatkozásában részletező szabályozásra törekszik, az alkalmazásával kapcsolatos tapasztalatok is rámutatnak azonban, hogy nem lehetséges valamennyi esetlegesen előforduló összeférhetetlenségi helyzetet nevesíteni, ezért a törvény rövidebb és könnyebben átlátható szabályozást rögzít, amely elősegíti a közbeszerzés alapvető céljait: a közpénzek elköltésének átláthatóságát és a verseny tisztaságának biztosítását. Az átfogó összeférhetetlenségi szabályok a konkrét eset összes körülményeit figyelembe vevő, a közbeszerzés alapelveivel és az uniós joggal is összhangban álló jogértelmezést segítik elő.

A jelenlegi összeférhetetlenségre vonatkozó szabályozás objektív, azaz a tényállási feltételek megvalósulása attól függetlenül érvénytelenséget eredményez, hogy az érintett szervezet, személy által való közreműködésből származott-e előny vagy azonos feltételrendszer mellett, többletinformációk nélkül vehetett részt a versenyben. Ezzel szemben a törvényben rögzített szabályok lehetőséget biztosítanak az érintett szervezetnek, személynek annak bizonyítására, hogy az ajánlatkérő nevében eljárva képes funkcióinak pártatlan és tárgyilagos ellátásra, illetve az eljárásban való részvétele ajánlattevőként, részvételre jelentkezőként, alvállalkozóként vagy az alkalmasság igazolásában részt vevő szervezetként nem jár a verseny tisztaságának sérelmével.

A törvény általános kötelezettséget telepít az ajánlatkérőre, amikor a 24. § (1) bekezdésében kimondja, hogy az ajánlatkérő köteles minden szükséges intézkedést megtenni annak érdekében, hogy elkerülje az összeférhetetlenséghez és a verseny tisztaságának sérelmét eredményező helyzetek kialakulását.

A jelenleg hatályos törvény részletekbe menő szabályozásával szemben a törvény 24. § (2) bekezdése egy keretszabályt vezet be, amely szerint nem vehet részt az eljárás előkészítésében és lefolytatásában az ajánlatkérő nevében olyan személy vagy szervezet, amely funkcióinak pártatlan és tárgyilagos gyakorlására bármely okból nem képes. Kiemeli a szabályozás azonban a gazdasági érdeket vagy az eljárásban részt vevő gazdasági szereplővel fennálló más közös érdeket, mint különös összeférhetetlenségi okot.

Az ajánlatkérő által az eljárással vagy annak előkészítésével kapcsolatos tevékenységbe bevont személy vagy szervezet vonatkozásában a törvény szintén átfogó szabályozást vezet be, amikor a 28. § (3) bekezdésében rögzíti, hogy nem vehetnek részt az eljárásban ajánlattevőként, részvételre jelentkezőként, alvállalkozóként vagy az alkalmasság igazolásában részt vevő szervezetként, amennyiben közreműködésük az eljárásban a verseny tisztaságának sérelmét eredményezheti.

A fenti szabályozás megfelel az Európai Bíróság összeférhetetlenség tárgykörében hozott ítélkezési gyakorlatának, amely megköveteli a konkrét tényállás alapján a tényleges jogsérelem megállapíthatóságát (C-213/07. sz. Michaniki ügyben hozott ítélet), és bizonyítási lehetőséget biztosítanak az érintett ajánlattevőknek, hogy az ő sajátos esetükben a szabályozásban foglaltak nem állnak fent (C-21/03, C-34/03. sz. Fabricom egyesített ügyek).

Garanciális szabály továbbá az összeférhetetlenségi helyzetek kezelésére a 24. § (4) bekezdése, amely szerint az ajánlatkérő nevében eljáró és az ajánlatkérő által az eljárással vagy annak előkészítésével kapcsolatos tevékenységbe bevont személy vagy szervezet írásban köteles nyilatkozni arról, hogy vele szemben fennáll-e összeférhetetlenség.

Különösen a támogatásból megvalósuló közbeszerzések esetében lényeges konkrétan is rögzíteni, hogy azok a gazdasági szereplők, amelyektől az ajánlatkérő - például a támogatási igény alátámasztása érdekében - árajánlatot kért, vagy amelyeket az ajánlatkérő a megelőző piacfelmérésbe bevont, önmagában ezen körülmény alapján még nem minősülnek összeférhetetlennek.

A 25. §-hoz

A 25-27. §-ok a gazdasági szereplőkkel kapcsolatos rendelkezéseket tartalmaznak, a 25. § a közös ajánlattevők helyzetét szabályozza.

A törvény rögzíti, hogy közös ajánlattételre korlátozás nélkül lehetőség van a Kbt. szabályai szerint. Előfordulhat, hogy maga a közös ajánlattétel valósít meg a tisztességtelen piaci magatartás és a versenykorlátozás tilalmáról szóló 1996. évi LVII. törvény szerint a versenyt korlátozó megállapodást (pl. a piacnak két meghatározó szereplője, akik egyedül is képesek lennének a teljesítésre, együtt tesznek ajánlatot), ilyenkor az ajánlatkérő a 28. § (2) bekezdése szerint köteles a Gazdasági Versenyhivatalhoz fordulni.

A jelenleg hatályos törvény gyakorlatában több kérdés merült fel a közös ajánlattevők által alkotott konzorciumok közbeszerzési eljárásban való részvételével kapcsolatban. A törvény egyértelműen abból indul ki, hogy a közös ajánlattevők csoportja, az általuk létrehozott konzorcium a közbeszerzési eljárás során sem rendelkezik önálló jogalanyisággal. A közbeszerzési jogszabályok alkalmazása a szerződés megkötése által szorosan kapcsolódik a polgári jog szabályaihoz, a jogalkotó álláspontja szerint ezért a polgári jogképességtől a közbeszerzési eljárásban részvétel képessége nem választható el. Az ajánlattevők között létrejött konzorciumi megállapodás nem hoz létre új jogalanyt, a konzorcium jellemzően a Ptk. szerinti polgári jogi társaság létesítését jelenti, amely a tagok közötti kötelmi jogviszony, a konzorcium jogképesség hiányában saját nevében nem szerezhet jogokat vagy vállalhat kötelezettségeket. A törvény értelmező rendelkezései között a gazdasági szereplő fogalma, valamint a gazdasági szereplő fogalmára építő ajánlattevő és részvételre jelentkező meghatározásából is egyértelműen következik, hogy ajánlattevők jogképességgel nem rendelkező csoportja nem jelenhet meg a közbeszerzési eljárásban önállóan, mint ajánlattevő vagy részvételre jelentkező, hanem közös ajánlattevőkként vagy részvételre jelentkezőkként vehetnek részt az eljárásban. A törvény ezért úgy rendelkezik, hogy a közös ajánlattevők, illetve részvételre jelentkezők csoportjának képviseletében tett minden nyilatkozatnak egyértelműen tartalmaznia kell a közös ajánlattevők, vagy a közös részvételre jelentkezők megjelölését. Minden esetben egyértelműnek kell tehát lennie, ha a közbeszerzési eljárásban tett nyilatkozat a közös ajánlattevők képviseletében történik.

Közös ajánlattétel vagy részvételi jelentkezés esetében alapvetően a csoport minden tagjára alkalmazni kell azokat a szabályokat, amelyek a részvételre jelentkezőkre vagy ajánlattevőkre vonatkoznak, nem lehet azonban figyelmen kívül hagyni, hogy a közös ajánlattevők egy egységes ajánlatot nyújtanak be, indokolt ezért, hogy egyes eljárási cselekmények esetében a közös ajánlattevők egységes fellépését ismerje el a törvény.

Ilyen egységes kezelést jelent és könnyebbé teszi a felek közötti kommunikációt az eljárásban, hogy ahol a törvény az ajánlatkérő számára az ajánlattevők vagy részvételre jelentkezők értesítését írja elő (pl. a felhívás módosítása, előzetes vitarendezés vagy számítási hiba javítása esetén), valamint a kiegészítő tájékoztatás megadása a hiánypótlás, a felvilágosítás és indokolás kérése esetében az ajánlatkérő értesítését, tájékoztatását, illetve felhívását a közös ajánlattevők képviselőjének küldi meg, és nem kell azt a közös ajánlattevők mindegyikének megküldenie. Hasonlóan a közös ajánlattevők egységét ismeri el az a rendelkezés, amely szerint a biztosítékot elegendő a közös ajánlattevőknek ajánlatonként egyszer rendelkezésre bocsátania, az ajánlati kötöttségnek bármelyik közös ajánlattevő részéről történt megsértése esetén a biztosíték az ajánlatkérőt illeti meg.

Abból, hogy a közös ajánlattevők (részvételre jelentkezők) által alkotott konzorcium nem önállóan és saját nevében vesz részt a közbeszerzési eljárásban, következik az a szabály, hogy a közösen induló gazdasági szereplők csoportjában nem következhet be változás, nem cserélődhet a gazdasági szereplők személye a részvételi jelentkezés vagy ajánlat benyújtását követően.

A közös ajánlattevőket a szerződés teljesítéséért az ajánlatkérő felé egyetemleges felelősség terheli. Az ajánlatkérők - a Ptk. 574. §-ával is összhangban - jelenleg is rendszerint előírják, hogy a közös ajánlattevőket egyetemleges felelősség terheli. E szabálynak kógens rögzítése a törvényben a kialakult gyakorlatnak megfelelően a szerződés teljesítésének biztosítását jelenti az ajánlatkérő számára, amely az ajánlatkérő szervek feladatellátásával összefüggésben egyben a közérdeket is szolgálja.

A 26. §-hoz

A törvény 26. §-a fenntartja azt a 2010 szeptemberében bevezetett szabályt, amely szerint, ha egy gazdasági szereplő a közbeszerzés értékének huszonöt százalékát meghaladó mértékben venne részt alvállalkozóként a szerződés - részajánlat-tételi lehetőség biztosítása esetén egy részre vonatkozó szerződés - teljesítésében, akkor nem lehet alvállalkozónak minősíteni, hanem az ajánlatban (részvételi jelentkezésben) és a szerződés teljesítése során közös ajánlattevőként (a közbeszerzési eljárás részvételi szakaszában részvételre jelentkezőként) kell, hogy szerepeljen.

A rendelkezés célja, hogy visszafogja a körbetartozások keletkezésének egyik tényezőjét, a hosszú alvállalkozói láncok kialakulását. Ezt a hatást a szabály azzal a rendelkezéssel együttesen fejti ki, amely a szerződés teljesítésével kapcsolatban rögzíti, hogy a teljesítésben részt vevő alvállalkozók nem vehetnek igénybe saját teljesítésük huszonöt százalékát meghaladó mértékben alvállalkozót. Egyes összetett tevékenységek és a piac struktúrája - így az építőiparban egy tevékenységre szakosodott, elaprózódott vállalkozási összetétel - szükségessé teszi, hogy az alvállalkozó maga is alvállalkozót vehessen igénybe, a teljesítés egynegyedének vállalása azonban már olyan mértékű hozzájárulást jelent, amelynek esetében - összhangban a hosszú alvállalkozói láncok kialakulását megakadályozni kívánó céllal - megkövetelhető, hogy a vállalkozás ne egy alsóbb szinten kerüljön bevonásra.

A törvény 26. §-a nem azt határozza meg, hogy a szerződést meghatározott százalékban az ajánlattevőknek kell teljesíteniük. A törvény nem zárja ki egyetlen gazdasági szereplő indulását sem a közbeszerzési eljárásban, csak azt írja elő, hogy egy - a teljesítésben nagy arányban résztvevő - szervezetet már nem lehet alvállalkozónak minősíteni, hanem annak ajánlattevői minőségben kell részt vennie a közbeszerzési eljárásban és a szerződés teljesítésében.

Lényeges, hogy csak azon gazdasági szereplők esetén vizsgálandó a 25%-os szabály, amelyek a 4. §-ban foglalt meghatározás szerint alvállalkozónak minősülnének. Nem alkalmazandó tehát a szabály például valamely termék gyártójára, előállítójára, mivel az a körülmény, hogy valamely gazdasági szereplő az általa gyártott terméket használja fel a szerződés teljesítéséhez, nem vonja maga után e szervezetnek alvállalkozói részvételét az ajánlattevő és az ajánlatkérő közötti szerződés teljesítésében.

A 27. §-hoz

A 2004/18/EK irányelv 4. cikkének (2) bekezdése értelmében az ajánlatkérő szervek nem írhatják elő a közös ajánlattevőknek, hogy meghatározott társasági formát hozzanak létre az ajánlattétel, illetve a részvételre jelentkezés benyújtása érdekében, azonban a szerződés elnyerését követően ez megkövetelhető annyiban, amennyiben ez az átalakulás a szerződés megfelelő teljesítéséhez szükséges. Az irányelvi rendelkezéssel összhangban rögzíti a törvény, hogy az ajánlatkérő a közbeszerzési eljárásban részvételt nem kötheti gazdálkodó szervezet alapításához, azonban ha a közbeszerzési eljárás eredményeként megkötendő szerződés teljesítése érdekében indokolt, a nyertes ajánlattevő(k)től megkövetelheti. A törvény szövegében annyiban túlmutat az irányelvi rendelkezésen, hogy nem csak közös ajánlattétel esetén, hanem akár egyetlen ajánlattevőtől is megkövetelhető az adott projektre gazdasági társaság alapítása.

A törvény egyúttal - a hatályos szabályokhoz hasonlóan - azt is kifejezi, hogy a szerződés teljesítésére az ajánlattevők akkor hoznak létre gazdasági társaságot, ha az ajánlatkérő azt megköveteli, valamint akkor hozhatnak létre gazdasági társaságot, ha az ajánlatkérő azt lehetővé teszi. Ha az ajánlatkérő a szerződés teljesítése érdekében lehetővé teszi vagy megköveteli gazdálkodó szervezet létrehozását, a dokumentációban megadja a létrehozandó gazdálkodó szervezettel kapcsolatos követelményeket, amelyek kizárólag a jogi formával, az alaptőke minimális - a szerződés értékével arányosan meghatározott - összegével, a gazdálkodó szervezet tevékenységi körével, valamint tevékenységének ellenőrzésével függhetnek össze. A kifejezetten az adott szerződés teljesítése érdekében alakult társaságot a törvény projekttársaságnak nevezi, a projekttársasággal kapcsolatos további szabályokat a szerződés teljesítésének létszakaszára vonatkozóan a törvény 166. §-a tartalmazza.

A 28. §-hoz

A törvény 28. §-ának (1) bekezdése a verseny tisztaságának biztosítása érdekében korlátozza, hogy a közbeszerzési eljárásban az ajánlattevők (részvételre jelentkezők) között milyen kapcsolat nem engedhető meg. A rendelkezés értelmében az a gazdasági szereplő, amely a közbeszerzési eljárásban egy ajánlatban (részvételi jelentkezésben) már ajánlattevőként (részvételre jelentkezőként) szerepel, nem indulhat egyúttal másik ajánlatban (részvételi jelentkezésben) ugyanabban az eljárásban közös ajánlattevőként (részvételre jelentkezőként). Szintén nem szerepelhet más ajánlattevő, illetve részvételre jelentkező alvállalkozójaként az eljárásban és nem igazolhatja egy másik ajánlat (részvételi jelentkezés) ajánlattevőjének (részvételre jelentkezőjének) szerződés teljesítésére való alkalmasságát. Az előbbi összefonódások tilalmát a versenyt korlátozó megállapodások megakadályozása érdekében mondja ki a törvény.

A versenykorlátozó megállapodások, vagyis a kartellek az egyik legfontosabb okát jelentik a közbeszerzésekkel kapcsolatos olyan rossz tapasztalatoknak, amikor a hatékony közpénzfelhasználás céljától eltérően az átlagos piaci árnál drágábban tud csak beszerezni az ajánlatkérő. A 1996. évi LVI. törvény (a továbbiakban: Tpvt.) 11. §-a és az EUMSZ 101. cikke tilalmazza a vállalkozások közötti olyan megállapodás és összehangolt magatartás tilalmát, amely a gazdasági verseny megakadályozását, korlátozását vagy torzítását célozza, vagy ilyen hatást fejthet ki. Amennyiben az ajánlatkérő az általa lefolytatott eljárás során a gazdasági versenyt korlátozó megállapodást észlel vagy azt alapos okkal feltételezi, köteles azt - a Tpvt. bejelentésre vagy panaszra vonatkozó szabályai szerint - jelezni a Gazdasági Versenyhivatalnak. Az ajánlatkérőnek nem kell feltétlenül bizonyítékokkal rendelkeznie a versenyt korlátozó megállapodás fennállására, a kartellekre vonatkozóan az ajánlatkérőnek ilyen bizonyíték a gyakorlatban nem is áll rendelkezésére, azt köteles jelezni a Gazdasági Versenyhivatal részére, amennyiben a körülményekből alapos okkal feltételezi, hogy ilyen megállapodás állhat fenn. Erre mutathatnak például a körülmények akkor, ha több hasonló tárgyú eljárásban a piacon jelen lévő gazdasági szereplők közül mindig más nyer, ha látszólag indok nélkül egy ajánlattevő visszavonja ajánlatát, a részvételi szakaszt követően nem nyújt be ajánlatot, vagy nem teljesíti a hiánypótlási felhívást, ha korábban reális árat ajánló gazdasági szereplők magasabb árat ajánlanak és ily módon egyetlen reális árú ajánlat marad.

A 29. §-hoz

A 29. § tartalmazza annak lehetőségét, hogy az ajánlatkérő a közbeszerzési eljárásban való részvétel jogát a külön jogszabályban meghatározottak szerint fenntartsa védett foglalkoztatónak minősülő szervezetek, védett szervezeti szerződést kötött szervezetek, továbbá szociális foglalkoztatási engedéllyel rendelkező szervezetek számára, amelyek ötven százalékot meghaladó mértékben megváltozott munkaképességű munkavállalókat foglalkoztatnak, valamint az olyan szociális foglalkoztatás keretében szociális intézményben ellátottakat foglalkoztató szervezetekre, amelyek ötven százalékot meghaladó mértékben fogyatékos munkavállalókat foglalkoztatnak.

A törvény az értelmező rendelkezések között adja meg a védett foglalkoztató és védett szervezeti szerződést kötött szervezet, valamint a szociális foglalkoztatási engedéllyel rendelkező szervezet fogalmát. Az ilyen szervezetek számára fenntartott eljárásban csak olyan gazdasági szereplő tehet ajánlatot, amely az előbbi minőségnek megfelel. A fenntartott közbeszerzési eljárások személyi és tárgyi hatályát, valamint részletes szabályait külön jogszabály határozza meg. A külön jogszabály alkotására vonatkozó felhatalmazás egyértelműen rögzíti, hogy kormányrendelet meghatározott körben kötelezővé is teheti szociális szempontok érvényesítését a közbeszerzésben, így adott esetben meghatározott beszerzések védett foglalkoztatóknak történő fenntartását. A kötelezővé tétel olyan meghatározott körben képzelhető el, amely termékeket a védett foglalkoztatók megfelelő mennyiségben állítanak elő és amely egybeesik a kormányzat közbeszerzés keretében kielégített igényeivel. Különösen azért szükséges a lehetséges körben rendeleti szinten előmozdítani a védett foglalkoztatóktól történő beszerzést, mert az elmúlt évek tapasztalatai azt mutatják, hogy az ajánlatkérők nem élnek a fenntartás lehetőségével, a Kormány számára ugyanakkor fontos jogpolitikai cél a megváltozott munkaképességű munkavállalók foglalkoztatásának elősegítése, amelyhez részben az állami megrendelések is hozzájárulhatnak.

A 30-33. §-hoz

A törvény e rendelkezései adják az V. fejezetnek (A közzétételre és kommunikációra vonatkozó szabályok) azt az alcímét, amely a közzététel, adatszolgáltatás és közbeszerzési tervezés szabályait tartalmazza.

A jelenleg hatályos törvény a közzétételre és kommunikációra vonatkozó szabályokat nem kezeli egységként, különböző törvényhelyeken, az adott eljárás szabályai között találhatók meg a vonatkozó normák. A törvény ezzel szemben önálló fejezetben rögzíti a közzétételre és kommunikációra vonatkozó szabályokat, ezzel is elősegítve a szabályozás átláthatóságát.

A 30. § (1) bekezdése egy felsorolást tartalmaz arról, hogy az ajánlatkérő mely felhívásokat, tájékoztatókat köteles hirdetmény útján közzétenni. E rendelkezés mellett a törvény néhány egyéb helyen (pl. jogi szolgáltatásokra megkötött szerződéseknél) is előír hirdetmény közzétételi kötelezettséget.

A jelenleg hatályos szabályozáshoz képest módosult az eljárás eredményéről szóló tájékoztató megküldési határideje 10 munkanapra. A törvény szintén 10 munkanapra módosítja a naptári negyedév utolsó napját követően a keretmegállapodás alapján a megelőző negyedév során kötött szerződésekről szóló tájékoztatót tartalmazó hirdetmény megküldési határidejét.

A 30. § (3) bekezdése kiemeli, hogy a keretmegállapodás megkötését követő első - nem teljes - negyedévről nem kell külön hirdetményt közzétenni. A jelenleg hatályos szabályozásban még nem szerepel a „külön” kifejezés, ez félreértésekre adhatott okot arra vonatkozóan, hogy ezen időszaknak kell-e szerepelnie hirdetményben.

A törvény rögzíti, hogy az ajánlatkérő az a törvény szerinti hirdetményeket a külön jogszabályban meghatározott minta szerint köteles közzétenni. Utal továbbá arra, hogy külön jogszabály tartalmazza az alkalmazandó hirdetménymintákra, kötelező tartalmi elemeikre és a hirdetmény megküldésére, ellenőrzésére és az ellenőrzés díjára, feladására, valamint közzétételének rendjére vonatkozó részletes szabályokat.

A törvény 31. §-a rögzíti, hogy az ajánlatkérőnek milyen adatokat kell a közbeszerzési eljárásokkal kapcsolatban honlapján közzétennie. Kiemelendő, hogy a szerződés teljesítéséről szóló tájékoztató helyett a teljesítésre vonatkozóan a törvény által meghatározott adatokat az ajánlatkérőnek honlapon kell közzétenni.

A törvény 32. §-a rendelkezik az előzetes összesített tájékoztató, illetve a közszolgáltatók esetében időszakos előzetes tájékoztató szabályairól a 2004/18/EK irányelv 35. cikkében és a 2004/17/EK irányelv 41. cikkében foglalt rendelkezésekkel összhangban.

Az előzetes összesített tájékoztató és az időszakos előzetes tájékoztató az ajánlattevői oldal gazdasági szereplőinek nyújt tájékoztatást az adott évre tervezett közbeszerzési eljárásokról. Az érdekelt ajánlattevők az előzetes tájékoztató megismerésével megkezdhetik az eljárásokon való részvétel előkészítését, az ajánlatkérő pedig az egyes eljárási fajtáknál megengedettek szerint rövidebb határidőket alkalmazhat.

A törvény XIV. fejezetének sajátos szabályait részletező kormányrendelet rendelkezik arról az esetről, amikor a közszolgáltatói szerződések megkötésére vonatkozó eljárásrendben az időszakos előzetes tájékoztató feladása konkrét eljárás meghirdetésére irányul.

A törvény 32. § (1) bekezdése rögzíti, hogy az összes árubeszerzés tárgyú vagy 3. sz. melléklet szerinti szolgáltatásra irányuló közbeszerzési eljárást fel kell tüntetni az előzetes összesített tájékoztatóban, vagy közszolgáltató ajánlatkérő esetén az időszakos előzetes tájékoztatóban, ha becsült értéke alapján az uniós értékhatárt eléri és kivételi körbe nem tartozik és az ajánlatkérő az adott évben, illetőleg az elkövetkező legfeljebb tizenkét hónapban tervezi az eljárást megindítani. Az Európai Unió Kiadóhivatalának gyakorlata szerint az árubeszerzés és szolgáltatás megrendelése tárgyú, tervezett közbeszerzési eljárásokról az előzetes összesített tájékoztatót együttesen és külön-külön is el lehet készíteni.

Az előzetes összesítést árubeszerzés esetében árucsoportonkénti bontásban, a CPV-ről szóló 2195/2002/EK rendeletet módosító 213/2008/EK rendelet szerint a Közös Közbeszerzési Szójegyzékre (CPV) történő hivatkozással, szolgáltatás megrendelése esetén a 3. melléklet szerinti szolgáltatáscsoportonkénti bontásban kell megadni.

Az ajánlatkérő a tervezett építési beruházás megvalósulására vonatkozó döntést követően készíthet előzetes összesített tájékoztatót, vagy közszolgáltatók esetében időszakos előzetes tájékoztatót az építési beruházás lényeges jellemzőiről, feltételeiről, amennyiben a beruházás becsült értéke eléri az uniós értékhatárt. Az előzetes összesített tájékoztatót építési beruházás esetében külön kell elkészíteni. A közszolgáltatói szerződések megkötésére vonatkozó szabályokat alkalmazó ajánlatkérő időszakos előzetes hirdetményt közzétehet fontosabb projektekről, építési beruházásokról anélkül, hogy a korábbi tájékoztatóban közzétett információkat megismételné. Ilyen esetekben egyértelművé kell tennie, hogy hirdetménye kiegészítő jellegű.

Az ajánlatkérő az előzetes összesített tájékoztatót, közszolgáltatók esetében az időszakos előzetes tájékoztatót külön jogszabályban meghatározott hirdetmény útján teszi közzé. Ha az ajánlatkérő a hirdetményt honlapján is közzéteszi (erre csak a hirdetmény feladását követően kerülhet sor), a hirdetmény közzétételéhez fűződő joghatások szempontjából (lásd az egyes eljárási fajtáknál a hirdetménnyel kapcsolatos határidőket) az ajánlatkérő honlapján való közzététel időpontja az irányadó.

Az előzetes összesített tájékoztatót, közszolgáltatói szerződések esetében az időszakos előzetes tájékoztató saját honlapon történő közzétételére csak azt követően kerülhet sor, hogy a Közbeszerzések Tanácsa a hirdetményt feladja (erről az ajánlatkérő visszaigazolást kap).

A fenti hirdetmény közzététele nem vonja maga után az abban megadott közbeszerzésekre vonatkozó eljárás lefolytatásának kötelezettségét. Az itt szabályozottól eltérő az az eset, amikor a közszolgáltatói szerződések megkötésére vonatkozó eljárásrendben az időszakos előzetes tájékoztató feladása konkrét eljárás meghirdetésére irányul.

A törvény 33. §-a tartalmazza a közbeszerzési tervre vonatkozó szabályokat. A törvény hatálya alá tartozó ajánlatkérők, ide nem értve a központosított közbeszerzés során ajánlatkérésre feljogosított szervezeteket, valamint a közszolgáltatókat, minden költségvetési év elején, legkésőbb március 31. napjáig éves közbeszerzési tervet kötelesek készíteni az adott évre tervezett közbeszerzéseikről.

A közbeszerzési tervben nem kell szerepeltetni a kivételi körbe tartozó, és a közbeszerzési értékhatárt el nem érő beszerzéseket. A közbeszerzési terv nyilvános. A közbeszerzési terv célja, hogy az ajánlatkérő szervek felmérjék az adott évre vonatkozó beszerzési igényeiket és megelőzhető legyen a részekre bontás tilalmának megsértése, illetve a késedelmes vagy nem megfelelő eljárások megindítása.

Az ajánlatkérő a közbeszerzési terv elkészítése előtt is indíthat közbeszerzési eljárást, amennyiben azt a tervben később megfelelően szerepeltette, és olyan közbeszerzési eljárást is lefolytathat, amely nem szerepelt a közbeszerzési tervben, ha általa előre nem látható okból előállt közbeszerzési igény vagy egyéb változás merült fel, valamint mellőzheti a tervben szerepeltett eljárás lefolytatását. Ezen változások esetén a közbeszerzési tervet módosítani kell, megadva a módosítás indokát is.

Az éves közbeszerzési terv jelentőséggel bír a közbeszerzések ellenőrzése szempontjából is, mivel a Közbeszerzési Hatóság vagy az illetékes ellenőrző szervek kérésére köteles az ajánlatkérő azt megküldeni.

A 34-37. §-hoz

A törvény e §-ok által alkotott alcíme az eljárások dokumentálására, a kapcsolattartásra és a határidők számítására vonatkozó szabályokat tartalmazza.

A törvény itt rendelkezik a közbeszerzési eljárások dokumentálásáról, illetve az így keletkezett iratok megőrzéséről és rendelkezésre bocsátásáról.

Az átláthatóság követelményének megfelelően a közbeszerzési eljárás előkészítését, lefolytatását, valamint a szerződés teljesítését írásban kell dokumentálni, illetve elektronikusan. A törvény az ajánlatkérőre bízza, hogy milyen módon tesz eleget e dokumentálási kötelezettségének, azonban a közbeszerzési szabályzatban, ennek hiányában az előírt más megfelelő módon meg kell határoznia a közbeszerzési eljárás dokumentálásának rendjét.

A törvény a 2004/18/EK irányelv 42. cikk (1) bekezdésével, valamint a 2004/17/EK irányelv 48. cikk (1) bekezdésével összhangban szabályozza az ajánlatkérő és a gazdasági szereplők közötti kapcsolattartás formáját. A szabályozás ennek megfelelően általánosan az írásban történő nyilatkozattételt írja elő, amely történhet postai vagy közvetlen kézbesítés útján, faxon, vagy elektronikus úton.

A 2004/18/EK irányelv 42. cikk (2) bekezdésével és a 2004/17/EK irányelv 48. cikk (2) bekezdésével összhangban kimondja a törvény továbbá, hogy valamely kapcsolattartási forma alkalmazása nem sértheti a gazdasági szereplők esélyegyenlőségét. Az esélyegyenlőség elvével áll összefüggésben, hogy az ajánlatkérő az eljárásban nem írhatja elő, hogy a gazdasági szereplők csak elektronikusan nyújthatják be ajánlatukat, egyéb nyilatkozataikat, sok kisvállalkozás vagy mikrovállalkozás ugyanis feltételezhetően nem rendelkezik elektronikus aláírással, ezért egy ilyen előírás részükre egyértelműen hátrányt jelentene.

A kapcsolattartási forma kiválasztására irányadó továbbá, hogy a törvény által előírt tájékoztatásra vagy információ kérésére postai kézbesítés csak kivételesen és indokolt esetben vehető igénybe. A közbeszerzési eljárásban jellemző rövid határidők szükségessé teszik, hogy az ajánlatkérők gyors kommunikációs eszközöket alkalmazzanak. Néhány esetben, ahol a fax és elektronikus út alkalmazása kötelező azzal összefüggésben, hogy a törvény az irányelvek által megengedett rövidebb határidőket ültet át, a törvény az egyes eljárási cselekményeknél rögzíti, hogy ott kizárólag mely kommunikációs eszköz alkalmazható. A törvény így az ajánlattételi és részvételi határidők rövidítésére tekintettel fenntartja, hogy a hirdetményeket kizárólag elektronikusan lehet feladni. A szerződéskötési moratórium és a jogorvoslat rövidebb határidejének átvétele pedig megköveteli, hogy az írásbeli összegezés megküldése, valamint az előzetes vitarendezés során a kommunikáció elektronikus úton vagy fax-on történjen.

A törvény az elektronikuson úton benyújtható nyilatkozatokról is rendelkezik a 2004/18/EK irányelv (37) preambulumbekezdésével, valamint 42. cikkével és a 2004/17/EK irányelv (48) preambulumbekezdésével és 48. cikkével összhangban. A törvény szövege szerint elektronikus úton nyújtható a nyilatkozat, ha legalább fokozott biztonságú elektronikus aláírással ellátott. A törvény ezen bekezdése tekintetében az elektronikus aláírásról szóló 2001. évi XXXV. törvény rendelkezéseit kell figyelembe venni. Elektronikus úton nyújtható be a nyilatkozat továbbá, ha a törvény alapján alkotott jogszabály szerinti követelményeknek megfelelő elektronikus dokumentum formába foglalják. A törvény ezen rendelkezése lehetőséget nyújt arra, hogy a későbbiekben a fokozott biztonságú elektronikus aláírás mellett más módon kiállított elektronikus dokumentum is elfogadható legyen a közbeszerzési eljárásokban.

A törvény 36. §-a az adminisztrációs terhek csökkentésére irányuló számos rendelkezést is tartalmaz.

A törvény lehetőséget biztosít egyes eljárási cselekmények elektronikus módon történő elvégzésére a közbeszerzési eljárások során. Az e-közbeszerzés előnyei közé sorolható az eljárások fokozottabb átláthatósága, az eljárások egyszerűsödése, és gyorsítása. Az elektronikusan gyakorolható eljárási cselekmények szabályait a törvény is érinti, a közbeszerzési eljárásokban elektronikusan gyakorolható eljárási cselekmények szabályairól, valamint az elektronikus árlejtés szabályairól külön kormányrendelet rendelkezik.

A 36. § (2) bekezdése értelmében nem szükséges jegyzőkönyvet kiállítani azon eljárási cselekmények esetében, amelyek közjegyző jelenlétében folytak le és arról közokirat készült.

A 36. § (3) bekezdése alapján az ajánlatkérők csak a törvényben meghatározott esetben követelhetnek meg eredeti vagy hiteles másolati dokumentumokat. Így különösen bankgarancia vagy kezességvállalásról szóló nyilatkozat esetében. Igazolásokat, egyéb nyilatkozatokat, dokumentumokat (pl. beszámolót) nem lehet eredetiben vagy hiteles másolatban kérni az eljárásban. Így az ajánlattevőknek nem kell esetlegesen több közbeszerzési eljárásra ugyanazokat az igazolásokat, más dokumentumokat újra beszerezni és ennek ellenértékét viselni. A törvény rendelkezik továbbá a nem magyar nyelven benyújtott dokumentumok fordításáról is, amely szerint nem szükséges és nem követelhető meg hiteles fordítás benyújtása, elegendő az ajánlattevő általi felelős fordítás is.

Az adminisztratív terhek csökkentése érdekében a törvény előírja, hogy ha a közbeszerzési eljárásban felmerülő tény vagy adat hatósági vagy közhiteles elektronikus nyilvántartásból ingyenesen, magyar nyelven megismerhető, akkor az ajánlatkérő nem kérhet ezzel kapcsolatban igazolást. Az épített környezet alakításáról és védelméről szóló 1997. évi LXXVIII. törvény pl. számos olyan hatósági nyilvántartást (névjegyzéket) szabályoz, melyek elektronikusan hozzáférhetőek és a tervezésre, illetve építési beruházásra vonatkozó közbeszerzési eljárásokban az ajánlatkérők gyakran követelik meg olyan szakemberek bemutatását, tevékenység végzési jogosultságának igazolását, akik ezen hatósági - elektronikusan is hozzáférhető - nyilvántartásokban szerepelnek (pl. felelős műszaki vezető, műszaki ellenőr, tervező). Az ajánlattételt egyszerűsíti, ha a Kbt. szerint ezeket az igazolásokat nem kell beadni, hanem az ajánlatkérő ellenőrzi az Interneten. A Közbeszerzési Hatóság útmutatót ad ki a közbeszerzési eljárásokban gyakran alkalmazandó elektronikus, hatósági vagy közhiteles nyilvántartások köréről és internetes elérhetőségéről.

A törvény a határidők számítására vonatkozó rendelkezései az időtartamokra, időpontokra és határidőkre vonatkozó szabályok meghatározásáról szóló, a Tanács 1971. június 3-ai 1182/71/EGK, Euratom rendeletében foglalt szabályokkal állnak összhangban.

A 38-40. §-hoz

A törvény 38-40. §-ai alkotják a törvény VI. fejezetét, amely a közbeszerzési eljárást megindító felhívásra irányadó szabályokat tartalmazza. A VI. fejezet a törvény Második Részének első szerkezeti egysége. A Második Rész tartalmazza az uniós értékhatárt elérő értékű beszerzések szabályait. A második részen belül a VI-XI. fejezetek olyan általános eljárási szabályokat tartalmaznak, amelyek az uniós értékhatár feletti értékű közbeszerzési eljárásokban általánosan alkalmazandóak. A közbeszerzési eljárást megindító felhívásra irányadó szabályok ennek megfelelően minden uniós értékhatárt elérő értékű eljárásban alkalmazandóak, ha valamely eljárási fajtánál speciális szabályok érvényesülnek, ott az adott eljárás szabályai között a törvény azt külön említi. Az egyes eljárási fajtáknál a törvény minden esetben megadja az eljárást megindító felhívás elnevezését. Az eljárást megindító felhívás az alkalmazandó eljárásfajta szerint lehet ajánlati felhívás (nyílt eljárásban), részvételi felhívás (meghívásos és hirdetmény közzétételével induló tárgyalásos eljárásban, valamint versenypárbeszédben, ajánlattételi felhívás (hirdetmény nélküli tárgyalásos eljárásban) és közvetlen részvételi felhívás (a közszolgáltatói szerződésekre irányadó különös szabályok szerint lefolytatható meghívásos vagy tárgyalásos eljárásban, amelyet külön kormányrendelet szabályoz). A felhívások előbbi típusai közül az ajánlatkérő az ajánlati felhívást és a részvételi felhívást köteles hirdetmény útján közzétenni. A törvény tartalmazza az eljárást megindító felhívás legfontosabb elemeinek felsorolását, a felsorolás azonban nem zárt, maga a törvény tartalmaz az egyes eljárási fajták szabályai között további speciális tartalmi elemeket. Ilyen további elem lehet például, ha az ajánlatkérő a részvételi felhívásban keretszámot határoz meg arra vonatkozóan, hogy a részvételre jelentkezők közül az eljárás második szakaszában hány részvételre jelentkezőnek küld majd ajánlattételi felhívást. Az általános szabályok is utalnak az eljárást megindító felhívás további tartalmára. Ha például az ajánlatkérő konzultációt tart, az eljárást megindító felhívásban kell megadnia a konzultáció időpontját és helyét.

Változást jelent a hatályos szabályozáshoz képest, hogy az eljárást megindító felhívásban az ajánlatkérőnek nem kell megadnia az eredményhirdetés napját, valamint a szerződés megkötése időpontjának napra pontos meghatározását. Az új törvény megszünteti az eredményhirdetés intézményét, amely jelenleg sem tesz hozzá érdemben az eljárás jogszerűségének erősítéséhez, hiszen az ajánlatkérő azt az írásbeli összegezést olvassa fel az eredményhirdetésen, amelyet minden ajánlattevő számára át kell adnia, illetve az eredményhirdetést követően haladéktalanul meg kell küldenie. Az új szabályok szerint az ajánlatkérőnek eljárást (vagy a részvételi szakaszt) lezáró döntése meghozatalát követően egyidejűleg kell minden ajánlattevő (részvételre jelentkező) számára megküldenie az írásbeli összegezést. Nem kell előre megadni az összegezés megküldésének pontos időpontját, az ajánlatok elbírálásáról készített összegezést az ajánlati kötöttség időtartama alatt, a részvételi jelentkezések elbírálásáról készített összegezést azon időpontot megelőzően kell kiküldeni, amelyet az ajánlatkérő a felhívásban az ajánlattételi felhívás megküldésének időpontjaként megjelölt.

Ajánlati kötöttségről polgári jogi értelemben mind az ajánlatkérő, mind az ajánlattevő oldalán beszélhetünk, lényeges azonban, hogy a törvény a közbeszerzési eljárásban kizárólag az ajánlattevő ajánlatához való kötöttségét nevezi ajánlati kötöttségnek. Ezt egyértelműen kifejezi a törvény 83. §-ának (7) bekezdése, másrészt abból is következik az előbbi értelmezés, hogy a törvény külön szabályozza az ajánlatkérő vonatkozásában, hogy mely esetekben léphet vissza a közbeszerzési eljárás lefolytatásától, vonhatja vissza, módosíthatja a felhívást vagy nyilváníthatja eredménytelenné az eljárást. Minden további esetben az ajánlatkérő az eljáráshoz kötve van, tehát köteles annak eredményét kihirdetni. Külön megjegyzendő, hogy a tárgyalásos eljárásban és versenypárbeszédben az ajánlatkérő kötöttsége nem áll fenn annyiban, hogy bizonyos körben lehetősége van igényeit, feltételeit módosítani, a törvényben meghatározott eseteken kívül ilyenkor sem állhat azonban el az eljárás lefolytatásától.

Az előbbiekből következik, hogy az ajánlati kötöttség ajánlati felhívásban, vagy két szakaszból álló eljárások esetében az ajánlattételi felhívásban megadott mértéke csak az ajánlattevő kötöttségének időtartamát határozza meg. A törvény a közbeszerzési eljárás egyes fajtáinak szabályai között rögzíti, hogy mely időpontban kezdődik az ajánlattevő ajánlati kötöttsége. Az ajánlatkérő által megadott időtartam ettől az időponttól számítandó.

Az eljárást megindító felhívásban tehát az ajánlattételi felhívás megküldésének időpontja határozza meg, hogy az ajánlatkérőnek mennyi idő alatt kell a részvételi jelentkezések elbírálását elvégeznie. A nyílt eljárásban az eljárást megindító felhívásban, több szakaszból álló eljárásban az ajánlattételi felhívásban megjelölt ajánlati kötöttség időtartama pedig azt határozza meg, hogy mennyi idő alatt kell az ajánlatkérőnek az ajánlatokat elbírálnia. Az egyes eljárási fajták szabályainál a törvény maximálja, hogy az ajánlatkérő milyen időtartamban határozhatja meg az ajánlattételi felhívás megküldésének időpontját és az ajánlati kötöttség időtartamát, rákényszerítve ezzel az ajánlatkérőt a részvételi jelentkezések és ajánlatok megfelelő időn belüli elbírálására. Amennyiben az ajánlatkérő a megjelölt határidőben nem tudja elvégezni a bírálatot, a törvény is fenntartja a megadott időtartamok meghosszabbításának lehetőségét, különbségként jelentkezik azonban az ajánlatok esetében, hogy mivel az ajánlattevő az ajánlati kötöttség lejártával nem köteles ajánlatát fenntartani, amennyiben az ajánlatkérő időben elnyújtja az ajánlatok bírálatát, az ajánlati kötöttség időtartamának lejártát követően az ajánlattevő úgy is nyilatkozhat, hogy nem tartja fenn ajánlatát egy meghosszabbított időtartamra. Utóbbi az ajánlatkérő számára erősíti annak kötelezettségét, hogy a lehető leggyorsabban végezze az ajánlatok bírálatát.

Nem kell megadni az eljárást indító felhívásban a szerződés megkötésének pontos napját. Az ajánlatkérő a szerződést - a szükséges moratórium kivárása után - az eredmény közlését követő harminc napon belül köteles megkötni (a nyertes ajánlattevő és adott esetben a második legkedvezőbb ajánlatot tett ajánlattevő ajánlati kötöttsége az eredmény közlésének időpontjától további harminc nappal a törvény erejénél fogva meghosszabbodik), jogorvoslati eljárás miatt megtartandó moratórium esetén az eljárás lezárultát követően kötendő meg szerződés. A jelenleg hatályos Kbt. alkalmazása során igen gyakran fordul elő, hogy a szerződést a felek nem pont a felhívásban eredetileg megjelölt napon kötik meg, amelynek sokféle, a felek hibáján kívül álló oka is lehet (pl. a képviselő éppen külföldön van, időbe telik, amíg postán elküldik az aláírt példányt stb.), amely nem indokolja, hogy jogellenesnek minősüljön az ilyen magatartás.

A törvény 39. §-a (1) bekezdésének generálklauzulája két követelményt támaszt az ajánlatkérővel szemben az eljárást megindító felhívással kapcsolatban. A felhívást egyrészt úgy kell összeállítani, hogy annak alapján egyrészt megfelelő ajánlatot vagy részvételi jelentkezést lehessen benyújtani. Ez a követelmény vonatkozhat a beszerzés tárgyának pontos és világos megadására, vagy a bírálati szempontrendszer elmeinek olyan meghatározására, amelynek alapján az ajánlattevők számára egyértelmű, hogy az ajánlatkérő mely ajánlati elemeket ítéli meg pozitívan és melyeket negatívan. Másrészt a felhívás alapján minden gazdasági szereplő egyenlő eséllyel kell, hogy ajánlatot tehessen, amely a törvény alapelvi rendelkezésének, az esélyegyenlőség elvének érvényesülését jelenti a felhívás meghatározásakor.

A 39. § (2) bekezdése azt a követelményt támasztja, hogy a közbeszerzés tárgyára vonatkozó adatokat az eljárást megindító felhívásban az ajánlatkérő olyan módon adja meg, amely egyértelműen körülírja az elvégzendő feladatok körét, nagyságrendjét, mennyiségét, és annak alapján a gazdasági szereplők meg tudják ítélni, hogy az eljárásban tudnak-e ajánlatot tenni. Ez a törvényi előírás a nyilvánosság elvének érvényesítését szolgálja azzal összefüggésben, hogy a hirdetménnyel induló eljárásban a megjelenő hirdetmény alapján a gazdasági szereplők megfelelően megítélhessék, melyek az ajánlattétel feltételei az eljárásban. Mivel a dokumentáció sok esetben csak ellenérték fejében vehető át az ajánlatkérőnél, indokolt, hogy a felhívás alapján el lehessen dönteni, érdemes-e az adott eljárásban megvásárolnia a dokumentációt egy gazdasági szereplőnek.

A törvény az eljárást megindító felhívás tartalmi elmeként jelöli meg, hogy az ajánlatkérő írja elő az ajánlatban, illetve két szakaszból álló eljárásban már a részvételi jelentkezésben a következő adatok megjelölését:

a) a közbeszerzésnek azt a részét (részeit), amelynek teljesítéséhez az ajánlattevő (részvételre jelentkező) alvállalkozót kíván igénybe venni,

b) az ezen részek tekintetében igénybe venni kívánt - az ajánlattételkor ismert - alvállalkozókat, valamint a közbeszerzésnek azt a százalékos arányát, amelynek teljesítésében a megjelölt alvállalkozók közre fognak működni.

Változást jelent a jelenleg hatályos törvényhez képest, hogy a törvény nem tesz különbséget tíz százalékot meghaladó és nem meghaladó mértékben igénybe venni kívánt alvállalkozók között. Az ajánlattevőnek minden - az ajánlattételkor ismert - alvállalkozót meg kell neveznie az ajánlatban. A törvény értelmében tehát minden alvállalkozót meg kell jelölni, egyúttal azonban csökken az alvállalkozókhoz kapcsolódó igazolási kötelezettség az eljárásban. A kizáró okok tekintetében csak az ajánlattevőnek kell nyilatkoznia arról, hogy nem vesz igénybe a kizáró okok hatálya alá eső alvállalkozót, másrészt az alvállalkozók alkalmasságát az ajánlatkérő nem ellenőrzi külön. Az alvállalkozók számára előírt alkalmassági feltételek megszüntetése egyrészt az adminisztratív terhek csökkentésének céljával, másrészt azzal áll összefüggésben, hogy a szerződés teljesítéséért felelős fél az ajánlatkérő irányában minden esetben az ajánlattevőként szerződő fél, ő felel az általa bevont közreműködők magatartásáért, ezért magának is érdeke, hogy az alvállalkozói feladatok elvégzésére alkalmas alvállalkozót válasszon ki.

A törvény fenntartja annak a lehetőségét, hogy az az ajánlatkérő, amely pályázatot adott be támogatás elnyerésére, már a támogatásra vonatkozó döntést megelőzően feladhatja, megküldheti az eljárást megindító felhívást. Ilyenkor az ajánlatkérő feltételesen írja ki a közbeszerzést, azzal, hogy amennyiben a támogatási igényt nem fogadják el vagy a törvény szerint az ajánlatkérő által igényeltnél kisebb összegben fogadják el, az eljárást eredménytelenné nyilváníthatja vagy amennyiben már az eljárás eredményéről is értesítette az ajánlattevőket, mentesül a szerződés megkötésének kötelezettsége alól.

A 41. §-hoz

A törvény e. §-a az ajánlattételi és részvételi határidővel kapcsolatos általános rendelkezéseket tartalmaz, amelyek minden, a Második Rész hatálya alá tartozó eljárásban irányadóak. Az egyes eljárási fajtákra vonatkozó szabályok emellett külön szólnak az ajánlattételi és részvételi határidő minimális hosszáról, amennyiben az adott eljárási fajtánál ilyen minimális határidőt a törvény előír.

A törvény generális szabályként tartalmazza, hogy az ajánlatkérő az ajánlattételi és részvételi határidőt az egyes eljárási fajtákra vonatkozóan előírt minimális határidőket figyelembe véve, valamint minden olyan esetben, amikor minimális határidőt e törvény nem határoz meg úgy köteles meghatározni, hogy - tekintettel a szerződés tárgyára, a benyújtandó ajánlat összetettségére, valamint az ajánlattevők, részvételre jelentkezők által benyújtandó dokumentumok körére - elegendő idő álljon rendelkezésre az ajánlat, illetve a részvételi jelentkezés összeállításához és benyújtásához.

A fenti szabály alapján mindig az adott helyzet egyedi körülményeire figyelemmel lehet megítélni, hogy ajánlatkérő elegendő részvételi vagy ajánlattételi határidőt határozott-e meg. Az a körülmény, hogy az ajánlatkérő a törvény szerinti minimálisan megengedett határidőt írta elő, nem teszi feleslegessé annak vizsgálatát, hogy az adott helyzetben az lehetővé tette-e a megfelelő ajánlattételt.

Az ajánlattételi és részvételi határidő módosításának lehetőségét szabályozzák a § (2)-(4) bekezdései. Az ajánlattételi és részvételi határidő módosítása kizárólag a határidők hosszabbítását jelentheti. A határidő meghosszabbítása esetén követendő eljárás ahhoz igazodik, hogy az érintett határidőt tartalmazó felhívást hirdetményben közzétették-e. Ha az eljárást megindító felhívást hirdetményben közzétették, az eredeti határidő lejárta előtt hirdetményben kell közzétenni a módosított határidőt és a határidő meghosszabbításának indokát. A nem hirdetménnyel induló eljárásokban az eredeti határidő lejárta előtt egyidejűleg, közvetlenül kell tájékoztatni az ajánlattételre, illetve - a közszolgáltatói szerződések odaítélésére vonatkozó szabályok szerint - közvetlenül részvételre felhívott gazdasági szereplőket.

Ha az ajánlattételi határidő meghosszabbítására a két szakaszból álló közbeszerzési eljárás ajánlattételi szakaszában kerül sor, az ajánlatkérő az eredeti ajánlattételi határidő lejárta előtt egyidejűleg, közvetlenül tájékoztatja az ajánlattételre felhívott gazdasági szereplőket az új határidőről.

A 42-44. §-hoz

A törvény ezen §-ai a felhívás és a dokumentáció módosítására és visszavonására vonatkozó szabályokat tartalmazzák. A módosítás szabályait rendezi a 42-43. § külön szabályozva egyes eljárási fajták esetén követendő eljárást.

Nyílt eljárásban az ajánlatkérő az ajánlattételi határidő lejártáig módosíthatja az eljárást megindító felhívásban, valamint a dokumentációban meghatározott feltételeket. A módosításról hirdetményt kell közzétenni az ajánlattételi határidő lejárta előtt. Ha a dokumentáció módosítása nagyobb terjedelmű, a hirdetményben nem szükséges a módosítás tartalmát megjeleníteni, elegendő a módosításának tényéről, módosított pontjainak felsorolásáról és a módosított dokumentáció rendelkezésre bocsátásának módjáról, határidejéről, beszerzési helyéről tájékoztatást adni a hirdetményben. A hirdetmény közzétételével egyidejűleg közvetlenül is tájékoztatni kell azokat a gazdasági szereplőket, akik az ajánlatkérőnél az eljárás iránt érdeklődésüket jelezték, így különösen akik a dokumentációt átvették vagy kiegészítő tájékoztatást kértek. Az előbbi rendelkezésből következik, hogy az ajánlatkérőnek fel kell vennie azon gazdasági szereplők adatait, akik az eljárással kapcsolatban nála érdeklődtek, ez az érdeklődés lehet a dokumentációba betekintés vagy e-mailben érdeklődés a dokumentáció átvételének lehetőségéről is.

Az ajánlati felhívás, valamint a dokumentáció módosítása esetén az ajánlattételi határidőt meg kell hosszabbítani. Az új határidőt úgy kell meghatározni, hogy minden esetben megfelelő időtartam, de legalább a módosító hirdetmény feladásának napjától a törvény által előírt minimális ajánlattételi határidő fele rendelkezésre álljon az ajánlat benyújtására. A nyílt eljárásban irányadó 45 napos ajánlattételi határidő esetében e szabály szerint az ajánlatkérőnek legalább a módosító hirdetmény feladását követő 23 napban kell meghatároznia az új ajánlattételi határidőt. Ilyenkor is figyelemmel kell lenni azonban arra az általános követelményre, hogy a megfelelő ajánlattételhez elegendő időt biztosítson az új határidő. Ha ez az időtartam, amely tehát egyrészt legalább az eredeti határidő fele, másrészt elegendő hosszúságú az ajánlattételhez az eredeti ajánlattételi határidő alapján is rendelkezésre áll, akkor az eredeti határidőt nem kell meghosszabbítani.

Speciális, az ajánlatkérők helyzetének könnyítését szolgáló szabályt tartalmaz arra az esetre a törvény, ha kizárólag a dokumentáció módosul és az ajánlattételi határidőt nem kell meghosszabbítani. Ebben az esetben a módosításról nem kell hirdetményt közzétenni, elegendő a módosításról, vagy a módosított dokumentáció rendelkezésre bocsátásáról közvetlenül tájékoztatni azokat a gazdasági szereplőket, akik a dokumentációt átvették. Nem sérülnek ezáltal a gazdasági szereplők érdekei, hiszen a közvetlen értesítés hirdetmény közzététele helyett csak olyan esetben alkalmazható, amikor a felhívás tartalma változatlan marad.

A törvény szerint, ha a dokumentáció módosítása nagyobb terjedelmű, a módosításokkal egységes szerkezetbe foglalt dokumentációt kell az ajánlatkérőnek rendelkezésre bocsátania, amelyért további ellenértéket nem lehet kérni. Ha a dokumentáció részét képező terv, műszaki leírás, vagy az árazatlan költségvetés nem változik, azt nem kell a módosításokkal egységes szerkezetbe foglalt dokumentációban újra átadni.

A hirdetmény nélküli tárgyalásos eljárásban az ajánlatkérő szintén csak egy felhívást állít össze, amelyet azonban nem hirdetmény útján tesz közzé, hanem közvetlenül küldi meg az ajánlattételre felhívott gazdasági szereplőknek vagy szereplőnek. A nyílt eljárásnál irányadó szabályokat kell az ajánlattételi felhívás módosításakor is alkalmazni azzal a különbséggel, hogy az ajánlattételi határidő lejárta előtt hirdetmény feladása helyett egyidejűleg, közvetlenül kell tájékoztatni az ajánlattételre felhívott gazdasági szereplőket, és - figyelemmel arra, hogy ennél az eljárásfajtánál nincsen pontosan meghatározott minimális ajánlattételi határidő - az ajánlattételi határidőt úgy kell meghosszabbítani, hogy a módosításról szóló közvetlen tájékoztatás megküldésétől megfelelő időtartam álljon rendelkezésre az ajánlattételhez.

A meghívásos és hirdetmény közzétételével induló tárgyalásos eljárás és a versenypárbeszéd első szakaszában az ajánlatkérő részvételi felhívást tesz közzé. A részvételi felhívást és - amennyiben ajánlatkérő a dokumentációt már a részvételi szakaszban rendelkezésre bocsátotta - a dokumentációt, valamint a versenypárbeszédben a részvételi felhívást és az ismertetőt az ajánlatkérő a részvételi határidő lejártáig módosíthatja. A módosítás ugyanazon szabályok szerint történhet, mint a nyílt eljárás ajánlati felhívásának módosítása, ilyenkor az ajánlatkérőnek a részvételi határidőt kell módosítania.

Különbség a jelenleg hatályos szabályokhoz képest, hogy a törvény az irányelvi szóhasználattal megegyezően csak azt a kiegészítő iratanyagot nevezi dokumentációnak, amelyet az ajánlatkérő az ajánlattételhez bocsát a gazdasági szereplők rendelkezésére és amelynek tartalma a szerződéstervezet, a műszaki leírás, az értékelés során a pontkiosztás módszerének részletes leírása. Amennyiben az ajánlatkérő által rendelkezésre bocsátott kiegészítő iratok mindezeket az érdemi információkat nem tartalmazzák, hanem a részvételi szakaszban alkalmazandó nyilatkozatmintákat, egyéb technikai iránymutatást a részvételi jelentkezés összeállításával kapcsolatban foglalnak magukban, ennek módosításakor nem kell az ajánlatkérőnek kötelezően hirdetményt közzétenni és a részvételi határidőt módosítani. Természetesen abban a kivételes esetben, amennyiben az ilyen kiegészítő iratokban bekövetkezett módosulás akadálya lenne a megfelelő részvételi jelentkezés benyújtásának, az alapelvi rendelkezések és a megfelelő részvételi határidő biztosításának általános szabálya megkövetelheti, hogy az ajánlatkérő meghosszabbítsa a részvételi határidőt.

A meghívásos és a hirdetmény közzétételével induló tárgyalásos eljárás, valamint a versenypárbeszéd ajánlattételi szakaszában az ajánlatkérő az ajánlattételi határidő lejártáig az ajánlattételre felhívott gazdasági szereplők közvetlen és egyidejű tájékoztatásával módosíthatja az ajánlattételi felhívást és a dokumentációt (ismertetőt). A versenypárbeszédben két ajánlattételi felhívás is megküldésre kerül, az ajánlattételi felhívás módosítása mindig addig a határidőig lehetséges, amely határidőre az adott felhívás alapján ajánlatot vagy az első ajánlattételi felhívás alapján megoldási javaslatot kell benyújtani. Így tehát az ajánlatkérő az első ajánlattételi felhívást a megoldási javaslat benyújtásának időpontjáig, a második ajánlattételi felhívást a végleges ajánlattételi határidő lejártáig módosíthatja.

A meghívásos eljárásban fennáll az ajánlatkérő kötöttsége az általa meghirdetett feltételekhez, ezért az eljárás ajánlattételi szakaszában nem módosítható az ajánlattételi felhívás vagy a dokumentáció olyan eleme, amely már a részvételi felhívásban is szerepelt. A rendelkezés azzal függ össze, hogy a meghívásos eljárás részvételi szakaszában nyilvános hirdetményben közzétett feltételek módosítása az esélyegyenlőség, a verseny tisztasága és a nyilvánosság alapelveinek sérelmével járhatna, visszaélésekre adhatna lehetőséget.

A hirdetmény közzétételével induló tárgyalásos eljárás és a versenypárbeszéd jellegzetessége, hogy ezen eljárási fajtáknál a meghívásos eljárástól eltérően az ajánlatkérő nincs kötve az eredetileg meghirdetett feltételekhez. A nyilvánosság, a verseny tisztasága és az esélyegyenlőség biztosítása azonban ezekben az eljárásokban is megköveteli, hogy a feltételek változása bizonyos korlátok között maradjon. Ennek megfelelően mondja ki a törvény, hogy ezen eljárások ajánlattételi szakaszában nem módosítható úgy az ajánlattételi felhívás vagy a dokumentáció (ismertető), hogy az eljárás korábbi szakaszában (a versenypárbeszéd esetén szakaszaiban) közölt feltételek olyan jelentős mértékben változzanak, amely torzítaná a versenyt vagy sértené a gazdasági szereplők esélyegyenlőségét, különösen ha az új feltételek ismerete alapvetően befolyásolhatta volna az érdekelt gazdasági szereplők arra vonatkozó döntését, hogy a közbeszerzési eljárásban tudnak-e részvételre jelentkezni, vagy a változás következtében valamelyik ajánlattevő nem lenne képes ajánlatot tenni. A törvény első sorban az alapelveket előtérbe helyezve írja körül a módosítás lehetőségét. Az adott esetben mindig egyedileg kell megítélni, hogy a tervezett változtatás olyan alapvető jelentőségű-e, amelynek ismeretében mások is érdekeltek lettek volna abban, hogy részvételi jelentkezést nyújtsanak be vagy valamely gazdasági szereplő, amely érvényesen tudott részvételre jelentkezni, az ajánlattételre már nem lesz képes. Az előbbi körülmények bekövetkezése különösen akkor feltételezhető, ha a beszerzés tárgya annak jellemzőiben vagy mennyiségében lényegesen változik. Egyértelműen fennállnak az előbbi körülmények továbbá akkor, ha a részvételi szakaszban vizsgált alkalmassági feltételek a módosulásra figyelemmel már nem tükrözik megfelelően a gazdasági szereplőknek a szerződés teljesítésére való alkalmasságát.

A törvény 44. §-a a felhívások visszavonásának lehetőségét szabályozza.

Az eljárást megindító felhívást minden esetben az ajánlattételi vagy részvételi felhívás esetén a részvételi határidő lejártáig vonhatja vissza az ajánlatkérő. Ez tehát az a határidő, amelynek leteltéig az ajánlatkérő egyéb feltételek fennállása nélkül is meggondolhatja magát és az eljárást megindító felhívás visszavonásával elállhat a közbeszerzés szándékától. Ha az eljárást megindító felhívást hirdetményben közzétették, a részvételi vagy ajánlattételi határidő lejárta előtt a visszavonásról hirdetményt kell feladni (a hirdetménynek tehát a módosítástól eltérően nem kell megjelennie ezen időpontig, elég csupán feladni) és egyidejűleg tájékoztatni kell azokat a gazdasági szereplőket, akik az ajánlatkérőnél érdeklődésüket jelezték. A nem hirdetménnyel induló eljárásokban az eredeti határidő lejárta előtt egyidejűleg, közvetlenül kell tájékoztatni az ajánlattételre, illetve részvételre felhívott gazdasági szereplőket.

A meghívásos és a hirdetmény közzétételével induló tárgyalásos eljárás, valamint a versenypárbeszéd ajánlattételi szakaszában az ajánlatkérő már nem dönthet szabadon a felhívás visszavonásáról, az ajánlattételi felhívást az ajánlattételi határidő lejártáig és csak akkor vonhatja vissza, ha az ajánlattételi felhívás megküldését követően - általa előre nem látható és elháríthatatlan ok következtében - beállott lényeges körülmény miatt a szerződés megkötésére, vagy a szerződés megkötése esetén a teljesítésre nem lenne képes. Az előre nem látható elháríthatatlan ok fennállását a törvény azért követeli meg, hogy az ajánlatkérő az eljárásban érvényes részvételi jelentkezést benyújtó gazdasági szereplők ismeretében már ne dönthessen úgy, hogy ezen gazdasági szereplőkkel nem kíván szerződni. Egyúttal védi a szabályozás az eljárásban részt vevő gazdasági szereplők érdekeit is, amelyek bízva az eljárás befejezésében, költségeket vállaltak a közbeszerzési eljárásban részvétellel összefüggésben. A törvény értelmében ugyanakkor az előre nem látható elháríthatatlan ok fennállása esetén az ajánlatkérő jogszerűen nyilváníthatja az eljárást eredménytelenné. Ez a szabályozás egyúttal annak kereteit is kijelöli, hogy milyen esetben terhelheti kártérítési felelősség az ajánlatkérőt a polgári jog szabályai szerint a szerződéskötést megelőző együttműködési kötelezettség megszegése miatt. Amennyiben az ajánlatkérő a Kbt. szerint jogszerűen áll el az eljárás lefolytatásától vagy az eredmény közlését követően a szerződés megkötésétől, nem tartozik felelősséggel az ajánlattevők által elvállalt költségekért.

A 45. §-hoz

A törvény e §-a a kiegészítő tájékoztatás szabályait tartalmazza. A kiegészítő tájékoztatás azt szolgálja, hogy az érdekelt gazdasági szereplők a megfelelő ajánlattétel vagy részvételi jelentkezés érdekében szükséges tájékoztatást kérhessenek az eljárást megindító felhívásban, az ajánlattételi felhívásban vagy a dokumentációban (ismertetőben) foglaltakkal kapcsolatban.

Kiegészítő tájékoztatást az a gazdasági szereplő kérhet, aki az adott közbeszerzési eljárásban potenciálisan részvételre jelentkező vagy ajánlattevő lehet. E rendelkezés a hirdetménnyel induló eljárások első szakaszában nem korlátozza a kiegészítő tájékoztatást kérni jogosultak körét, hiszen az ajánlatkérő a kiegészítő tájékoztatás megadásakor még értelemszerűen nem vizsgálja a gazdasági szereplők alkalmasságát az adott eljárásban, ugyanakkor a hirdetménnyel induló eljárások első szakaszában potenciálisan bármely gazdasági szereplő lehet részvételre jelentkező vagy nyílt eljárásban ajánlattevő. Az eljárást indító ajánlattételi felhívás vagy a közszolgáltató ajánlatkérők eljárásánál alkalmazható közvetlen részvételi felhívás megküldésekor, valamint a több szakaszból álló eljárások második (versenypárbeszédnél továbbá harmadik) szakaszában már korlátozott azon gazdasági szereplők köre, akik érdekeltnek tekintendőek és kiegészítő tájékoztatás iránt fordulhatnak az ajánlatkérőhöz.

A kiegészítő tájékoztatás megadásának határidejét a törvény a 2004/18/EK irányelv 39. cikk (2) bekezdésére, 40. cikk (4) bekezdésére és a 2004/17/EK irányelv 46. cikk (2) és 47. cikk (3) bekezdésére figyelemmel szabályozza. A határidők meghatározása részben eltér a jelenleg hatályos rendelkezésektől. A törvény nem határoz meg objektív határidőt a gazdasági szereplők számára a tájékoztatás kérésére. Ha ugyanakkor a kiegészítő tájékoztatás iránti kérelmet olyan időpontban nyújtják be, hogy az ajánlatkérő nem képes a kiegészítő tájékoztatást a törvény szerinti határidőben megadni, a kiegészítő tájékoztatást csak akkor kell megadnia, ha a tájékoztatás elkészítése és megküldése még az ajánlattételi, illetve részvételi határidő letelte előtt lehetséges. A törvény nem csak azt határozza meg, hogy a részvételi vagy ajánlattételi határidő lejárta előtt hány nappal kell a tájékoztatást megadni, hanem azt is előírja, hogy a tájékoztatás iránti kérelem beérkezését követően a lehető leghamarabb kell az ajánlatkérőnek válaszolnia. Ez utóbbi határidő azt szolgálja, hogy a gazdasági szereplők által feltett kérdésekre az ajánlatkérő válaszát mihamarabb megadja, és ne úgy járjon el, hogy az akár hetekkel korábban benyújtott kérelmeket összegyűjtve, az ajánlattételi vagy részvételi határidőt megelőző hatodik napon adja meg az összes ajánlattevői kérdésre vonatkozó válaszát. Az ajánlatkérő az ajánlattételi vagy részvételi határidőt a 2004/18/EK irányelv 38. cikkének (7) bekezdésére és a 2004/17/EK irányelv 45. cikkének (9) bekezdésére tekintettel köteles meghosszabbítani, ha a kiegészítő tájékoztatást megfelelő időben kérték, az ajánlatkérő azonban a tájékoztatást nem tudja az előírt időben megadni. Az ajánlatkérőnek ilyenkor nem kell hirdetményt feladnia a határidő módosításáról, ha az eljárást megindító felhívásban előírta, hogy a dokumentáció (ismertető) megvásárlása vagy átvétele az eljárásban való részvétel feltétele. Azokat a gazdasági szereplőket, akik már átvették a dokumentációt, egyidejűleg írásban kell tájékoztatni a határidő meghosszabbításáról, azokat, akik még nem vásároltak, illetve vettek át dokumentációt, a dokumentáció átadásával egyidejűleg kell erről a körülményről írásban tájékoztatni.

A kiegészítő tájékoztatást úgy kell megadni, hogy az ne sértse a gazdasági szereplők esélyegyenlőségét. A tájékoztatás teljes tartalmát hozzáférhetővé kell tenni, illetve meg kell küldeni valamennyi gazdasági szereplő részére, amely érdeklődését az eljárás iránt az ajánlatkérőnél jelezte (így kiegészítő tájékoztatást kért, a dokumentációt átvette, a dokumentációba betekintett, e-mailben érdeklődött a dokumentáció átvételéről) a több szakaszból álló eljárások ajánlattételi szakaszában és a nem hirdetménnyel induló közbeszerzési eljárás esetében pedig valamennyi ajánlattételre vagy részvételre közvetlenül felhívott gazdasági szereplő részére.

A verseny tisztaságának megőrzése érdekében a törvény arra vonatkozó előírásokat is tartalmaz, hogy az ajánlatkérő a versenyző gazdasági szereplőknek egymásról a lehető legkevesebb információt osszon meg. A kiegészítő tájékoztatás megadása során az ajánlatkérő ezért nem jelölheti meg, hogy a kérdést melyik gazdasági szereplő tette fel, valamint nyílt eljárásban arra sem tartalmazhat információt a tájékoztatás, hogy azt az ajánlatkérő mely gazdasági szereplőknek küldte még meg.

A (6) bekezdés fenntartja az ajánlatkérő számára azt a 2010 szeptemberében bevezetett lehetőséget, hogy a dokumentáció módosítására vonatkozó szabályok alkalmazása nélkül kiegészítő tájékoztatásban közölje, hogy a dokumentáció (ismertető) valamely eleme semmis, ha a dokumentáción belül ugyanaz az adat, információ több ponton eltérően szerepel, vagy a dokumentáció valamely eleme eltér az eljárást megindító felhívástól vagy a törvény rendelkezéseitől. A dokumentáció semmisnek nyilvánított eleme, előírása a közbeszerzési eljárásban és a közbeszerzési szerződésben nem alkalmazandó.

A (7)-(8) bekezdések a konzultáció és a helyszíni bejárás tartásának lehetőségét szabályozzák.

A 46-48. §-hoz

A törvény e §-ai arra vonatkozóan tartalmaznak rendelkezéseket, hogy az ajánlatkérő hogyan köteles megadni az eljárást indító felhívásban - valamint a műszaki leírás keretében a dokumentációban - a közbeszerzés tárgyát, azaz annak az árunak, szolgáltatásnak vagy építési beruházásnak leírását, amelynek megrendelése érdekében szerződést kíván kötni. Az eljárást megindító felhívásban köteles az ajánlatkérő közzétenni a közbeszerzés tárgyának és mennyiségének meghatározását.

Az ajánlatkérőnek a közbeszerzési eljárás során támasztott követelményeket alapvetően a nyilvánosság alapelvének megfelelően a felhívásban kell megadnia. Ezt a megközelítést helyezi előtérbe a törvény azon rendelkezése, amely szerint az ajánlatkérő jogosult egyes elvárások, ajánlati elemek részletes szabályait a dokumentációban meghatározni, ezek azonban nem járhatnak azzal, hogy olyan személy (szervezet), amely az eljárást megindító felhívás alapján ajánlatot tehetne, a dokumentáció szövegére tekintettel erre nem lenne képes. Noha a részletes műszaki leírást a dokumentáció adja, a felhívásban meg kell jelennie az elvégzendő feladatoknak és lényeges paramétereknek, amelyek egyértelműen lehetővé teszik az ajánlattevő számára az elvégzendő munkák körének, illetve annak megítélését, hogy tud-e ajánlatot tenni a közbeszerzési eljárásban.

A mennyiség meghatározásával kapcsolatban a törvény fenntartja azt a szabályt, hogy a mennyiséget úgy is meg lehet határozni, hogy az ajánlatkérő a legalacsonyabb vagy a legmagasabb mennyiséget vagy értéket közli, és kiköti az ettől való eltérés lehetőségét, feltüntetve az eltérés százalékos mértékét. A szabályhoz kapcsolódó gyakorlatban rögzült, hogy az ajánlatkérő csak egy irányban adhatja meg az eltérés lehetőségét, tehát emellett vagy a legmagasabb vagy a legalacsonyabb mennyiségi értéket kell közölnie. Ezen a megközelítésen a törvény nem kíván változtatni, az ajánlatkérők számára csak technikai kérdést jelent, hogy igényüket egy középmérték meghatározásával és ahhoz képest +/- irányú eltéréssel vagy a legfelső vagy legalsó mérték megadásával egy irányú eltérési lehetőséggel határozzák-e meg. Természetesen amennyiben az ajánlatkérő ilyen módon keretjelleget épít be a beszerzés tárgyába, a becsült érték meghatározása során a 11. § (1) bekezdése értelmében a keretjelleggel meghatározott rész értékét is beszámítva, a lehetséges legnagyobb mennyiségért járó teljes ellenérték összegét kell figyelembe venni.

A törvény a kis- és középvállalkozások részvételének elősegítése érdekében fenntartja az ajánlatkérő arra vonatkozó kötelezettségét, hogy - amennyiben az a beszerzés tárgyának jellegére figyelemmel lehetséges és egyéb szempontok szerint nem ésszerűtlen - tegye lehetővé a közbeszerzés egy részére történő ajánlattételt. Az ajánlatkérő első lépcsőben azt köteles megvizsgálni, hogy a beszerzés tárgyának jellege lehetővé teszi-e a részajánlat-tétel lehetőségének biztosítását. Amennyiben a beszerzés tárgyára tekintettel az objektíven lehetséges, második lépcsőben azt vizsgálja az ajánlatkérő, hogy gazdasági, műszaki és minőségi szempontok miatt nem ésszerűtlen-e az egyes részekre adott esetben különböző gazdasági szereplőkkel, több szerződést kötni. Az ésszerűség mindig az adott beszerzés egyedi körülményei szerint ítélhető meg. A gazdasági szempontok esetén összefüggésben áll a közpénzek hatékony és gazdaságos elköltésének követelményével. Az elvégzendő munkák műszaki egysége is eredményezheti azt, hogy annak feldarabolása a munkavégzés szempontjából rossz megoldás. De az adott helyzetben előfordulhatnak olyan egyéb körülmények is - pl. rendkívüli sürgősséggel megkötött szerződéseknél - amikor a szerződés teljesítéséhez kapcsolódó más körülmény indokolja a részekre bontás ésszerűtlenségét.

A részajánlat tételének biztosítása esetén az ajánlati vagy több szakaszból álló eljárások esetén részvételi felhívásban elő kell írni, hogy a beszerzés tárgyának mely elemeire lehet részajánlatot tenni. Az ajánlatkérő az ajánlati vagy részvételi felhívásban azt is megjelöli, hogy egy ajánlattevő egy részre, egy vagy több részre vagy valamennyi részre nyújthat be ajánlatot. Amennyiben ajánlatkérő a felhívásban a „valamennyi részre” opciót jelöli meg, ez azt jelenti, hogy az ajánlattevő jogosult a beszerzés összes részére ajánlatot tenni, de ezt ajánlatkérő nem teheti számára kötelezővé.

Figyelemmel arra, hogy alkalmassági követelményeket az ajánlatkérő a közbeszerzés tárgyára korlátozva, legfeljebb a szerződés teljesítéséhez ténylegesen szükséges mértékig írhat elő, részajánlattétel biztosításakor az alkalmassági követelményeket is az egyes részekhez igazodóan kell meghatároznia.

A 47. § a többváltozatú (alternatív ajánlattétel) lehetőségét szabályozza, amelyet az ajánlatkérőnek az eljárást megindító felhívásban szerepeltetnie kell. Az alternatív ajánlattéttel azt jelenti, hogy az ajánlatkérő a beszerzés tárgyának (vagy a szerződéses feltételeknek) több változatára kér be ajánlatot az ajánlattevőktől - ilyenkor a felhívásban vagy a dokumentációban meg kell határoznia az egyes változatok műszaki leírását és egyéb követelményeit. Az ajánlatkérő - az irányelvi rendelkezések nyomán - csak akkor rendelkezhet a többváltozatú ajánlattétel lehetőségéről, ha az összességében legelőnyösebb ajánlat kiválasztására irányuló értékelési szempontot alkalmazza az eljárásban. Az ajánlatkérő ilyenkor is csak egy értékelési szempontrendszert határozhat meg a felhívásban, és ennek a szempontrendszernek kell alkalmasnak lennie arra, hogy a több változatú ajánlatok közül az összességében legelőnyösebb ajánlat kiválasztható legyen.

Nem érinti valamely ajánlatban benyújtott változat jogszabálynak való megfelelőségét az a tény, hogy elfogadása esetén a közbeszerzés tárgya árubeszerzés helyett szolgáltatás megrendelésének vagy szolgáltatás megrendelése helyett árubeszerzésnek minősülne, a felhívásban és dokumentációban meghatározott követelményeken túl nem köti tehát az ajánlattevőt az, hogy ajánlatkérő a felhívásban árubeszerzésként vagy szolgáltatás-megrendelésként tüntette-e fel a beszerzés tárgyát.

A 48. § a műszaki leírás fogalmát határozza meg, amely mellett a műszaki leírásra vonatkozó részletes szabályokat külön rendelet tartalmaz. A közbeszerzési műszaki leírás megadható a felhívásban, de rendszerint a dokumentáció részét képezi.

A 49-54. §-hoz

A törvény VIII. fejezetét alkotó rendelkezések a dokumentációval kapcsolatos szabályokat tartalmaznak. Különbséget jelent a jelenleg hatályos szabályokhoz képest, hogy a törvény csak az ajánlattételhez szükséges dokumentációt szabályozza, és csak azt az iratanyagot nevezi dokumentációnak, amelyet az ajánlatkérő az ajánlattételhez bocsát a gazdasági szereplők rendelkezésére. A dokumentáció tartalmára vonatkozóan a törvény e címtől eltérő helyen is tartalmaz rendelkezéseket, a dokumentáció tartalmának legfontosabb részét képezik a szerződéstervezet, a műszaki leírás, az értékelés során a pontkiosztás módszerének részletes leírása. Magában foglalja emellett a dokumentáció az ajánlat elkészítésével kapcsolatos egyéb információkat és - segítve az ajánlat összeállítása során a teljesség ellenőrzését - a benyújtandó igazolások, nyilatkozatok jegyzékét, építési beruházás esetén árazatlan költségvetési kiírást. Ha az ajánlatkérő nyilatkozatmintákat bocsát rendelkezésre, azok csak ajánlottak lehetnek, az ajánlatkérő tehát tartalmi szempontból vizsgálhatja, hogy megfelelő-e az ajánlattevői nyilatkozat. Az átláthatóság és a nyilvánosság elveinek megfelelően a törvény úgy rendelkezik, hogy az ajánlatkérő jogosult egyes, a felhívásban nem kifejtett elvárások, ajánlati elemek részletes szabályait a dokumentációban meghatározni, de ezek nem járhatnak azzal, hogy olyan gazdasági szereplő, amely az eljárást megindító felhívás alapján a közbeszerzési eljárásban ajánlatot tehetne, a dokumentáció szövegére tekintettel erre nem lenne képes.

A dokumentáció - versenypárbeszédnél ismertető - készítése az uniós értékhatár feletti eljárásokban kötelező, a hirdetmény nélküli tárgyalásos eljárás esetét kivéve. A versenypárbeszédben az ismertető elnevezés azt a különbséget tükrözi a dokumentációhoz képest, hogy előbbi a közbeszerzés tárgyának, az arra vonatkozó közbeszerzési műszaki leírásnak, továbbá a szerződéses feltételeknek a meghatározását csak olyan mértékben adja meg, ahogyan az ajánlatkérő erre képes.

A dokumentációnak nyílt eljárás esetén az ajánlati felhívás megjelenésének napjától, hirdetmény nélküli tárgyalásos eljárás esetén - amennyiben készül dokumentáció - az ajánlattételi felhívás megküldésétől, meghívásos és hirdetmény közzétételével induló tárgyalásos eljárás, valamint versenypárbeszéd esetén legkésőbb az ajánlattételi felhívás megküldésének időpontjától az ajánlattételi határidő lejártáig kell rendelkezésre állnia.

Az ajánlatkérő előírhatja, hogy a dokumentációt ajánlatonként vagy részvételi jelentkezésenként legalább egy ajánlattevőnek, részvételre jelentkezőnek vagy alvállalkozónak meg kell vásárolnia vagy át kell vennie, vagy elektronikus úton el kell érnie. Nem lényeges tehát, hogy az a gazdasági szereplő, aki a dokumentációt átveszi, később a részvételi jelentkezésben vagy ajánlatban milyen minőségben szerepel, és közös ajánlattevők vagy részvételre jelentkezők közül is elég egynek átvennie a dokumentációt.

Az 50-51. § a dokumentáció rendelkezésre bocsátásának módját határozza meg. Az egy és több szakaszból álló eljárások között különbséget jelent, hogy a dokumentációt (versenypárbeszédben az ismertetőt) - miután az az ajánlattételhez szükséges - a több szakaszból álló eljárásokban főszabály szerint az ajánlattételi felhívással együtt kell megküldeni, míg a nyílt eljárásban az ajánlatkérő a felhívásban köteles megadni a rendelkezésre bocsátás módjára vonatkozó információkat.

Az ajánlatkérő úgy is biztosíthatja a dokumentációhoz való hozzáférést, hogy azt elektronikus úton közvetlenül elérhetővé teszi a gazdasági szereplők számára. Mivel a dokumentáció átvételéhez a törvény különböző joghatásokat fűz (a dokumentációt átvett gazdasági szereplőket értesíteni kell a felhívás vagy a dokumentáció módosításáról, a kiegészítő tájékoztatást meg kell számukra küldeni), elektronikus elérés esetében is megoldást kell találnia arra az ajánlatkérőnek, hogy a dokumentációt elektronikusan letöltő gazdasági szereplők adatait (nevüket, székhelyüket, fax-számot és elektronikus elérhetőséget) rögzítse.

A dokumentáció közvetlen elektronikus elérésének biztosítása esetén a törvény az egyes eljárási fajták szabályainál rögzített módon lehetővé teszi az ajánlattételi határidő rövidebb meghatározását.

A dokumentációt, amely a törvény szóhasználatában minden esetben az ajánlattételhez szükséges dokumentációt jelent, a több szakaszból álló eljárásoknak már a részvételi szakaszában rendelkezésre bocsáthatja az ajánlatkérő. A közbeszerzési irányelvek rendelkezéseinek megfelelően [2004/17/EK irányelv 47. cikk (6) bekezdése; 2004/18/EK irányelv 38. cikk (6) bekezdése] a dokumentáció elektronikus közvetlen elérhetősége csak akkor eredményezheti a meghívásos és közszolgáltatói szerződéseknél a hirdetmény közzétételével induló tárgyalásos eljárásokban az ajánlattételi határidő rövidítését (a külön jogszabályban rendezettek szerint), amennyiben a dokumentáció már az eljárást meghirdető hirdetménynek, azaz a részvételi felhívásnak vagy a közszolgáltatói szerződéseknél eljárás meghirdetésére irányuló időszakos előzetes tájékoztató vagy előminősítési hirdetmény megjelenésének időpontjában elérhető a gazdasági szereplők számára. Az elektronikus közzététel mellett tehát a határidő rövidítéséhez az is szükséges, hogy a dokumentációt ne csak az ajánlattételi felhívással egyidejűleg, hanem már jóval korábban, a hirdetmény megjelenésekor rendelkezésre bocsássa az ajánlatkérő.

A törvény továbbra is lehetővé teszi, hogy az ajánlatkérő ellenértéket kérjen a dokumentációért, amely kizárólag az annak előállításával és az ajánlattevők részére történő rendelkezésre bocsátásával kapcsolatban a közbeszerzési eljárásra tekintettel felmerült költségek mértékéig terjedhet. A dokumentáció előállításának költsége nem csak az adminisztratív költségeket, a fénymásolás, nyomtatás költségét foglalhatja magában, hanem az előállításhoz igénybe vett szellemi tevékenység ellenértékét, pl. adott esetben tanácsadói díjakat is. A törvény azt a kötelezettséget rója az ajánlatkérőre, hogy a dokumentáció ellenértékét valós költségekkel tudja alátámasztani, amennyiben erre nem képes, az önmagában is megalapozza az 52. § (1) bekezdésének megsértését.

A törvény szerint az ajánlatkérő a részvételi jelentkezés elkészítéséhez is kiegészítő iratokat bocsáthat a gazdasági szereplők rendelkezésére. A részvételi jelentkezés elkészítését segítő útmutatás és nyilatkozatminták a törvényben egyértelműen elkülönülnek a dokumentációtól, amely az ajánlattételhez szükséges, elkészítése fő szabály szerint kötelező, és a törvény meghatározza kötelező tartalmát, valamint egyéb jogkövetkezményeket is fűz hozzá (változása esetén határidő-hosszabbítás; ha az ajánlatkérő már a részvételi felhívás megjelenésekor közvetlenül elektronikusan hozzáférhetővé teszi, rövidebb ajánlattételi határidő határozható meg). A különbségtétel azzal függ össze, hogy a közbeszerzési irányelvek is csak az ajánlattételhez szükséges dokumentációhoz fűznek szabályokat, annak tatalmára vonatkozóan rendelkeznek, míg a részvételi jelentkezés elkészítéséhez nyújtott iratok - figyelemmel arra, hogy azok nem tartalmazzák az ajánlattételhez szükséges előírt fontos érdemi információkat - nem szabályozottak. Természetesen az ajánlatkérőnek ezekkel kapcsolatban is be kell tartania a törvény alapelveit, lehetővé kell tennie a megfelelő részvételre jelentkezés benyújtását a gazdasági szereplőknek és a kiegészítő iratokat is a gazdasági szereplők esélyegyenlőségét biztosítva kell rendelkezésre bocsátani, a dokumentáció rendelkezésre bocsátására vonatkozó szabályok megfelelő alkalmazásával, mindazon egyéb szabályok azonban, amelyeket a törvény a dokumentációval kapcsolatban előír (kötelező tartalom, határidőre vonatkozó jogkövetkezmények), nem alkalmazandóak ezen kiegészítő iratokra.

A törvény 54. §-a egy olyan rendelkezést tartalmaz, amely részben az ajánlati vagy több szakaszból álló eljárásokban az ajánlattételi felhívás tartalmára vonatkozik. Építési beruházás és szolgáltatás megrendelése esetében az ajánlatkérő az ajánlati vagy ajánlattételi felhívásban előírhatja, hogy az ajánlattevő tájékozódjon az adózásra, a környezetvédelemre, az egészségvédelemre és a fogyatékossággal élők esélyegyenlőségére, valamint köteles előírni, hogy tájékozódjon a munkavállalók védelmére és a munkafeltételekre vonatkozó olyan kötelezettségekről, amelyeknek a teljesítés helyén és a szerződés teljesítése során meg kell felelni. Ha az ajánlatkérő előírja az (1) bekezdés szerinti követelményekről történő tájékozódást, a dokumentációban köteles megadni azoknak a szervezeteknek (hatóságoknak) a nevét és címét (elérhetőségét), amelyektől az ajánlattevő megfelelő tájékoztatást kaphat. A törvény a hatályos törvénytől eltérően nem ad felhatalmazást a hatóság tájékoztatás-adásának módjára és díjára, az illetékes szerveknek a tájékoztatást ingyenesen, akár honlapjukon közzétéve kell megadnia.

Az 55. §-hoz

A törvény IX. fejezete az ajánlattevőkkel és részvételre jelentkezőkkel kapcsolatos követelményeket szabályozza, amelyek lehetnek az ajánlattevők vagy részvételre jelentkezők jogi helyzetére, műszaki és szakmai feltételekre vagy gazdasági és pénzügyi feltételekkel kapcsolatos követelmények. A jogi helyzetre vonatkozó előírásokat a törvény mint kizáró okokat jeleníti meg, míg a műszaki-szakmai és gazdasági-pénzügyi feltételek a szerződés teljesítésére való alkalmasság körében jelennek meg. Az 55. § ennek megfelelően rögzíti, hogy a közbeszerzési eljárásban csak olyan gazdasági szereplő tehet ajánlatot, amely megfelel az ajánlatkérő által támasztott alkalmassági követelményeknek, és egyben nem áll kizáró ok hatálya alatt. A több szakaszból álló közbeszerzési eljárásokban az ajánlatkérő az előbbieket már a részvételi szakaszban ellenőrzi és érvénytelen lesz a részvételi jelentkezése annak a gazdasági szereplőnek, aki a feltételeknek nem felel meg.

A kizáró okokat (kötelező és választhatóan előírható) a törvény taxatív módon felsorolja, míg az alkalmasságra vonatkozó követelmények nem találhatóak meg a jogszabály szövegében. Külön jogszabály határozza meg, hogy milyen igazolások, nyilatkozatok kérhetőek be a gazdasági szereplőktől, az ajánlatkérő ezek ismeretében köteles az alkalmasság feltételeit úgy meghatározni, hogy legalább egy a műszaki, illetve szakmai alkalmasságra, valamint legalább egy a pénzügyi és gazdasági alkalmasságra vonatkozó alkalmassági követelményt előírjon. Az alkalmassági követelményeket és az azoknak való megfelelés igazolására benyújtandó dokumentumokat az eljárást megindító felhívásban pontosan meg kell jelölni.

Az alkalmassági feltételek meghatározásakor az ajánlatkérőnek a következőkre kell figyelemmel lenni:

- pontosan határozza meg, hogy milyen körülmények megléte esetén alkalmas vagy milyen körülmények hiányában alkalmatlan a szerződés teljesítésére a gazdasági szereplő. Az ajánlatkérő pozitív módon (Alkalmas a részvételre jelentkező/ajánlattevő, ha ...) vagy negatív meghatározással (Alkalmatlan a részvételre jelentkező/ajánlattevő, ha ...) is előírhatja az alkalmassági feltételt.

- az ajánlatkérőnek az alkalmassági követelmények meghatározását a közbeszerzés tárgyára kell korlátoznia. Az alkalmasság körében így pl. csak olyan referenciák követelhetőek meg, amelyek az adott közbeszerzés tárgyához kapcsolódó tapasztalatot igazolnak, vagy csak olyan műszaki felszereltség írható elő, ami az adott közbeszerzés teljesítéséhez szükséges.

- azokat - a közbeszerzés becsült értékére is tekintettel - legfeljebb a szerződés teljesítéséhez ténylegesen szükséges feltételek mértékéig lehet előírni. Az alkalmasság előírása arányos kell hogy legyen az adott közbeszerzés jellemzőivel, nem követelhet meg többet, mint ami valóban szükséges a teljesítéshez vagy pl. a referenciák esetében mint ami valóban alátámasztja, hogy a gazdasági szereplő egy megegyező nagyságrendű feladatot teljesíteni tud.

A törvény 55. § (4) bekezdése szerint az előírt alkalmassági követelményeknek a közös ajánlattevők vagy közös részvételre jelentkezők együttesen is megfelelhetnek azon, a pénzügyi-gazdasági alkalmasság körébe eső követelmények esetében pedig, amelyek értelemszerűen csak egy gazdasági szereplőre vonatkoztathatóak, elegendő, ha egyikük igazolja megfelelőségét. Utóbbi rendelkezés a közös ajánlattevők, illetve részvételre jelentkezők helyzetén könnyít. Az ajánlatkérők által előírt pénzügyi-gazdasági alkalmassági követelmények körében nyilvánvalóan csak egy ajánlattevőre vonatkoztatható például, hogy mérleg szerinti eredménye negatív-e, a beszámoló különböző adataiból számolható mutatószám megfelel-e az előírt mértéknek vagy számláján az ajánlatkérő által megjelölt időszakban volt-e sorbanállás. Ilyen alkalmassági feltételek kizárólag úgy értelmezhetőek, hogy azoknak a gazdasági szereplők egyenként tudnak megfelelni. Az árbevétel tekintetében előírtak ugyanakkor teljesíthetők olyan módon is, hogy az ajánlattevők együttesen felelnek meg az előírtaknak. Az előbbiek szerint a közös ajánlattevők (részvételre jelentkezők) megfelelése jelentheti azt is, hogy valamely feltétel (pl. az árbevétel vagy a referenciák száma) tekintetében az ajánlattevők adatai összeadódnak, valamint azt is, hogy több közül az egyik ajánlattevő rendelkezik az ajánlatkérő által megkövetelt szakemberrel vagy felelősségbiztosítással.

A törvény megszünteti a sok kérdést felvető erőforrást nyújtó szervezet fogalmát, a törvény általános jelleggel rögzíti, hogy az előírt alkalmassági követelményeknek az ajánlattevők más szervezet kapacitására támaszkodva is megfelelhetnek, a közöttük fennálló kapcsolat jogi jellegétől függetlenül. Ebben az esetben meg kell jelölni az ajánlatban, két szakaszból álló eljárásban a részvételi jelentkezésben ezt a szervezetet és az ajánlati (részvételi) felhívás vonatkozó pontjának megjelölésével azon alkalmassági követelményt (követelményeket), melynek igazolása érdekében az ajánlattevő (részvételre jelentkező) ezen szervezet erőforrására (is) támaszkodik. A törvényben zárójelbe tett „is” szócska kifejezi, hogy a külső szervezet adtainak felhasználása egyrészt helyettesítheti az ajánlattevő alkalmasság igazolása körében megjelölt adatait, másrészt kiegészítheti azokat.

A kapacitásait rendelkezésre bocsátó szervezet az előírt igazolási módokkal azonos módon köteles igazolni az adott alkalmassági feltételnek történő megfelelést, továbbá köteles nyilatkozni, hogy a szerződés teljesítéséhez szükséges erőforrások rendelkezésre állnak majd a szerződés teljesítésének időtartama alatt. Szükséges azonban rendelkezni arról, hogy olyan esetekben, amikor az alkalmasság igazolásához bemutatottakat az ajánlattevő a szerződés teljesítése során nem tudja ténylegesen igénybe venni (ilyen tulajdonképpen minden, a múltra vonatkozó feltétel előírása, különösen a beszámoló adatai vagy a teljesített szerződéses referenciák), a visszaélések elkerülése érdekében a jogszabály tartalmazzon olyan előírást, amely biztosítja, hogy a külső szervezet adatai valóban alátámasztják az ajánlattevő alkalmasságát. Referenciák esetén az előbbiekre figyelemmel az ajánlattevőnek nyilatkoznia kell arról, hogy milyen módon vonja be a teljesítés során azt a szervezetet, amelynek adatait az alkalmasság igazolásához felhasználja, és a bevonás leírt módjának ténylegesen lehetővé kell tennie e szervezet szakmai tapasztalatának felhasználását a szerződés teljesítése során. A gazdasági és pénzügyi alkalmasság igazolása során a ténylegesen rendelkezésre nem bocsátható pénzügyi kapacitásra vonatkozó adatokat pedig csak akkor lehet külső szervezettel igazolni, ha az ajánlattevő ajánlatában (részvételi jelentkezésében) benyújtja az alkalmasság igazolásában részt vevő más szervezet nyilatkozatát, amelyben e más szervezet az ajánlattevő fizetésképtelensége esetére kezességet vállal az ajánlatkérő mindazon kárának megtérítésére, amely az ajánlatkérőt az ajánlattevő teljesítésének elmaradásával vagy hibás teljesítésével összefüggésben éri, és amely más biztosítékok érvényesítésével nem térül meg. A kezességvállalással tehát a törvény a visszaélések elkerülése érdekében komoly felelősségvállalást ír elő azon szervezetek számára, amelyek olyan kapacitásaikkal igazolják az ajánlattevő alkalmasságát, amelynek a teljesítés során konkrét felhasználása nem elképzelhető. A kezesség a törvény háttérjogszabályát képező Ptk. 272. §-a alapján a hitelező (ez esetben az ajánlatkérő) és a kezes (a kapacitásait rendelkezésre bocsátó szervezet) szerződésével jön létre. Kezességgel feltételes és jövőbeni követelés is biztosítható, és bár a kezesség vállalása a Ptk. 272. § (2) bekezdése alapján csak írásban történhet, a kezesi szerződés érvényessége a bírói gyakorlat alapján nincs írásbeli alakhoz kötve, ezért a kezesség vállalásának elfogadása más módon is megtörténhet (pl. ráutaló magatartással), a kezesség elfogadását nem kell feltétlenül írásban visszaigazolni (BH1993. 631, BH1995. 108, BDT2007. 1535). Az előbbieknek megfelelően tehát a kapacitásait rendelkezésre bocsátó szervezet kezességvállaló nyilatkozata az ajánlatkérő kifejezett írásbeli visszaigazolása hiányában is érvényesíthető kötelezettségvállalást keletkeztet, amennyiben az alkalmasság igazolásához az ajánlatkérő a nyilatkozatot elfogadja, ez egyúttal magában foglalja a jogszabály által előírt kezességvállalás elfogadását is az ajánlatkérő részéről. A külső szervezet kezességvállalása ugyanakkor többszörösen feltételes, felelőssége csak arra az esetre áll fenn, ha az az ajánlattevő lesz a nyertes ajánlattevőként szerződő fél, amelynek alkalmasságát igazolta, az ajánlattevő fizetésképtelen helyzetbe kerül, másrészt felelőssége csak azon károk megtérítésére szorítkozik, amely más biztosítékok érvényesítésével nem térült meg az ajánlatkérő számára.

Az 56-57. §-hoz

A törvény 56-57. §-ai a kizáró okokra vonatkozó szabályokat tartalmazzák. A kizáró okok határozzák meg azokat a körülményeket, amelyek fennállása esetén az ajánlattevő, a részvételre jelentkező, az alvállalkozó vagy az alkalmasság igazolásában részt vevő szervezet az eljárásból kizárásra kerül. A kizárás esetleges későbbi jogkövetkezményei (a törvény 56. § (1) bekezdés j) pontja szerint) azt a szervezetet (személyt) terhelik, akinek vonatkozásában a kizáró ok fennáll és emiatt az eljárásból kizárják, az érintett közbeszerzési eljárásban azonban az ajánlattevő (részvételre jelentkező) mellett az alvállalkozó vagy az alkalmasság igazolásában részt vevő szervezet kizárása is mindenképp kihat a teljes ajánlatra (részvételi jelentkezésre), és annak érvénytelenségét eredményezi a törvény 74. § (1) bekezdés c) pontja szerint.

Az 56. § azokat a kizáró okokat tartalmazza, amelyeket a közbeszerzési eljárásban kötelező érvényesíteni és az ajánlattevői oldalon részt vevő minden szereplőre vonatkoznak (ajánlattevő, alvállalkozó, az alkalmasság igazolásában részt vevő szervezet). Ezeknek a kizáró okoknak a köre változik az illegálisan tartózkodó harmadik országbeli állampolgárokat foglalkoztató munkáltatókkal szembeni szankciókra és intézkedésekre vonatkozó minimumszabályokról szóló, 2009. június 18-i 2009/52/EK európai parlamenti és tanácsi irányelv 7. cikk (1) bekezdés b) pontjának átültetése révén. Ezen irányelvi rendelkezésen alapul a törvény 56. § (1) bekezdés gb) pontja, amely előírja, hogy a közbeszerzési eljárásban nem lehet ajánlattevő, alvállalkozó vagy alkalmasságot igazoló szervezet az a foglalkoztató, aki a harmadik országbeli állampolgárt foglalkoztató harmadik országbeli állampolgárok beutazásáról és tartózkodásáról szóló 2007. évi II. törvény szerinti engedély nélkül foglalkoztat. Lényeges jogpolitikai célt jelenít meg, hogy az adóelkerülést célzó offshore vállalkozások nem vehetnek részt a közbeszerzési eljárásokban sem ajánlattevői, sem alvállalkozói vagy kapacitást biztosító szervezetként.

Az 57. § azon kizáró okok körét szabályozza, amelyek közül egy vagy több az ajánlatkérő választása szerint írható elő az eljárásban. Ezek a kizáró okok - megelőzendő azok megkerülését - szintén előírhatóak az ajánlatkérő választása szerint az ajánlattevő mellett az alvállalkozókra vagy az alkalmasság igazolásában részt vevő szervezetre is.

Kisebb változást jelent a választható kizáró okok körében, hogy a köztartozások esetére a törvény nem tartja fenn azt az önkormányzati ajánlatkérőkre jelenleg vonatkozó eltérő szabályt, hogy a helyi önkormányzati ajánlatkérő az önkormányzati adóhatóság által nyilvántartott adótartozásra vonatkozó kizáró okot írhat elő. A rendelkezés elmaradása az adminisztratív terhek csökkentésének céljával áll összefüggésben arra tekintettel, hogy a helyi adóval kapcsolatban - nyilvánosan elérhető elektronikus adatbázis hiányában - igazolást kell becsatolni, amely a fővárosban a kétszintű önkormányzati rendszer és az ehhez igazodó helyi adókkal kapcsolatos hatás- és jogkör megosztása alapján mind a kerületi adóhatóság, mind pedig a főváros önkormányzati adóhatósága igazolásának a csatolását is jelenti. A jogalkotó úgy ítéli meg, hogy ezen igazolási teher megszüntetése nem jelent aránytalan könnyítést az ajánlattevők számára, ugyanakkor az eljárások gyorsabb és eredményesebb lefolytatása érdekében indokolt.

Az 58. §-hoz

Általánosan az igazolás-benyújtási kötelezettségekre vonatkozóan tartalmazza a törvény 58. §-ának (1) bekezdése, hogy az ajánlatkérő kizárólag olyan igazolások benyújtását írhatja elő a gazdasági szereplők számára, amelyek szükségesek az ajánlatok vagy a részvételi jelentkezések elbírálásához, mivel igazolják

- az ajánlattevők megfelelőségét, az ajánlati biztosíték rendelkezésre bocsátását és a kizáró okok fenn nem állását;

- azt, hogy az ajánlattevő által megajánlott áruk, szolgáltatások, illetve építési munkák, építmények megfelelnek az ajánlatkérő által előírtaknak.

Az előbbiekből következik tehát, hogy az ajánlatkérő a jogszabályban foglalt igazolási kötelezettségen kívül csak olyan egyéb igazolások benyújtását írhatja elő, amely a közbeszerzés tárgyával kapcsolatos ajánlatkérői előírásoknak való megfelelést szolgálja. Az 58. § (1) bekezdésének szabálya az előírható igazolások körét szabályozza, igazolásról jellemzően akkor beszélhetünk, ha valamely körülményt az ajánlatevőtől különálló személy/szervezet tanúsít.

Egyéb dokumentumok adott esetben a fenti két tárgykörön kívül is megkövetelhetőek, pl. egy tartalomjegyzék vagy valamely szerződéses feltételre vonatkozó ajánlattevői nyilatkozat benyújtása, az ajánlatkérőnek azonban ilyen esetben is a rendeltetésszerű joggyakorlás követelményére figyelemmel kell eljárnia, amelyből következik, hogy indokolatlan kötelezettségekkel nem nehezítheti meg az érvényes ajánlattételt.

A törvény a jelenleg hatályos törvénytől eltérően nem sorolja fel az alkalmasság és a kizáró okok tekintetében az ajánlattevők (részvételre jelentkezők) által benyújtandó dokumentumok, igazolások körét. A Kormány rendeletben határozza meg, hogy az ajánlatkérő az alkalmasság és a kizáró okok igazolására milyen igazolási módokat, illetve milyen dokumentumok benyújtását írhatja elő vagy köteles elfogadni. Utóbbi fordulat arra utal, hogy ha egy gazdasági szereplő az ajánlatkérő által a gazdasági és pénzügyi alkalmasság körében kért dokumentumot valamely jogos okból nem tudja benyújtani (pl. nem tudja két évvel korábbi beszámolóját csatolni az eljárásban, mivel két éve még nem állt fenn a cég) más egyéb, megfelelőnek tekintett irattal igazolhatja gazdasági és pénzügyi alkalmasságát. Az igazolási mód szabályait ebben a kérdésben is a külön jogszabály rendezi.

A törvény szerint a szerződés teljesítéséhez igénybe venni kívánt alvállalkozók, valamint az alkalmasság igazolásában részt vevő szervezet tekintetében az ajánlattevő vagy részvételre jelentkező a kötelező kizáró okokra vonatkozóan csak nyilatkozni köteles, hogy e szervezetek nem tartoznak a kizáró okok hatálya alá, egyéb igazolásokat vagy nyilatkozatokat e szervezeteknél nem szükséges csatolni a kizáró okokról.

Figyelemmel arra, hogy számos kizáró ok fenn nem állását az ajánlattevő nyilatkozata igazolja, az ajánlatkérő jogosult az ajánlatban vagy részvételi jelentkezésben benyújtott igazolások, nyilatkozatok tartalmának ellenőrzése érdekében más állami szervtől vagy gazdasági szereplőtől információt kérni. Ezen jogosultságnak a biztosítása segíti az ajánlattevő nyilatkozatának ellenőrzését olyan kizáró okok vonatkozásában, amelyeket az ajánlatkérő egyébként nem tudna ellenőrizni, ha azzal kapcsolatban kétség merül fel, a megkeresett szervezet három munkanapon belül köteles az információt megadni.

Az 59. §-hoz

A § az ajánlati biztosíték szabályait rendezi.

Az ajánlatkérő - az eljárást megindító felhívásban - ajánlati biztosíték adásához kötheti a közbeszerzési eljárásban való részvételt, amellyel az ajánlattevők ajánlati kötöttségének megtartását biztosítja.

Az előbbiekből következik, hogy csak az ajánlattétel köthető biztosítékhoz, a több szakaszból álló eljárásoknak a részvételi szakaszában történő részvétel nem. Az eljárást megindító felhívásra vonatkozó rendelkezések szerint az ajánlati biztosítékra vonatkozóan ugyanakkor már a részvételi felhívásban fel kell tüntetni, hogy az ajánlatkérő az eljárás ajánlattételi szakaszában való részvételt milyen összegű biztosíték adásához fogja kötni. Erre azért van szükség, hogy a gazdasági szereplők ebben a szakaszban megítélhessék, milyen terhet ró majd rájuk az ajánlattételi szakaszban a biztosíték rendelkezésre bocsátása.

Az ajánlati biztosítékot az ajánlattevőnek ajánlata benyújtásával egyidejűleg vagy az ajánlatkérő által az ajánlati vagy ajánlattételi felhívásban meghatározott időpontig (ez általában néhány nap az ajánlattételi határidőt megelőzően), az ott megjelölt mértékben kell az ajánlatkérő rendelkezésére bocsátania. Az ajánlattevőnek igazolnia is kell, hogy a biztosítékot az ajánlatkérő rendelkezésére bocsátotta. Amennyiben az ajánlattevő ajánlatában nem csatolja az erre vonatkozó igazolást, azt hiánypótlás keretében nyújthatja be. Lényeges különbség azonban, hogy amennyiben az ajánlattevő a biztosítékot az ajánlatkérő által előírt határidőre nem, vagy az előírt mértéknél kisebb összegben bocsátotta rendelkezésre, ajánlata érvénytelen, magát az ajánlati biztosítékot tehát nem lehet hiányként pótolni.

A biztosíték az ajánlattevő választása szerint teljesíthető az előírt pénzösszegnek az ajánlatkérő fizetési számlájára történő befizetésével, bankgarancia biztosításával vagy biztosítási szerződés alapján kiállított - készfizető kezességvállalást tartalmazó - kötelezvénnyel. A befizetés helyét, az ajánlatkérő fizetési számlaszámát, továbbá a befizetés igazolásának módját az ajánlati vagy ajánlattételi felhívásban meg kell határozni.

A törvény az ajánlati biztosítékkal kapcsolatban is érvényesíti azt az elvet, hogy az ajánlattevőkkel szemben előírt követelményeknek arányosaknak kell lenniük. A biztosíték mértékét ezért az ajánlatkérőnek azzal arányosan kell meghatároznia, hogy előre láthatólag mekkora költségeket okoz számára az ajánlatnak az ajánlati kötöttség ideje alatti visszavonása vagy a szerződéskötésnek az ajánlattevő érdekkörében felmerült okból történő meghiúsulása.

Ha az ajánlattevő az ajánlati kötöttségének ideje alatt ajánlatát visszavonja, vagy a szerződés megkötése az érdekkörében felmerült okból hiúsul meg, a biztosíték az ajánlatkérőt illeti meg.

A biztosítékot vissza kell fizetni a törvény által meghatározott határidőben minden olyan esetben, amikor az ajánlattevő ajánlati kötöttségéhez megfelelően tartja magát az eljárásban. Az előbbiektől eltérően a nyertes ajánlattevő részére akkor nem kell visszafizetni a biztosítékot, ha a biztosíték az ajánlati felhívás szerint a megkötött szerződést biztosító mellékkötelezettséggé válik.

Az ajánlati biztosíték ugyanakkor az ajánlatkérőnek a törvényben meghatározott kötelezettségei teljesítését is biztosítja. Ha az ajánlatkérő az eljárásban való részvételt biztosíték adásához kötötte, a pénzben teljesített biztosíték kétszeres összegének megfizetésére köteles, ha nem tájékoztatja az elbírálásra rendelkezésére álló időtartam alatt az ajánlattevőket az eljárás eredményéről vagy ha a nyertes ajánlattevővel a szerződést nem köti meg.

Figyelemmel arra, hogy a törvény az ajánlati kötöttség időtartamát korlátozza, és - ha több idő szükséges az elbíráláshoz - az ajánlatkérő felhívhatja az ajánlattevőket ajánlataik további fenntartására, szükséges rendezni, hogy ebben az esetben mi lesz a biztosíték sorsa. Ilyenkor ugyanis az 59. § (6) bekezdés a) pontjától eltérően nem arról van szó, hogy az ajánlatkérő nem értesíti időben az ajánlattevőket az eljárás eredményéről, hanem él azzal a törvény adta lehetőségével, hogy az ajánlattevőket felhívja ajánlataik további fenntartására, amely idő alatt azokat el tudja bírálni. Amennyiben az ajánlatkérő felhívására egy ajánlattevő - vagy mindegyik ajánlattevő - úgy dönt, hogy nem tartja fenn ajánlatát, a biztosíték nem kétszeres összegben jár vissza.

Mivel az ajánlati biztosíték az ajánlati kötöttséget biztosítja, a biztosítékot az ajánlatkérő is csak ezen időszakra írhatja elő. Amennyiben sor kerül az ajánlati kötöttség meghosszabbítására, az időközben lejárt kezességvállalás vagy bankgarancia megújítása szükséges, amelyre az ajánlatkérőnek már abban a felhívásban fel kell hívnia az ajánlattevők figyelmét, amelyben ajánlataik fenntartását kéri tőlük.

A 60. §-hoz

Az ajánlatokkal és a részvételi jelentkezésekkel kapcsolatos általános szabályokat rögzít. Az ajánlatot az ajánlattevőknek úgy kell elkészítenie, hogy megfeleljen az ajánlatkérő által az ajánlattételi (vagy esetleg már a részvételi) felhívásban és a dokumentációban az ajánlatokkal kapcsolatban támasztott feltételeknek, mind tartalmi, mind pedig formai szempontból. Az ajánlatnak emellett a jogszabályokban meghatározott feltételeknek is meg kell felelnie, hiszen az ajánlatkérő előírásain túl az is érvénytelenségi ok, ha az ajánlat egyébként a jogszabályokban megszabott előírásoknak nem felel meg. A közbeszerzési jogszabályoknak való megfelelés tekintetében a kettő nagy részben egybeesik, hiszen az ajánlatkérő a törvény értelmében számos kötelezettségre a felhívásban köteles a figyelmet felhívni.

Több szakaszból álló eljárásban a részvételi jelentkezést a részvételre jelentkezőnek a részvételi felhívásban meghatározott tartalmi és formai követelményeknek megfelelően kell elkészítenie és benyújtania. A törvény itt sorol még fel néhány olyan elemet, amelyet a részvételi jelentkezésnek vagy az ajánlatnak tartalmaznia kell.

A korábbi Kbt-vel megegyezően előírja, hogy az ajánlatnak tartalmaznia kell az ajánlattevő kifejezett ajánlati nyilatkozatát, amelyben nyilatkozik az ajánlati vagy ajánlattételi felhívás feltételeire, a szerződés megkötésére és teljesítésére, valamint a kért ellenszolgáltatásra vonatkozóan.

A részvételi jelentkezéssel kapcsolatos alapvető szabály, hogy abban a részvételre jelentkező nem tehet ajánlatot.

Az ajánlatban, több szakaszból álló eljárásban a részvételi jelentkezésben továbbá az ajánlattevőnek vagy részvételre jelentkezőnek az egyéb előírt dokumentumok benyújtása mellett nyilatkoznia kell arról, hogy a kis- és középvállalkozásokról, fejlődésük támogatásáról szóló törvény szerint mikro-, kis- vagy középvállalkozásnak minősül-e.

Mind az ajánlatnak, mind a részvételi jelentkezésnek kell felolvasólapot tartalmaznia, amely feltünteti azokat az információkat, amelyeket ajánlatkérő köteles a bontáson nyilvánosan ismertetni.

Az ajánlattevő és a részvételre jelentkező az ajánlattételi, illetve részvételi határidő lejártáig módosíthatja vagy visszavonhatja az ajánlatát, illetve részvételi jelentkezését. Arra vonatkozóan, hogy az ajánlattevőt az ajánlattételi határidő lejárta után hogyan terheli ajánlati kötöttség, az egyes eljárási fajtákra vonatkozóan meghatározott szabályok irányadóak.

A 61-62. §-hoz

Az ajánlatok és a részvételi jelentkezések benyújtásának módjára vonatkozó rendelkezéseket, valamint a bontás szabályait rögzíti.

Az ajánlatokkal és a részvételi jelentkezésekkel kapcsolatos követelmény, hogy azokat írásban és zártan, az ajánlati, ajánlattételi vagy részvételi felhívásban megadott címre közvetlenül vagy postai úton kell benyújtani az ajánlattételi, illetve részvételi határidő lejártáig. A törvény az érvénytelenség szabályainál nem teszi lehetővé, hogy olyan formai követelmény hiánya miatt minősüljön egy ajánlat érvénytelennek, amelyet az ajánlatkérő írt elő. A jogszabályban foglalt formai követelmények, az e §-ban foglalt írásbeli és zárt csomagolású ajánlat hiánya ugyanakkor érvénytelenséghez vezet, hiszen természeténél fogva nem olyan hibáról van szó, amelynek hiánypótlás keretében korrigálására sor kerülhetne.

Az ajánlatkérő az ajánlatoknak és részvételi jelentkezéseknek a postai és személyes benyújtástól eltérő módon történő benyújtását is megengedheti, így különösen az elektronikus benyújtást, ha képes biztosítani, hogy az ajánlattételi, illetve részvételi határidő lejárta előtt ne kerüljenek felbontásra, valamint az ajánlatkérő érdekkörében ne kerüljenek jogosulatlan felhasználóhoz.

A törvény azt is rendezi, hogy a határidő után beérkezett ajánlat vagy részvételi jelentkezés csomagolása az ajánlattevő, illetve részvételre jelentkező személyének megállapítása céljából bontható fel, egyéb tekintetben az ajánlatkérő azokat nem vizsgálja és a felbontásról jegyzőkönyvet kell felvenni.

Az eljárásokban a nyilvánosság elvét jeleníti meg a bontás, mint eljárási cselekmény, amelynek során a közbeszerzési eljárásban részt vevő gazdasági szereplők meggyőződhetnek arról, hogy mely ajánlatok és részvételi jelentkezések érkeztek be határidőre, és a versenytársak milyen ajánlatot tettek. Az ajánlatok bontása különösen azért garanciális jelentőségű, mert az egy időben történő nyilvános bontás révén az ajánlatkérő nem oszthat meg az ajánlattételi határidőt megelőzően semmilyen információt az ajánlattevőkkel pl. a másik által tett ajánlati árról. Sem az irányelvek, sem más európai jogszabályok nem írják elő a részvételi jelentkezések nyilvános bontását, amelynek funkciója csupán annyi, hogy ellenőrizhessék a gazdasági szereplők, valóban határidőre érkeztek be a részvételi jelentkezések. A nyilvánosság egyfajta garanciát jelent, ezért a törvény a részvételi bontás intézményének megtartása mellett döntött, bár annak esetleg negatív hatásai is lehetnek az egymással versenyző gazdasági szereplők ajánlattételt megelőző megismerkedésére figyelemmel.

A bontáson a nyilvánosságot csak az ajánlatok bontására nézve korlátozza a törvény, mivel csak itt hangzanak el érdemi információk az ajánlatokról, amelyekkel kapcsolatban a törvény a gazdasági szereplők üzleti érdekeit védelemben részesíti. A bontáson az ajánlatkérőnek azt is lehetővé kell tennie, hogy aki a jelenlétre jogosultak közül kéri, betekinthessen felolvasólapba, ezáltal nem férhet kétség hozzá, hogy az ajánlatkérő valóban azt olvassa fel, amit ajánlatában az ajánlattevő benyújtott. A bontásról az ajánlatkérőnek jegyzőkönyvet kell készítenie, amelyet a bontástól számított öt napon belül meg kell küldeni az összes ajánlattevőnek vagy a részvételi jelentkezések bontása esetén részvételre jelentkezőnek.

A 63-66. §-hoz

Az ajánlatok, valamint a részvételi jelentkezések felbontását követően az ajánlatkérő feladata azok elbírálása, amely kötelezettség alól kizárólag akkor mentesül, ha a közbeszerzés megkezdését követően általa előre nem látható és elháríthatatlan ok következtében beállott lényeges körülmény miatt nem lenne képes a szerződés megkötésére, illetve a szerződés megkötése esetén annak teljesítésére. A több szakaszból álló eljárás ajánlattételi szakaszában pedig csak akkor, ha az előre nem látható és elháríthatatlan akadály az ajánlattételi határidő lejárta után következett be.

Az ajánlatok elbírálása során ajánlatkérőnek meg kell ítélnie, hogy mely ajánlatok érvényesek vagy érvénytelenek. Ennek keretében egyszakaszos eljárásokban meg kell állapítania az ajánlattevő alkalmasságát vagy alkalmatlanságát (több szakaszból álló eljárásokban ez a részvételi jelentkezések bírálatakor történik), illetve hogy van-e olyan ajánlattevő, akit az eljárásból ki kell zárni, és az ajánlatok minden egyéb tekintetben megfelelnek-e az ajánlati (ajánlattételi vagy a már a részvételi felhívásban meghatározott követelmények esetén a részvételi) felhívásban és a dokumentációban, valamint a jogszabályokban meghatározott feltételeknek. Ennek a vizsgálatnak a keretében kerülhet sor hiánypótlásra, felvilágosítás kérésére, számítási hiba javítására vagy irreálisan alacsony árral összefüggésben indokolás kérésére.

Az ajánlatkérő feladata mindazon tények, adatok ellenőrzése, amelyek magyar nyelven rendelkezésre álló, elektronikus, hatósági vagy közhiteles nyilvántartásból ingyenesen elérhetőek.

Az ajánlatkérő köteles a bírálat során megállapítani, hogy mely ajánlatok érvénytelenek, és hogy van-e olyan ajánlattevő, akit az eljárásból ki kell zárni. Ezt követően az érvényes ajánlatokat az eljárást megindító felhívásban meghatározott értékelési szempont, illetve részszempontok alapján kell értékelni.

A részvételi jelentkezések elbírálása során az ajánlatkérőnek azt kell vizsgálnia, hogy a jelentkezések megfelelnek-e a részvételi felhívásban, valamint a jogszabályokban meghatározott feltételeknek, és meg kell állapítani a részvételre jelentkező szerződés teljesítésére való alkalmasságát vagy alkalmatlanságát. Az ajánlatkérő köteles megállapítani, hogy mely részvételi jelentkezések érvénytelenek, és hogy van-e olyan részvételre jelentkező, akit az eljárásból ki kell zárni. A részvételi szakaszban is helye van hiánypótlásnak vagy felvilágosítás-kérésnek. Ha az ajánlatkérő élt azzal a lehetőséggel, hogy korlátozza az ajánlattételre felhívott gazdasági szereplők számát, az érvényes részvételi jelentkezést benyújtókat rangsorolja is a részvételi szakasz végén.

A 65. § azt határozza meg, hogy mennyi idő alatt kell az elbírálást elvégezni. Az ajánlatkérő az ajánlatokat a lehető legrövidebb időn belül köteles elbírálni, legkésőbb azonban úgy, hogy az ajánlattevőknek az eljárást lezáró döntésről való értesítésére az ajánlati kötöttség fennállása alatt sor kerüljön. Az ajánlatok elbírálásának gyorsítását ösztönzik az ajánlati kötöttség szabályai. Az ajánlatkérőnek az ajánlatok elbírálásáról készített összegezést az ajánlati kötöttség időtartama alatt kell kiküldenie az ajánlattevőknek, a törvény a közbeszerzési eljárás egyes fajtáinak szabályai között pedig rögzíti, hogy mely időpontban kezdődik az ajánlattevő ajánlati kötöttsége és annak fennállása legfeljebb meddig írható elő. Amennyiben az ajánlatkérő a megjelölt határidőben nem tudja elvégezni a bírálatot, a törvény is fenntartja a megadott időtartam meghosszabbításának lehetőségét, mivel azonban az ajánlattevő az ajánlati kötöttség lejártával nem köteles ajánlatát fenntartani, amennyiben az ajánlatkérő időben elnyújtja az ajánlatok bírálatát, az ajánlati kötöttség időtartamának lejártát követően az ajánlattevő úgy is nyilatkozhat, hogy nem tartja fenn ajánlatát egy meghosszabbított időtartamra. Utóbbi az ajánlatkérő számára erősíti annak kötelezettségét, hogy a lehető leggyorsabban végezze az ajánlatok bírálatát.

Az ajánlatkérő a részvételi jelentkezéseket szintén köteles a lehető legrövidebb időn belül elbírálni, az elbírálást olyan időtartam alatt kell elvégeznie, hogy a részvételi szakasz eredményéről a részvételre jelentkezők értesítése megelőzze a részvételi felhívásban előre feltüntetett, az ajánlattételi felhívás megküldésének időpontját. Ha ez az időtartam az elbírálásra nem elegendő, az ajánlatkérő - a részvételre jelentkezők értesítésével - további 30 nappal elhalaszthatja az ajánlattételi felhívás megküldésének eredetileg megjelölt időpontját.

A 67. §-hoz

A hiánypótlás és az ajánlattevőktől vagy részvételre jelentkezőktől való felvilágosítás kérésének célja egyaránt az érvényes ajánlattétel elősegítése. Ennek érdekében a törvény mindkét intézmény alkalmazását kötelezővé teszi az ajánlatkérő számára - feltéve, hogy az ajánlat vagy részvételi jelentkezés valamilyen hiányt vagy hibát mutat vagy abban nem egyértelmű kijelentés található.

Az ajánlatkérő köteles minden ajánlattevő (részvételre jelentkező) számára azonos módon biztosítani a hiánypótlás lehetőségét, nincs mód a hiánypótlás lehetőségének kizárására vagy a Kbt. szabályaihoz képest korlátozására. Szintén kötelező a felvilágosítás megadására felhívni az ajánlattevőt vagy részvételre jelentkezőt a nem egyértelmű nyilatkozatok, kijelentések tartalmának tisztázása érdekében. A hiánypótlási felhívásban pontosan meg kell jelölni a pótlandó hiányokat. Az ajánlatkérő köteles újabb hiánypótlást elrendelni, ha a korábbi hiánypótlási felhívásban nem szereplő hiányt észlelt, lényeges azonban, hogy a korábban már megjelölt hiányok az előírt hiánypótlási határidő lejárta után már nem pótolhatóak. A hiánypótlási határidőn, illetve határidőkön belül van lehetősége az ajánlattevőnek önkéntesen pótolni olyan hiányokat is, amelyeket az ajánlatkérő nem vett észre, ezért a hiánypótlási felhívásban nem szerepelnek. A hiánypótlás rendeltetése, hogy az ajánlatokban vagy részvételi jelentkezésekben előforduló kisebb hibák és hiányosságok ne okozzanak érvénytelenséget, ne vezessenek a verseny csökkenéséhez, a befektetett erőforrások elvesztegetéséhez. Az előbbi jogszabályi célra figyelemmel a „hiánypótlás” kifejezés tágan értelmezendő, iratok pótlását és azok hibáinak javítását is jelentheti. A hiánypótlás keretében nem lehet új gazdasági szereplő bevonni az eljárásba.

Lényeges ugyanakkor, hogy a hiánypótlás és a felvilágosítás megadása ne adjon lehetőséget valamely ajánlattevőnek vagy részvételre jelentkezőnek a verseny tisztaságát sértő előnyben részesítésére. Ezt biztosítja egyrészt, hogy a törvény szerint a hiányok pótlása csak arra irányulhat, hogy az ajánlat vagy részvételi jelentkezés megfeleljen az ajánlati felhívás, a dokumentáció vagy a közbeszerzésre vonatkozó jogszabályok előírásainak, a felvilágosítás kérése pedig csak arra, hogy az elbíráláshoz szükséges tisztázása valamely nem egyértelmű kérdésnek megtörténhessen. Másrészt a törvény azt is rögzíti, hogy a hiánypótlás vagy a felvilágosítás megadása nem járhat a verseny tisztaságának, az átláthatóságnak, az esélyegyenlőségnek, a jóhiszeműség és tisztesség, valamint a rendeltetésszerű joggyakorlás elveinek sérelmével. Arra is figyelemmel kell továbbá lenni, hogy az ajánlati kötöttséget, amely az ajánlattevő szakmai ajánlatához való kötöttségeként értelmezhető, ne sértse a hiánypótlás vagy a felvilágosítás megadása.

Ez utóbbi alól azonban kivételt jelent, hogy a szakmai ajánlatban is javítható olyan nem jelentős, egyedi részletkérdésre vonatkozó hiba, amelynek változása a teljes ajánlati árat vagy annak értékelés alá eső részösszegét, az ajánlattevők közötti verseny kimenetelét és az értékeléskor kialakuló sorrendet nem befolyásolja. Nem cél tehát, hogy a szakmai ajánlat kisebb hibáját ne lehessen javítani, ez a javítás azonban nem járhat az ár változtatásával vagy az ajánlattevők sorrendjét vagy pl. több fordulós tárgyalásoknál az ajánlattevők számának csökkentésekor a verseny eredményét befolyásoló módosítással. A szakmai ajánlat javítása tehát egyrészt nem lehet átfogó és jelentős, másrészt a kialakuló sorrendet nem befolyásolhatja.

Amennyiben a hiánypótlást vagy a felvilágosítást nem, vagy nem az előírt határidőben, illetve a fentiek szerint nem módosítható körben teljesítették, kizárólag az eredeti példányokat lehet figyelembe venni a bírálat során.

A 68. §-hoz

A 68. § az ajánlatkérő feladatává teszi az ajánlatokban előforduló és az értékelési szempontok szerinti eredményt befolyásoló számítási hiba javítását. Az ajánlatkérő akkor is végezhet számítási hiba-javítást az ajánlatban, ha a hiba nem az ellenértékben, hanem valamely - értékelésre kerülő - más mennyiségi adatban fordul elő. Az ajánlatkérőnek arra van lehetősége, hogy az ajánlatban szereplő alapadatok felhasználásával végezzen matematikai műveletet, az ajánlatban feltüntetett alapadatokat azonban nem változtathatja meg.

A 69-70. §-hoz

A 69. § az irreálisan alacsony ár esetében követendő eljárást szabályozza. Az ajánlattevők a közbeszerzési versenyhelyzetben esetenként a verseny tisztaságát sértő kötelezettségeket vállalnak annak érdekében, hogy elnyerjék az ajánlatkérő megrendelését. A törvény a „kirívóan alacsony ár” helyett aránytalanul alacsony árról szól annak érdekében, hogy kifejezze, az ajánlatoknak a túl alacsony összegét nem első sorban egymáshoz, hanem a szerződés tárgyának értékéhez viszonyítva lehet megítélni. Az ár aránytalanul alacsony voltának megítélésekor az ajánlatkérő korábbi tapasztalataira, a közbeszerzést megelőzően végzett piacfelmérés eredményére vagy a közbeszerzést megelőzően a szükséges anyagi fedezet meghatározásához felhasznált egyéb adatokra támaszkodik. Annak érdekében, hogy a jogalkalmazók számára egy objektív határt is megállapítson a jogszabály, amely megkönnyíti annak eldöntését, mikor van szó aránytalanul alacsony árról, a törvény előírja, hogy köteles az ajánlatkérő alkalmazni az irreálisan alacsony ár esetén követendő eljárást különösen akkor, ha az ajánlatban foglalt ellenszolgáltatás több mint húsz százalékkal eltér az ajánlatkérő rendelkezésére álló - az ellenszolgáltatás önállóan értékelésre kerülő valamely eleme esetén az adott elemre eső - anyagi fedezet összegétől. Az anyagi fedezet összegét a törvény szerint az ajánlatok, illetve végleges ajánlatok bontását megelőzően az ajánlatkérőnek el kell árulnia.

Az aránytalanul alacsony árral kapcsolatos ajánlatkérői eljárás második lépcsője az ajánlattevő által árának megalapozottságáról benyújtott indokolás értékelése. A törvény egyértelművé teszi, hogy az indokolásra felhívott ajánlattevőt terheli az ajánlati ár megalapozottságát alátámasztó minden információ megosztása az ajánlatkérővel, az ő terhére esik, ha indokolásában nem bocsát megfelelő adatokat rendelkezésre. Új elem a törvényben az ajánlatkérő döntésének segítése érdekében, hogy az ajánlatkérő összehasonlítás céljából a többi ajánlattevőtől is kérhet be meghatározott ajánlati elemeket megalapozó adatokat. Az ajánlatkérő köteles érvénytelenné nyilvánítani az ajánlatot, ha nem tartja elfogadhatónak és a gazdasági ésszerűséggel összeegyeztethetőnek az indokolást.

A 70. § az aránytalanul alacsony ár mintájára tartalmazza azt az eljárást, amelyet az ajánlatnak az értékelési szempontok szerinti valamely aránytalan tartalmi eleme esetén követnie kell ajánlatkérőnek.

A 71-73. §-hoz

A törvény az ajánlatok elbírálására kétféle értékelési szempontot rögzít a 2004/18/EK irányelv szerződés odaítélésének szempontjairól rendelkező 53. cikke és preambulumának (46) bekezdése, valamint a 2004/17/EK irányelv szerződés odaítélésének szempontjairól rendelkező 55. cikke és preambulumának (55) bekezdése figyelembevételével. A törvény értelmében tehát az ajánlatok értékelése a legalacsonyabb összegű ellenszolgáltatás vagy az összességében legelőnyösebb ajánlat szempontjai szerint történhet. Az ajánlatkérő szabad mérlegelési körébe tartozik, hogy a közbeszerzési eljárás megindítása előtt melyik értékelési szempontot választja ki. Egy komplex tárgyú szerződés esetén, ahol az ellenszolgáltatás összege mellett más értékelési tényezők is jelentős súllyal bírnak, az összességében legelőnyösebb ajánlat szempontrendszere lehet sok esetben célszerű. Ha ugyanakkor az ajánlattevő egészen pontosan meg tudja határozni a felhívásban és a dokumentációban a beszerzés tárgyának az ajánlatkérői igényeknek megfelelő tulajdonságait, a legalacsonyabb ár szempontja is megfelelő minőség mellett érvényesülhet.

A közbeszerzési eljárások átláthatóságának és kiszámíthatóságának érdekében a törvény akként rendelkezik, hogy az ajánlatkérő az ajánlati felhívásban köteles az ajánlatok értékelési szempontját és az értékelés teljes szempontrendszerét rögzíteni. Amennyiben az ajánlatkérő az összességében legelőnyösebb ajánlatot kívánja választani, az ajánlati felhívásban meg kell határoznia az összességében legelőnyösebb ajánlat megítélésére szolgáló résszempontokat, az azok súlyát meghatározó szorzószámokat és a résszempontok szerinti tartalmi elemek értékelése során adható pontszám alsó és felső határát, amely minden résszempont esetében azonos, valamint a résszempont ponthatárai közötti értékelés módszerét. A módszer megadása történhet leíró módon, vagy matematikai képlet felhasználásával és részletes ismertetése a dokumentáció körében is megadható.

Az ajánlatkérő jogosult az eljárást megindító felhívásban meghatározni továbbá az ellenszolgáltatást nem tartalmazó részszempontokkal összefüggő ajánlati elemek azon legkedvezőbb szintjét, pl. maximális kötbér-vállalást, amelytől kezdve a vállalásokra a ponthatár felső határával azonos pontszámot ad. Ugyanezen ajánlati elemekre minimális elvárást is rögzíthet az ajánlatkérő a felhívásban.

A törvény 71. § (4) bekezdése állapítja meg azokat a követelményeket, amelyek az összességében legelőnyösebb ajánlat értékelési szempontjának alkalmazása esetén a résszempontok tekintetében alkalmazandók. A Közbeszerzési Döntőbizottság jogértelmezési gyakorlatának megfelelően a törvény szabályozása a 71. § (4) bekezdésének c) pontjában kimondja, hogy a részszempontoknak mennyiségi vagy szakmai szempontok alapján értékelhető tényezőkön kell alapulniuk. A nem mennyiségi alapon megítélhető tényezők esetében is megkövetelt tehát, hogy az értékelés szakmai mérce alapján ellenőrizhető legyen.

A törvény rendelkezik az összességében legelőnyösebb ajánlat értékelésének menetéről. Az ajánlatkérő a tartalmi elemeket az eljárást megindító felhívásban meghatározott ponthatárok között értékeli a felhívásban vagy dokumentációban meghatározott módszer alapján, majd a kapott pontszámot megszorozza a szintén a felhívásban már ismertetett súlyszámmal. Az így kapott szorzatokat ajánlatonként összegzi. Az ajánlatok közül az az összességében a legelőnyösebb, amelynek összpontszáma a legnagyobb.

A törvény 72. § (2) bekezdése azt a helyzetet szabályozza, amikor több ajánlatnak azonos a fent leírtak szerint kiszámított összpontszáma. Ilyen esetben az az ajánlat minősül az összességében legelőnyösebbnek, amely alacsonyabb ellenszolgáltatást tartalmaz. Amennyiben több ajánlatnak az összpontszáma és az ellenértéke is azonos, azt az ajánlatot kell összességében legelőnyösebbnek tekinteni, amely a legmagasabb súlyszámú résszempontra nagyobb értékelési pontszámot kapott. Amennyiben az eljárás nyertesét a fent leírtak szerint sem lehet megállapítani, az ajánlatkérő jogosult közjegyző jelenlétében sorsolást tartani és a sorsolás alapján kiválasztott ajánlattevőt az eljárás nyertesének nyilvánítani. Sorsolást tarthat az ajánlatkérő akkor is, ha a legalacsonyabb összegű ajánlatot kívánja kiválasztani, de a legalacsonyabb összegű ellenszolgáltatást két vagy több ajánlat azonos összegben tartalmazza.

A törvény rendelkezik az elektronikus árlejtés kezdeményezésének lehetőségéről, amelynek részletes szabályait jelenleg a közbeszerzési eljárásokban elektronikusan gyakorolható eljárási cselekmények szabályairól, valamint az elektronikus árlejtés szabályairól szóló 257/2007. (X. 4.) Korm. rendelet rögzíti a 2004/18/EK irányelv 54. cikkével és a 2004/17/EK irányelv 56. cikkével összhangban.

A törvény meghatározása szerint az az ajánlattevő az eljárás nyertese, amely az ajánlati felhívásban és a dokumentációban meghatározott legalacsonyabb összegű ellenszolgáltatás vagy az összességében legelőnyösebb ajánlat értékelési szempontja szerint a legkedvezőbb érvényes ajánlatot tette.

A 74-75. §-hoz

Az ajánlat és a részvételi jelentkezés érvénytelenségének lehetséges eseteit a törvény ezen §-ai tartalmazzák. A 74. § (1) bekezdése azokat az eseteket sorolja fel, amelyek mind a részvételi jelentkezés, mind az ajánlat érvénytelenségét maga után vonják. Érvénytelen az elkésett, az összeférhetetlenséggel vagy kizárással érintett ajánlat vagy részvételi jelentkezés, ha az ajánlattevő vagy részvételre jelentkező nem felel meg az alkalmassági követelményeknek, vagy egyéb módon nem felel meg az ajánlati, ajánlattételi vagy részvételi felhívásban és a dokumentációban, valamint a jogszabályokban meghatározott feltételeknek. Utóbbi esetkörből azonban a törvény kiemeli, hogy nem lehet érvénytelenné nyilvánítani az ajánlatot vagy részvételi jelentkezést olyan formai hiba miatt, amely az ajánlatkérő által előírt formai követelmény megszegését jelenti. Maga a törvény rögzíti, hogy formai követelmény, hogy az ajánlatot és részvételi jelentkezést írásban és zártan, azaz fel nem bontott, fel nem szakított csomagolásban nyújtsák be. Ezeknek a törvény által előírt minimális formai követelményeknek való meg nem felelés eredményezheti egyedül az ajánlat formai okból érvénytelenné nyilvánítását. A 74. § (2) bekezdése a csak az ajánlatra, a 74. § (3) bekezdése a csak a részvételi jelentkezésre alkalmazható érvénytelenségi okot szabályoz.

A törvény 75. §-a a kizárás lehetőségét szabályozza. Az ajánlatkérő mindig azt a gazdasági szereplőt zárja ki, amelyet a kizáró ok érint akár ajánlattevőként, részvételre jelentkezőként, alvállalkozóként vagy alkalmasság igazolásában részt vevő szervezetként jelenik meg, így a kizárás későbbi hátrányos jogkövetkezményei - amelyek a hamis adatszolgáltatással kapcsolatban merülhetnek első sorban fel - csak az adott gazdasági szereplőt érintik. Az ajánlatban vagy részvételi jelentkezésben megjelenő bármely szereplő kizárása azonban az adott közbeszerzési eljárásban az ajánlat vagy részvételi jelentkezés érvénytelenségét okozza. Az eljárásból - anélkül, hogy a felhívásban azt ajánlatkérő előzetes jelezte volna - ki lehet zárni azt az ajánlattevőt vagy részvételre jelentkezőt, aki számára nem kell nemzeti elbánást nyújtani, valamint azt az ajánlattevőt, aki ajánlatában olyan származású árut ajánl, amely számára nem kell nemzeti elbánást nyújtani.

A 76. §-hoz

A törvény 76. §-a határozza meg, hogy a közbeszerzési eljárás milyen esetben eredménytelen, azaz mely esetekben nem kerül sor a nyertes ajánlat kiválasztására.

A jelenleg is hatályos eredménytelenségi okok mellett az ajánlati kötöttség és az elbírálás határidejének összefüggésében megjelenik, hogy eredménytelen az eljárás, ha az eljárásban benyújtott minden ajánlat tekintetében lejár az ajánlati kötöttség és egyetlen ajánlattevő sem tartja fenn ajánlatát. Változást jelent, hogy ha a Közbeszerzési Döntőbizottság megsemmisíti az ajánlatkérő eljárást lezáró döntését, az ajánlatkérő csak akkor nyilváníthatja erre tekintettel eredménytelennek az eljárást, ha a jogszerűtlen döntés megsemmisítését követően az eljárás törvényessége már nem állítható helyre egy új döntés meghozásával. A rendelkezés célja, hogy megerősítse az eljárásban részt vevők jogorvoslati jogát, amely nem érvényesülhet megfelelően, ha az ajánlatkérő az általa elkövetett jogsértés megállapítása után úgy dönthet, hogy inkább nem fejezi be az eljárást.

A 77-78. §-hoz

A törvény előírja, hogy az ajánlatkérő köteles az ajánlattevőt vagy részvételre jelentkezőt írásban tájékoztatni az eljárás vagy az eljárás részvételi szakaszának eredményéről, az eljárás eredménytelenségéről, az ajánlattevő vagy részvételre jelentkező kizárásáról, a szerződés teljesítésére való alkalmatlanságának megállapításáról, ajánlatának, illetve részvételi jelentkezésének egyéb okból történt érvénytelenné nyilvánításáról, és azok indokáról.

Az ajánlatkérő írásbeli összegezést köteles készíteni az ajánlatokról, illetve a részvételi jelentkezésekről. A törvény megszünteti az eredményhirdetés intézményét, amely jelenleg sem tesz hozzá érdemben az eljárás jogszerűségének erősítéséhez, hiszen az ajánlatkérő azt az írásbeli összegezést olvassa fel az eredményhirdetésen, amelyet minden ajánlattevő számára át kell adnia, illetve az eredményhirdetést követően haladéktalanul meg kell küldenie. Az új szabályok szerint az ajánlatkérőnek eljárást (vagy a részvételi szakaszt) lezáró döntése meghozatalát követően egyidejűleg kell minden ajánlattevő (részvételre jelentkező) számára megküldenie az írásbeli összegezést. Nem kell előre megadni az összegezés megküldésének pontos időpontját, az ajánlatok elbírálásáról készített összegezést az ajánlati kötöttség időtartama alatt, a részvételi jelentkezések elbírálásáról készített összegezést azon időpontot megelőzően kell kiküldeni, amelyet az ajánlatkérő a felhívásban az ajánlattételi felhívás megküldésének időpontjaként megjelölt.

Ha az ajánlatkérő az eljárást a szerződés megkötésére, vagy teljesítésére képtelenné válása miatt eredménytelenné nyilvánítja, köteles tájékoztatást adni a közbeszerzésre tervezett anyagi fedezet összegéről, továbbá adott esetben arról, hogy az mikor és milyen okból került elvonásra, átcsoportosításra.

Az ajánlatkérő az ajánlatok elbírálásáról készített írásbeli összegezést módosíthatja, az érvénytelenségről szóló tájékoztatást visszavonhatja, a már megkötött szerződéstől elállhat, illetve amennyiben a teljesítés megkezdése miatt az eredeti állapot nem állítható helyre a szerződést azonnali hatállyal felmondhatja, ha az eredmény megküldését követően észleli, hogy az eredmény törvénysértő volt és a módosítással a törvénysértés orvosolható.

Az ajánlatkérő a törvény szerint a részvételi jelentkezések elbírálásáról készített írásbeli összegezést is módosíthatja, az érvénytelenségről szóló tájékoztatást visszavonhatja, és új ajánlattételi határidő kitűzésével a részvételre jelentkezőnek ajánlattételi felhívást küldhet, ha az eredmény megküldését követően észleli, hogy az eredmény törvénysértő volt és a módosítással a törvénysértés orvosolható. Az előbbiek értelmében tehát ajánlatkérőnek lehetősége van olyan ajánlattevőt bevonni az eljárásba, amelynek részvételi jelentkezését felismeri, hogy nem jogszerűen nyilvánította érvénytelennek. A törvény szerint ajánlatkérő csak a jogszerűtlenül ajánlattételre fel nem hívott részvételre jelentkezőnek küld ilyenkor ajánlattételi felhívást, és új ajánlattételi határidőt tűz, de egyidejűleg nem vonja vissza a már kiküldött ajánlattételi felhívásokat.

A 79. §-hoz

A törvény rögzíti az előzetes vitarendezés kezdeményezésére jogosultak körét:

a) az ajánlattevő vagy részvételre jelentkező, ha álláspontja szerint egészben vagy részben jogsértő az írásbeli összegezés, illetve az ajánlatkérő bármely eljárási cselekménye vagy a közbeszerzési eljárásban keletkezett bármely - a b) pont szerintieken kívüli - dokumentum;

b) az ajánlattevő, részvételre jelentkező vagy a közbeszerzés tárgyával összefüggő tevékenységű kamara vagy érdekképviseleti szervezet az ajánlattételi, vagy részvételi határidő lejárta előtti tizedik napig, gyorsított, vagy rendkívüli sürgősségre tekintettel indított hirdetmény nélküli tárgyalásos eljárásban e határidők lejártáig, ha álláspontja szerint egészben vagy részben jogsértő az ajánlati, ajánlattételi vagy részvételi felhívás, a dokumentáció, vagy azok módosítása.

A kérelmező kérelmében meg kell, hogy jelölje a jogsértőnek tartott elemeket, továbbá a javaslatát, észrevételét, az azokat alátámasztó adatokat, tényeket, dokumentumokat.

Ajánlatkérőnek módjában áll a vitarendezés nyomán az összegezés módosítása, mely az eljárások eredményességét nagymértékben elősegíti. A törvény az eredményes eljárások és az érvényes ajánlattétel érdekében lehetővé teszi, hogy egy alkalommal a hiánypótlás, felvilágosítás vagy irreálisan alacsony árra vonatkozó indokolás benyújtására a vitarendezés keretében akkor is felhívható az ajánlattevő, amennyiben az eljárás szabályai szerint erre már nem lenne lehetőség, de az eljárásban történt törvénysértés ezen eljárási cselekmények útján orvosolható. Ezekre az eljárási cselekményekre az összegezés javításától eltérően a törvény csak előzetes vitarendezés keretében ad lehetőséget, amelynek indoka, hogy az ajánlatkérő esetleg egy neki nem tetsző végeredmény miatt ne próbálkozhasson egymagában az ajánlatok bírálatának újranyitásával.

A 80-81. §-hoz

A közbeszerzési eljárásokban egyik főszabály a nyilvánosság, azonban az üzleti titok védelmére figyelemmel felmerülhet annak szűk körű korlátozása. A 80. § (3) bekezdésében foglalt rendelkezések célja az, hogy továbbra is biztosított legyen az az általános elv, amely szerint a költségvetési pénzek felhasználására, valamint a közvagyonnal való gazdálkodásra vonatkozó adatok nyilvánosságra hozatalát az üzleti titok védelme nem korlátozhatja.

A klasszikus ajánlatkérőkre vonatkozó közbeszerzési irányelv rendelkezései (2004/18/EK Irányelv 6. cikke) szerint az ajánlatkérő szerv nem hozhat nyilvánosságra olyan, a részére gazdasági szereplők által megadott adatokat, amelyeket azok bizalmasnak minősítettek; ilyen adatok különösen a műszaki vagy kereskedelmi titok és az ajánlatok bizalmas vonatkozásai.

A közbeszerzési eljárásokban tipikusan az ajánlattevőnél merülhet fel az üzleti titok védelmének szempontja, pl. ha ajánlatában olyan megoldással, alkotással pályázik, amely részleteinek titokban maradásához méltányolható érdeke fűződik. A fentiekre tekintettel a törvény a következő rendelkezéseket tartalmazza: az ajánlattevő vagy részvételre jelentkező az ajánlatában, illetve részvételi jelentkezésben közölt üzleti titok nyilvánosságra hozatalát megtilthatja. Az üzleti titkot tartalmazó iratokat az ajánlatban (részvételi jelentkezésben) elkülönítetten kell elhelyezni. Az üzleti titkot tartalmazó iratok elkülönítésekor azonban nem sorolhatóak ide olyan iratok, melyeket nem lehetne üzleti titoknak minősíteni.

A 80. § (2) bekezdése alapján az ajánlattevő nem tilthatja meg nevének, címének (székhelyének, lakóhelyének) valamint olyan ténynek, információnak, megoldásnak vagy adatnak a nyilvánosságra hozatalát, amely az értékelési szempont alapján értékelésre kerül, de az ezek alapjául szolgáló a (3) bekezdés hatálya alá nem tartozó - részinformációk, alapadatok (pl. az árazott költségvetés) nyilvánosságra hozatalát megtilthatja.

A törvény továbbra is rögzíti, hogy nem korlátozható, illetőleg nem tiltható meg üzleti titokra hivatkozással olyan adat nyilvánosságra hozatala sem, amely a közérdekű adatok nyilvánosságára és a közérdekből nyilvános adatra vonatkozó, külön törvényben meghatározott adatszolgáltatási és tájékoztatási kötelezettség alá esik.

A hatályos törvény azon megfogalmazása, mely szerint nem lehet olyan adat nyilvánosságra hozatalát korlátozni vagy megtiltani, amelyet az elbírálása során - döntése meghozatalával összefüggésben - az ajánlatkérő figyelembe vett, olyan tág megfogalmazás, amelybe minden, az ajánlat részét képező irat, dokumentum beleérthető. A törvény rendelkezései ezt hivatottak kiküszöbölni, ennek megfelelően egyértelműen rögzítik, hogy az ajánlattevő (részvételre jelentkező) más ajánlattevő ajánlatának (részvételi jelentkező részvételi jelentkezésének) azon részeibe tekinthessen be kizárólag az iratbetekintés során, amely nem minősül üzleti titoknak.

A törvény - a korábbi Kbt. rendelkezéseihez hasonlóan - nem alkot önálló, a törvény alkalmazása szempontjából irányadó üzleti titok fogalmat, hanem a Ptk. üzleti titok fogalmára utal vissza.

A 81. § értelmében az ajánlatkérő az érvényes ajánlatot tevő ajánlattevő kérésére köteles tájékoztatást adni a nyertes ajánlat jellemzőiről és az általa tett ajánlathoz viszonyított előnyeiről, ilyenkor sem fedhet fel azonban olyan adatot, amelyet jogszerűen minősített üzleti titoknak a nyertes ajánlattevő és különített el ajánlatában.

A 82. §-hoz

A közbeszerzési eljárás fajtái az általános szabályok szerint a nyílt, meghívásos, tárgyalásos eljárás és a versenypárbeszéd lehet. A tárgyalásos eljárás két fajtája a hirdetmény közzétételével induló tárgyalásos eljárás és a hirdetmény nélküli tárgyalásos eljárás. A tárgyalásos eljárási fajták és a versenypárbeszéd csak akkor alkalmazható, ha az eljárási fajták szabályainál meghatározott előfeltételek megvalósulnak.

Az ajánlatkérők keretmegállapodásos eljárást is alkalmazhatnak, ez egy olyan eljárástípus, amely más eljárásfajtákra épül.

Az ajánlatkérő dinamikus beszerzési rendszert is működtethet közbeszerzése megvalósítására, ennek az elektronikus beszerzési rendszernek fogalom-meghatározását az értelmező rendelkezések tartalmazzák, részletes szabályait pedig külön jogszabály rögzíti. A közbeszerzési eljárás során nem lehet áttérni egyik eljárási fajtáról a másikra, az ajánlatkérő tehát azon szabályok szerint köteles befejezni az eljárást, ahogyan azt elkezdte. A törvény nem különíti el önálló eljárásfajtaként a gyorsított eljárást, a meghívásos eljárás és a hirdetmény közzétételével induló tárgyalásos eljárás szabályai között található meg a gyorsított eljárás, amikor ezen eljárási fajták rövidebb határidőkkel folytathatóak le.

A 83. §-hoz

A nyílt eljárás szabályai. A jelenleg hatályos közbeszerzési törvény szerkezeti felépítésével szakít a törvény, nem a nyílt eljárás szabályaira történő visszahivatkozásokkal állapítja meg az alkalmazandó jogszabályokat. Ennek megfelelően csak egy § rendelkezik a nyílt eljárás szabályairól a 2004/18/EK irányelv 1. cikk 11. a) pontjával és a 28. cikkével összhangban. A nyílt eljárás egyszakaszos közbeszerzési eljárás, amelyben minden érdekelt gazdasági szereplő ajánlatot tehet. A nyílt eljárás ajánlati felhívással indul, amelyet az ajánlatkérő hirdetmény útján köteles közzétenni.

Miután az eljárás egy szakaszban zajlik - a kizáró okok és az alkalmasság igazolására vonatkozó dokumentumok az ajánlattal együtt kerülnek benyújtásra.

A törvény kimondja, hogy az ajánlati felhívásban az ajánlatkérő nem határozhatja meg az ajánlattételi határidőt az ajánlati felhívást tartalmazó hirdetmény feladásának napjától számított negyvenöt napnál rövidebb időtartamban. Ez a rendelkezés megfelel a 2004/18/EK irányelv 38. cikk (2) és (5) bekezdéseiben foglalt szabályoknak, mely szerint a nyílt eljárásban az ajánlatok beérkezésének minimális határideje a hirdetmény feladásától számított 52 nap, azonban az elektronikus eszközök használatával idő takarítható meg, ezért az elektronikus úton elkészített és továbbított hirdetményekre tekintettel a fenti határidő hét nappal csökken.

A törvény az irányelvi szabályoknak megfelelően arról is rendelkezik, hogy ha az ajánlatkérő az ajánlati felhívást tartalmazó hirdetmény feladásának napját legalább ötvenkét nappal megelőzően, de legalább tizenkét hónapon belül előzetes összesített tájékoztatót tartalmazó hirdetményt adott fel, és az tartalmazta az ajánlati felhívás hirdetményi mintája szerinti, a tájékoztatót tartalmazó hirdetmény feladásának időpontjában rendelkezésre álló adatokat, akkor a fenti bekezdésben rögzített 45 napnál rövidebb határidő is megállapítható. Ilyen esetben sem lehet az ajánlattételi határidő rövidebb 29 napnál, kivéve sürgésség esetében, amikor az ajánlattételi határidő a 2004/18/EK irányelv 38. § (4) bekezdésében meghatározott objektív legrövidebb határidőre, 22 napra rövidíthető.

Az ajánlattételi határidő további öt nappal rövidíthető a fent rögzített negyvenöt és huszonkilenc napos határidő vonatkozásában, feltéve, hogy az ajánlatkérő a dokumentációt térítésmentesen és teljes terjedelemben közvetlenül elektronikus úton az ajánlattevők számára hozzáférhetővé teszi az ajánlati felhívást tartalmazó hirdetmény közzétételének napjától, és a hirdetményben megadja a hozzáférés adatait. Ez a rendelkezés összhangban áll a 2004/18/EK irányelv 38. cikk (6) bekezdésével.

Az ajánlatok elbírálásának gyorsítását ösztönzik az ajánlati kötöttségre vonatkozó szabályok. Az ajánlatkérőnek az ajánlatok elbírálásáról készített összegzést az ajánlati kötöttség időtartama alatt kell kiküldenie az ajánlattevőknek, a törvény a nyílt eljárás vonatkozásában rögzíti, hogy az ajánlattevő ajánlati kötöttsége az ajánlattételi határidőt követően kezdődik és általánosan harminc, az építési beruházás és olyan közbeszerzési eljárások esetében, amelyeket külön jogszabályban előírt folyamatba épített ellenőrzés mellett folytatnak le, hatvan napig áll fent. Folyamatba épített ellenőrzési eljárások jelenleg a közbeszerzések központi ellenőrzéséről és engedélyezéséről szóló 46/2011. (III. 25.) Korm. rendelet és a 2007-2013 programozási időszakban az Európai Regionális Fejlesztési Alapból, az Európai Szociális Alapból és a Kohéziós Alapból származó támogatások felhasználásának rendjéről szóló 4/2011. (I. 28.) Korm. rendelet alapján folynak. Az ajánlattevő az ajánlati kötöttség lejártával nem köteles ajánlatát fenntartani, amennyiben az ajánlatkérő elnyújtja az ajánlatok bírálatát, az ajánlati kötöttség időtartamának lejáratát követően az ajánlattevő úgy is nyilatkozhat, hogy nem tartja fenn ajánlatát egy meghosszabbított időtartamra.

A nyílt eljárásban kiemelkedő jelentőséggel bír az eljárás megfelelő előkészítése, mivel az ajánlattételi felhívásban és dokumentációban rögzített feltételeket a későbbiekben nem lehet megváltoztatni, tekintettel arra, hogy a nyílt eljárásban nem lehet tárgyalni és a benyújtott ajánlatok változásának az ajánlati kötöttség korlátját képezi.

A 84-88. §-hoz

A törvény ezen §-ai részletezik a meghívásos eljárásra vonatkozó szabályokat. A 2004/18/EK irányelv 28. cikke alapján az irányelv hatálya alá tartozó ajánlatkérők főszabályként a nyílt és a meghívásos eljárás között választhatnak. A törvény szerkezete ebben az esetben is eltér a hatályos közbeszerzési törvénytől. A két szakaszos eljárás általános szabályai nem kerülnek külön rögzítésre, a törvény a részletszabályokat az adott eljárástípusnál ismerteti. A meghívásos eljárás két szakaszból álló közbeszerzési eljárás. A részvételi szakaszban a szerződés teljesítésére - pénzügyi, gazdasági, műszaki és szakmai szempontok alapján - alkalmas ajánlattevők kiválasztására kerül sor. Az eljárás második, ajánlattételi szakaszában csak az ajánlatkérő által alkalmasnak minősített és ajánlattételre felhívott részvételre jelentkezők tehetnek ajánlatot. A 2004/18/EK irányelv 44. cikke (3) bekezdésével összhangban a törvény lehetővé teszi a verseny szűkítését az eljárás második szakaszában, amelyet azonban már a részvételi felhívásban jelezni kell.

A meghívásos eljárás részvételi felhívással indul, amit az ajánlatkérő külön jogszabályban meghatározott hirdetmény útján köteles közzétenni. Részvételi jelentkezést bármely érdekelt gazdasági szereplő nyújthat be. A részvételi szakaszban az ajánlatkérő nem kérhet, a részvételre jelentkező pedig nem tehet ajánlatot. A meghívásos eljárás második szakaszában, az ajánlattételi szakaszban történik az alkalmasnak minősített és ajánlattételre felhívott jelentkezők ajánlattételre való felkérése, valamint az ajánlatok érdemi összehasonlítása és a megadott elbírálási szempont alapján történő értékelése.

A részvételi határidő vonatkozásában a törvény a 2004/18/EK irányelv 38. cikk (3) bekezdés a) pontjával és (5) bekezdésével összhangban kimondja, hogy az ajánlatkérő a meghívásos eljárásban nem határozhatja meg azt a részvételi felhívást tartalmazó hirdetmény feladásának napjától számított harminc napnál rövidebb időtartamban. A részvételi határidő szabályozása során figyelemmel kell lenni arra, hogy a jelentkezők egyenlő eséllyel nyújthassanak be részvételi jelentkezést, és a kizáró okokkal és az alkalmassági követelményekkel kapcsolatos igazolások beszerzésére is elegendő idő álljon a rendelkezésükre. A részvételi határidő rövidítésére a törvény lehetőséget biztosít a 2004/18/EK irányelv 38. cikk (8) bekezdés a) pontjával összhangban, azonban a gyorsított eljárás alkalmazásának feltétele, hogy kivételesen indokolt és sürgős helyzet álljon fent. Ezekben az esetekben az ajánlatkérő a részvételi határidőt lerövidítheti, amennyiben ennek szükségességét az eljárást megindító hirdetményben megindokolja. Azonban a gyorsított eljárás esetében sem lehet a részvételre jelentkezés határideje rövidebb a részvételi felhívást tartalmazó hirdetmény feladásának napjától számított tíz napnál.

Az ajánlatkérő a részvételi szakaszt lezáró döntése meghozatalát követően az ajánlattételi felhívás megküldésének megjelölt időpontja előtt küldi meg a részvételi jelentkezések elbírálásáról szóló összegzést. Az ajánlattételi felhívás megküldésének legkésőbbi időpontja pedig a részvételre jelentkezések bontását követő harmincadik, építési beruházás vagy jogszabályban előírt folyamatba épített ellenőrzés esetén hatvanadik nap. Az ellenőrzési eljárások jelenleg a közbeszerzések központi ellenőrzéséről és engedélyezéséről szóló 46/2011. (III. 25.) Korm. rendelet és a 2007-2013 programozási időszakban az Európai Regionális Fejlesztési Alapból, az Európai Szociális Alapból és a Kohéziós Alapból származó támogatások felhasználásának rendjéről szóló 4/2011. (I. 28.) Korm. rendelet felhatalmazása alapján folynak. Az ajánlattételi felhívás megküldésének határideje tekintettel a kormányrendeletekben meghatározott ellenőrzés céljából beiktatott határidőre, 60 napra hosszabbodik.

Ha a részvételi szakasz eredményes - azaz nem állnak fenn a törvény 76. §-ában foglalt feltételek - az ajánlatkérő köteles az eredménynek a részvételre jelentkezőkkel történt közlésétől számított öt munkanapon belül megküldeni az írásbeli ajánlattételi felhívást az alkalmasnak minősített részvételi jelentkezőknek. Amennyiben az ajánlatkérő keretszámot határozott meg és az alkalmas részvételre jelentkezők száma meghaladja a keretszám felső határát az ajánlatkérő a rangsorolás alapján kiválasztott jelentkezőknek küldi meg az ajánlattételi felhívást. Amennyiben nem éri el a keretszám alsó határát az alkalmas és egyben érvényes részvételi jelentkezést benyújtó részvételre jelentkezők létszáma, akkor is folytatja az eljárást az alkalmasnak minősített jelentkezők ajánlattételre való felhívásával. A verseny biztosítására irányuló garanciális szabály, hogy az ajánlattételre felhívott jelentkezők közösen nem tehetnek ajánlatot.

A törvény rögzíti az ajánlattételi felhívás kötelező tartalmi elemeit. A jelenleg hatályos szabályozással ellentétben a törvény felsorolása már nem tartalmazza kötelező elemként a hiánypótlás lehetőségéről szóló tájékoztatást, mivel az ajánlatkérő köteles az összes ajánlattevő, valamint részvételre jelentkező számára, azonos feltételekkel biztosítani a hiánypótlás lehetőségét. A törvény az alapelvek között kimondja, hogy a közbeszerzési eljárás nyelve a magyar, az ajánlatkérő a közbeszerzési eljárásban lehetővé teheti a magyar helyett más nyelv használatát is. Ennek megfelelően az ajánlattételi felhívásban fel kell tüntetni, hogy a magyar nyelven kívül más nyelven is benyújtható-e az ajánlat.

A 87. § (2) bekezdése rendelkezik a meghívásos eljárásban az ajánlatkérő kötöttségéről, másrészt az ajánlattevő ajánlattételi határidő lejártát követő ajánlati kötöttségről. Az ajánlatok elbírásának gyorsítását ösztönzik az ajánlati kötöttség szabályai. Az ajánlattevő az ajánlati kötöttség lejártával nem köteles ajánlatát fenntartani, amennyiben az ajánlatkérő időben elnyújtja az ajánlatok bírálatát, az ajánlati kötöttség időtartamának lejártát követően az ajánlattevő úgy is nyilatkozhat, hogy azt nem tartja fenn tovább. Az ajánlati kötöttség ideje általánosan harminc, a már ismertetett, ellenőrzés mellett lefolytatott eljárások és az építési beruházás esetén hatvan nap.

A törvény a kizáró okokkal kapcsolatos ellenőrzés vonatkozásában rögzíti, hogy az ajánlattételi felhívásnak tartalmaznia kell a részvételi felhívásban előírtakkal összhangban - ha szükséges - az ajánlatokhoz csatolandó azon igazolások, nyilatkozatok, dokumentumok meghatározását, amelyek igazolják, hogy az ajánlattevő, illetve alvállalkozója az ajánlattételi szakaszban sem tartozik a kizáró okok hatálya alá. Nem kell az ajánlathoz csatolni azonban azokat az igazolásokat, nyilatkozatokat, amelyeket a részvételi jelentkezéshez az ajánlattevő már csatolt, kivéve, ha a korábban benyújtott igazolás vagy nyilatkozat már nem alkalmas az előírtak bizonyítására.

A hatályos közbeszerzési törvény szabályozásával megegyezően a törvény kimondja, hogy az ajánlati felhívásban az ajánlatkérő nem határozhatja meg az ajánlattételi határidőt az ajánlati felhívást tartalmazó hirdetmény feladásának napjától számított negyven napnál rövidebb időtartamban. Ez a rendelkezés megfelel a 2004/18/EK irányelv 38. cikkében foglalt szabályoknak.

A törvény 88. § (2) bekezdése arról rendelkezik, hogy ha az ajánlatkérő a részvételi felhívást tartalmazó hirdetmény feladásának napját legalább ötvenkét nappal megelőzően, de legalább tizenkét hónapon belül előzetes összesített tájékoztatót tartalmazó hirdetményt adott fel, 40 napnál rövidebb határidő is meghatározásra kerülhet. Ilyen esetben sem lehet az ajánlattételi határidő rövidebb 26 napnál, ide nem értve a gyorsított eljárást, amikor az eljárást megindító hirdetményben részletezett, kivételesen indokolt és sürgős esetben az ajánlattételi határidő a 2004/18/EK irányelv 38. cikk (8) bekezdés b) pontban meghatározott objektív legrövidebb határidőre, 10 napra rövidíthető.

Az ajánlattételi határidő további öt nappal rövidíthető a fent rögzített negyven és huszonhat napos határidő vonatkozásában, feltéve, hogy az ajánlatkérő a dokumentációt térítésmentesen és teljes terjedelemben közvetlenül elektronikus úton az ajánlattevők számára hozzáférhetővé teszi már a részvételi felhívást tartalmazó hirdetmény közzétételének napjától, és a hirdetményben megadja a hozzáférés adatait. Ez a rendelkezés a 2004/18/EK irányelv 38. cikk (6) bekezdésének felel meg.

A meghívásos eljárásban - a nyílt eljárással megegyezően - kiemelkedő jelentőséggel bír az eljárás megfelelő előkészítése, az eljárásban nem lehet tárgyalni és az ajánlati kötöttség korlátját képezi az ajánlatok változtatásának.

A 89-93. §-hoz

A hirdetmény közzétételével induló tárgyalásos eljárás szabályaiban a törvény több olyan kérdést rendez, amelyek az eddigi joggyakorlatban bizonytalanságot okoztak. Ilyen kérdés volt, hogy a tárgyalások megkezdése előtt el kell-e bírálni az ajánlatok érvényességét, és hogy milyen mértékben változhatnak a közbeszerzés eredetileg meghirdetett feltételei a tárgyalások során.

A közbeszerzés tárgyának, feltételeinek változása csak olyan mértékben lehet megengedhető, amely még nem sérti a törvény alapelveit. Az előbbiekre figyelemmel rendelkezik úgy a törvény, hogy a részvételi felhívásban, az ajánlattételi felhívásban és a dokumentációban közölt feltételek nem módosulhatnak vagy egészülhetnek ki olyan jelentős mértékben, amely torzítja a versenyt vagy sérti a gazdasági szereplők esélyegyenlőségét, különösen ha az új feltételek ismerete alapvetően befolyásolhatta volna az érdekelt gazdasági szereplők arra vonatkozó döntését, hogy a közbeszerzési eljárásban tudnak-e részvételre jelentkezni, vagy a változás következtében valamelyik ajánlattevő nem lenne képes a tárgyalások befejezésével végleges ajánlatot tenni. Az adott esetben mindig egyedileg kell megítélni, hogy a tervezett változtatás olyan alapvető jelentőségű-e, amelynek ismeretében mások is érdekeltek lettek volna abban, hogy részvételi jelentkezést nyújtsanak be vagy valamely gazdasági szereplő, amely érvényesen tudott részvételre jelentkezni, az ajánlattételre már nem lesz képes. Az előbbi körülmények bekövetkezése különösen akkor feltételezhető, ha a beszerzés tárgya annak jellemzőiben vagy mennyiségében lényegesen változik. Egyértelműen fennállnak az előbbi körülmények továbbá akkor, ha a részvételi szakaszban vizsgált alkalmassági feltételek a módosulásra figyelemmel már nem tükrözik megfelelően a gazdasági szereplőknek a szerződés teljesítésére való alkalmasságát.

A verseny tisztaságának elve egyértelműen kizárja továbbá, hogy a tárgyalások során, az ajánlattevők ajánlatainak ismeretében a bírálat szempontjai vagy módszere változzon.

A törvény szerint az ajánlattételi szakaszban kettéválik az ajánlatok bírálata. Figyelemmel arra, hogy az első benyújtott ajánlatot még nem terheli ajánlati kötöttség, és a tárgyaláson az ajánlattevők esetleg az előírtnál korszerűbb, jobb megoldási javaslatot vethetnek fel, a tárgyalások megkezdését megelőzően csak akkor lehet az ajánlat érvénytelenségét a szakmai ajánlat nem megfelelő volta miatt megállapítani, ha a szakmai ajánlat olyan elemében tér el az ajánlattételi felhívásban és a dokumentációban meghatározottaktól, amelyről az ajánlattételi felhívás szerint nem fognak tárgyalni. A szakmai ajánlat a beszerzés tárgyára vagy a szerződés feltételeire adott tartalmi ajánlatot jelenti. Az ajánlatkérő az ajánlattételi felhívásban jelölheti meg, hogy - a változtatás korlátaira figyelemmel - melyek azok az elemek, amelyekről nem lehet tárgyalni, vagy melyek azok az elemek, amelyekről tárgyalni fog. Az ajánlatban foglalt, a szakmai ajánlaton kívüli egyéb nyilatkozatokkal, dokumentumokkal kapcsolatos hiányokat a hiánypótlásra vonatkozó szabályok szerint a tárgyalások befejezéséig kell pótolni.

A közbeszerzés gyakorlatát tükrözi a törvény azon rendelkezése, amely szerint a tárgyalások lezárásaként az ajánlatkérő - amennyiben a változások nagyságrendje indokolja, új dokumentáció rendelkezésre bocsátásával - az ajánlattevőket felhívhatja egy végleges ajánlat írásban történő beadására. Az ajánlatkérőnek ilyenkor is biztosítania kell, hogy az ajánlattevők egyenlő alapon tehessenek ajánlatot, a tárgyaláson az ajánlatkérő által adott bármilyen tájékoztatást az összes ajánlattevőnek meg kell adni, és szükség esetén új dokumentációt bocsát rendelkezésre ajánlatkérő. - A tárgyalási jegyzőkönyv azonban - szintén a gyakorlatnak megfelelően - csak az adott tárgyaláson részt vett ajánlattevőt illeti, hiszen abban ajánlatáról közölt fontos információk is találhatóak.

A 94-100. §-hoz

A hirdetmény nélküli tárgyalásos eljárás olyan egyszakaszos eljárásfajta, amelynek során nem kerül sor a felhívás nyilvános közzétételére. Az eljárás főszabály szerint az ajánlattételi felhívás közvetlen megküldésével kezdődik és az ajánlatkérő az ajánlattételre felhívott és alkalmasnak minősített ajánlattevőkkel tárgyal a szerződés a szerződés feltételeiről. Tekintettel arra, hogy az eljárás nem kerül előzetesen meghirdetésre, ezért a hirdetmény nélküli tárgyalásos eljárásban érvényesülnek a legkevésbé a közbeszerzés alapelvei, ezért ezen eljárás alkalmazására csak a törvényben taxatív módon meghatározott feltételek fennállása esetén kerülhet sor.

A törvény a 94. § (2) bekezdése a 2004/18/EK irányelv 31. cikk (1) bekezdésével összhangban rendelkezik arról, hogy mely esetekben alkalmazhat az ajánlatkérő hirdetmény nélküli tárgyalásos eljárást. A 94. § (2) bekezdés a) pontja a hirdetmény nélküli tárgyalásos eljárás általános alkalmazásának feltételeként rögzíti, hogy a nyílt, a meghívásos eljárás és a versenypárbeszéd eljárások azért lettek eredménytelenek, mert kizárólag érvénytelen ajánlatok vagy részvételi jelentkezések kerültek benyújtásra vagy egyik ajánlattevő sem, illetve az összességében legelőnyösebb ajánlatot tevő sem tett - az ajánlatkérő rendelkezésére álló anyagi fedezet mértékére tekintettel - megfelelő ajánlatot. Az eljárások fent rögzített okokból való eredménytelenségén kívül további követelménye a hirdetmény nélküli tárgyalásos eljárás megindításának, hogy a felhívásban, a dokumentációban vagy az ismertetőben foglalt feltételek időközben lényegesen nem változtak meg és az ajánlatkérő a tárgyalásra a nyílt, a meghívásos eljárás vagy a versenypárbeszéd összes ajánlattevőjét meghívja. Nem kell meghívni azonban a nyílt, a meghívásos eljárás vagy a versenypárbeszéd azon ajánlattevőit, amelyek ajánlata vagy részvételi jelentkezése azért érvénytelen, mert azt az ajánlattételi, illetve részvételi határidő lejárta után nyújtották be, az ajánlattevő, részvételre jelentkező vagy alvállalkozója vagy az ajánlatban, illetve részvételi jelentkezésben az alkalmasság igazolásában részt vevő szervezet nem felel meg az összeférhetetlenség követelményeinek, az ajánlattevőt, részvételre jelentkezőt vagy alvállalkozóját vagy az ajánlatban az alkalmasság igazolásában részt vevő szervezetet az eljárásból kizárták, az ajánlattevő vagy a részvételre jelentkező nem felel meg a szerződés teljesítéséhez szükséges alkalmassági követelményeknek, vagy az ajánlattevő a biztosítékot az ajánlatkérő által előírt határidőre nem, vagy az előírt mértéknél kisebb összegben bocsátotta rendelkezésre.

A 94. § (2) bekezdés b) pontja a nyílt, a meghívásos vagy a hirdetmény közzétételével induló tárgyalásos eljárás vonatkozásában a hirdetmény nélküli tárgyalásos eljárás feltételeként rögzíti, hogy az eljárások azért lettek eredménytelenek, mert az eljárásban nem nyújtottak be ajánlatot vagy részvételre jelentkezést. Az eljárások fent rögzített okból való eredménytelenségén kívül további követelménye a hirdetmény nélküli tárgyalásos eljárás megindításának, hogy a felhívás és a dokumentáció feltételei időközben lényegesen nem változtak meg.

A 94. § (2) bekezdés c) pontja rögzíti, hogy az ajánlatkérő hirdetmény nélküli tárgyalásos eljárást alkalmazhat, amennyiben a szerződés műszaki-technikai sajátosságok, művészeti szempontok vagy kizárólagos jogok védelme miatt kizárólag egy meghatározott szervezettel vagy személlyel köthető meg. A kizárólagos jogokra alapított eljárás többek között a szerzői jogra alapított eljárás. A törvény szövege a hatályos törvényhez képest módosul, mivel a „kizárólag egy meghatározott személy képes teljesíteni” szövegrészlet helyébe a „kizárólagos jogok védelme miatt kizárólag egy meghatározott szervezettel vagy személlyel köthető meg” rendelkezés lépett. A törvény a kizárólagos jog esetében nem követeli meg tehát, hogy egy személy vagy szervezet legyen csak képes fizikailag teljesíteni, mivel ezen kritériumoknak csak azok a termékek és szolgáltatások felelnének meg, amelyeknek piacán nincsen verseny, hanem arról az esetről van szó, amikor a szerződést egy kizárólagos jog fennállása miatt jogszerűen csak egy szervezettel (személlyel) lehet megkötni.

A törvény 94. § (2) bekezdés d) pontja szabályozza a hirdetmény nélküli tárgyalásos eljárás alkalmazásának egyik leggyakoribb esetét, amely szerint az feltétlenül szükséges, mivel az ajánlatkérő által előre nem látható okból előállt rendkívüli sürgősség miatt a nyílt, a meghívásos vagy a hirdetmény közzétételével induló tárgyalásos eljárásra előírt határidők nem lennének betarthatóak; a rendkívüli sürgősséget indokoló körülmények azonban nem eredhetnek az ajánlatkérő mulasztásából. A fenti rendelkezés feltételeinek együttesen kell fennállnia.

A törvény 94. § (3) bekezdése a 2004/18/EK irányelv 31. cikk (4) bekezdésével összhangban a hirdetmény nélküli tárgyalásos eljárás további eseteit rögzíti építési beruházás és szolgáltatás beszerzési tárgyak vonatkozásában. A 94. § (3) bekezdés a) pontban szabályozott esetben hirdetmény nélküli tárgyalásos eljárás alkalmazható, amennyiben a korábban megkötött szerződés vonatkozásában a korábbi ajánlattevővel kötött kiegészítő építési beruházás, illetve szolgáltatás megrendelése szükséges előre nem látható okból. Az eljárás alkalmazásának feltétele továbbá, hogy a kiegészítő építési beruházás vagy szolgáltatást műszaki vagy gazdaság okok miatt nem lehet elválasztani a korábbi szerződéstől, vagy ha elválasztható, akkor az feltétlenül szükséges az építési beruházás, vagy a szolgáltatás teljesítéséhez és egyik esetben sem haladhatja meg a kiegészítő építési beruházás, szolgáltatás becsült összértéke az eredeti építési beruházás, szolgáltatás értékének felét.

A 94. § (3) bekezdés b) pontja a több évre szóló, komplex projektek vonatkozásában rögzíti, hogy az ajánlatkérő a korábbi nyertes ajánlattevővel azonos vagy hasonló, az alapprojekttel összhangban álló építési beruházás, szolgáltatás esetében - amennyiben azt már az eljárást megindító hirdetményben jelezte és a korábbi nyílt vagy meghívásos eljárás becsült értékénél is figyelembe vette az új építési beruházás, szolgáltatás becsült értékét - is alkalmazható a hirdetmény kibocsátása nélküli tárgyalásos eljárás. A fentiekben ismertetett feltételek fennállása esetén három éven belül lehet megindítani az eljárást.

A törvény 94. § (4) bekezdése - a 2004/18/EK irányelv 31. cikkének (2) bekezdésével összhangban - határozza meg a hirdetmény közzététele nélküli tárgyalásos eljárás olyan esetköreit, amelyek kizárólag az árubeszerzés esetén irányadóak. A 94. § (4) bekezdés a) pontja szerint amennyiben az érintett dolgot kizárólag kutatási, kísérleti, tanulmányi vagy fejlesztési célból állítják elő, alkalmazható a hirdetmény nélküli tárgyalásos eljárás, de csak abban az esetben, ha az nem rentábilis, azaz a mennyiség nem alapozza meg a piacképességet, illetve nem fedezi a kutatás-fejlesztés költségeit. A törvény 94. § (4) bekezdés b) pontja rendezi az árubeszerzés azon eseteit, amikor a korábban beszerzett dolog részbeni kicserélése vagy bővítése szükséges. Ennek tipikus esete az alkatrész és tartozék beszerzése. Ilyenkor az eredetileg beszerzett árutól való eltérés, vagy más ajánlattevő igénybevétele legtöbbször nem indokolható, mivel feltehetően a különböző fajtájú áruk illeszkedése csak többletköltséggel biztosítható és az ilyen beszerzések aránytalan műszaki-technikai nehézséget eredményeznének a működtetésben és a fenntartásban. Garanciális szabály azonban, hogy a korábbi nyertes ajánlattevővel kötött, fenti tárgyú szerződések együttes időtartama nem haladhatja meg a három évet. A törvény 94. § (4) bekezdés c)-d) pontja értelmében az ajánlatkérő hirdetmény nélküli tárgyalásos eljárást alkalmazhat, ha a beszerzés árutőzsdén jegyzett árura irányul, illetve ha az árut kivételesen kedvező feltételekkel, felszámolási eljárás, végelszámolás vagy bírósági végrehajtás, illetve az érintett szervezet személyes joga szerinti hasonló eljárás során történő értékesítés útján szerzi be.

Szolgáltatás megrendelése esetén akkor is alkalmazható a hirdetmény nélküli tárgyalásos eljárás a törvény 94. § (5) és a 2004/18/EK irányelv 31. cikk (3) bekezdésének megfelelően, amennyiben a tervpályázati eljárások részletes szabályait tartalmazó külön jogszabályban foglaltaknak megfelelően lefolytatott tervpályázati eljárás során a bírálóbizottság dönt a pályázatok megfelelőségéről és ajánlást tesz az ajánlatkérő felé, hogy mely pályázóval/pályázókkal kösse meg a szerződést.

A hirdetmény nélküli tárgyalásos eljárásban kizárólag az ajánlattételre felhívott gazdasági szereplők tehetnek ajánlatot. A törvény kimondja, hogy a hirdetmény nélküli tárgyalásos eljárás alapesetben ajánlattételi felhívással indul, ha rendkívüli sürgősség esetében nincs mód ajánlattételi felhívást készíteni, akkor tárgyalási meghívó megküldésével indul. Nem szükséges ajánlattételi felhívás vagy tárgyalási meghívó küldése azon speciális beszerzéseknél (tőzsdei, végrehajtás stb.), ahol a sajátos eljárásrend miatt erre eleve nincs lehetőség. A verseny biztosítása érdekében a törvény arról rendelkezik, hogy az ajánlattételre felhívott gazdasági szereplők közösen nem tehetnek ajánlatot, nincs azonban akadálya annak, hogy az ajánlattételre felhívott gazdasági szereplő közös ajánlatot tegyen olyan gazdasági szereplőnek, amelynek az ajánlatkérő nem küldött ajánlattételi felhívást. A törvény meghatározza, melyek azok az esetek, amikor lehetőség szerint legalább három ajánlattevőt kell az ajánlatkérőnek felhívnia az ajánlattételre, az ajánlattételi felhívás egyidejű megküldése útján. Ezen esetek közé kerül a döntőbizottsági gyakorlatnak megfelelően - amennyiben ésszerűen lehetséges - a rendkívüli sürgősség esete is.

A hirdetmény nélküli tárgyalásos eljárásban az ajánlattételi felhívásnak a közbeszerzési eljárást megindító felhívás általános tartalmi elemein kívül tartalmaznia kell a tárgyalásos eljárás jogcímét, a tárgyalás lefolytatatásának menetét és az ajánlatkérő által előírt alapvető szabályait, valamint az első tárgyalás időpontját. A törvény kimondja, hogy nem kötelező dokumentációt készíteni a hirdetmény nélküli tárgyalásos eljárásban, ilyen esetben azonban a szerződési feltételeket, a műszaki leírást és a nyertes ajánlattevők által alapítandó gazdálkodó szervezettel kapcsolatos követelményeket - ha meghatároz ilyeneket az ajánlatkérő - az ajánlattételi felhívásban köteles rögzíteni.

Az ajánlatkérő az ajánlati kötöttség időtartamát az ajánlattételi felhívásban határozza meg, ami nem lehet hosszabb, mint a tárgyalások befejezésétől számított harminc, építési beruházás, valamint folyamatba épített ellenőrzés esetén hatvan nap. Az ajánlati kötöttség időtartama alatt az ajánlatkérő az ajánlati felhívásban és a dokumentációban meghatározott feltételekhez, az ajánlattevő pedig ajánlatához kötve van.

A 97. § (1) bekezdése rögzíti, hogy a hirdetmény közzétételével induló tárgyalásos eljárás tárgyalási szabályai közül melyek alkalmazandóak a hirdetmény nélküli tárgyalásos eljárás vonatkozásában is. A törvény 97. § (2) bekezdése a változások törvényi korlátját rögzíti, amely szerint az ajánlati kötöttség hiánya nem járhat azzal, hogy az eljárás alapján megkötött szerződés tárgya vagy feltétele oly mértékben térjen el a beszerzés megkezdésekor meghatározott beszerzési tárgytól vagy szerződéses feltételtől, hogy az eltérés nem tette volna lehetővé a tárgyalásos eljárás alkalmazását. Szintén kizárt a tárgyalás során az ajánlattételi felhívásban és a dokumentációban közölt feltételek olyan mértékben történő módosítása vagy kiegészítése, amelynek következtében valamelyik ajánlattevő nem képes a tárgyalások befejezésével végleges ajánlatot tenni. Nem változtatható továbbá a tárgyalások során a bírálat szempontja, valamint a módszere.

A törvény kimondja, hogy a tárgyalásos eljárásban az ajánlatok elbírálását az ajánlatkérő két szakaszban végzi. A tárgyalásokat megelőzően köteles az ajánlatkérő megállapítani, hogy az ajánlat megfelel-e az ajánlattételi felhívásban, a dokumentációkban meghatározott feltételeknek, valamint az ajánlattevő alkalmas-e a teljesítésre, illetve áll-e fent kizáró ok az ajánlattevő vonatkozásában. A tárgyalás tehát csak az alkalmas és kizáró ok hatálya alá nem eső ajánlattevővel folytatható. Az ajánlatkérő az ajánlattételi felhívásban megjelölheti, hogy melyek azok az elemek, amelyekről tárgyalni szeretne. Az ajánlatok érvénytelenségét a szakmai ajánlat nem megfelelősége miatt csak az ajánlat olyan elemének vonatkozásában lehet megállapítani, amelyről nem fognak tárgyalni. Az ajánlatban foglalt további nyilatkozatokkal, dokumentumokkal kapcsolatban a tárgyalások befejezéséig van lehetőség hiánypótlásra. A tárgyalások befejezését követően az ajánlatkérő megvizsgálja a végleges ajánlatokat, illetve hiánypótlást folytat le, valamint indokolást kér az aránytalanul alacsony ár vonatkozásában, ha az szükséges. Amennyiben a végleges ajánlat érvényes, az ajánlatkérő az eljárást megindító felhívásban meghatározott értékelési szempontok alapján értékeli azt.

A törvény részletes rendelkezéseket rögzít a 94. § (2) d) pontjában meghatározott speciális esetről, amikor az eljárás rendkívüli sürgősségre tekintettel folytatható le. Az ajánlatkérő ilyen esetben ajánlattételi felhívást, vagy amennyiben annak elkészítésére a rendkívüli sürgősség miatt nincsen lehetőség, tárgyalási meghívót küld az alkalmas gazdasági szereplő(k)nek. Ebben az eljárásban azzal az ajánlattevővel kell tárgyalni és - a szerződéskötési moratóriumi időszak megtartása nélkül - a tárgyalás befejezésekor írásban szerződést kötni, aki a szerződést a rendkívüli helyzet által megkívánt idő alatt képes teljesíteni. Ebben az esetben az ajánlatkérő eleve az alkalmasnak minősített ajánlattevővel tárgyal, az alkalmasság igazolására külön nincs szükség, az ajánlatban csak nyilatkozni kell arról, hogy nem tartozik az ajánlattevő a kizáró okok hatálya alá, a kizáró okok fenn nem állásának igazolásához szükséges igazolásokat legkésőbb a szerződéskötést követő tizenöt napon belül kell csatolni.

A csak szigorú feltételekkel alkalmazható eljárásfajta ellenőrzése érdekében a törvény arról rendelkezik, hogy a hirdetmény nélküli tárgyalásos eljárás megkezdésével egyidejűleg az ajánlatkérőnek be kell nyújtania a Közbeszerzési Döntőbizottsághoz az ajánlattételi felhívást, valamint az ajánlattételre felhívni kívánt szervezetek/személyek adatairól, a becsült értékről, valamint a tárgyalásos eljárás alkalmazását megalapozó körülményről szóló tájékoztatást.

Az ajánlatkérő az ajánlattételi felhívásnak - illetve amennyiben a rendkívüli sürgősségi helyzet azt nem tesz lehetővé - tárgyalási meghívónak megküldésével egyidejűleg a Közbeszerzési Döntőbizottságot is haladéktalanul tájékoztatnia kell. Nem megengedett tehát a Közbeszerzési Döntőbizottság felé való utólagos értesítés. Amennyiben az ajánlatkérő által beszerezni kívánt áru árutőzsdén jegyzett, a tárgyalásos eljárás megkezdésének napján az ajánlatkérő köteles a Közbeszerzési Döntőbizottsághoz elektronikus úton vagy telefaxon eljuttatni az eljárást megalapozó körülményekről szóló tájékoztatást. Amennyiben az árut kivételesen kedvező feltételekkel, felszámolási eljárás, végelszámolás, bírósági végrehajtás vagy az érintett szervezet személyes joga szerinti hasonló eljárás során történő értékesítés útján szerzi be az ajánlatkérő a fentieken túl bejelenti az érintett szervezet nevét és címét is. Ha a tájékoztatás alapján a Döntőbizottság bármely fenti esetben a hirdetmény nélküli tárgyalásos eljárás alkalmazását jogsértőnek tartja, jogorvoslati eljárást indít.

A 101-107. §-hoz

A versenypárbeszéd szabályait a törvény több ponton változtatja annak érdekében, hogy egyértelműbb szabályok álljanak a jogalkalmazók rendelkezésére és ezáltal az ajánlatkérők nagyobb magabiztossággal válasszák ezt a hazánkban nem elterjedt, de összetett beszerzéseknél jó lehetőségeket kínáló eljárásfajtát. A versenypárbeszéd olyan közbeszerzési eljárás, amelyben az ajánlatkérő az általa kiválasztott részvételre jelentkezőkkel párbeszédet folytat a közbeszerzés tárgyának, a szerződés típusának és feltételeinek pontos meghatározása érdekében, majd miután kialakult a beszerzési tárgy és a szerződéses feltételek ajánlatkérői igényeknek megfelelő meghatározása, az ajánlattevők arra tesznek ajánlatot. A versenypárbeszéd sajátossága a hirdetmény közzétételével induló tárgyalásos eljáráshoz képest, hogy a párbeszéd nem az ajánlattételi szakaszba ékelődik be, hanem egy önálló eljárási szakaszban zajlik. A törvény ezért három szakaszos eljárásként szabályozza a versenypárbeszédet.

Az ajánlatkérő versenypárbeszédet csak a törvényben meghatározott feltételek fennállása esetén alkalmazhat, amely feltételekből következik, hogy versenypárbeszéd összetett jellegű beszerzési tárgy vagy bonyolultabb szerződéses konstrukció előkészítésekor jöhet szóba. Különösen alkalmas lehet az eljárási fajta a köz- és magánszféra partnerségén alapuló projektek megvalósítására.

A részvételi szakasz szabályai hasonlóan alakulnak mint a tárgyalásos eljárásnál, különbséget jelent a hatályos szabályozáshoz képest, hogy az ismertetőt - megegyezően az irányelvi szabályokkal - nem kötelező már a részvételi szakaszban rendelkezésre bocsátani. Az ajánlatkérő - amennyiben ismertetőt a részvételi szakaszban még nem bocsát rendelkezésre - a részvételi felhívásban a közbeszerzés tárgyával kapcsolatos igényeit és követelményeit részletesebben meghatározza annak érdekében, hogy a gazdasági szereplők egyértelműen megítélhessék, érdeklődésükre tarthat-e számot az eljárás.

Az eljárás ajánlattételi szakasza szintén ajánlattételi felhívással kezdődik, amely elnevezést azért alkalmaz a törvény a párbeszéd szakaszában is, hogy az általános szabályok pl. a felhívás módosítása, visszavonása, az ismertető rendelkezésre bocsátása kapcsán megfelelően értelmezhetőek legyenek.

Az eljárás ajánlattételi szakaszában az ajánlattevők megoldási javaslatokat nyújtanak be, amelynek alapján az ajánlatkérő párbeszédet folytat velük. A versenypárbeszéd ajánlattételi szakasza különböző módon alakul attól függően, hogy az ajánlattevők hozzájárultak-e megoldási javaslatuknak vagy annak egy részének az ajánlatkérő általi felhasználásához a beszerzés tárgyának az ajánlattétel alapját képező meghatározásakor. Amennyiben hozzájárultak, az ajánlatkérő jogosult az ajánlat készítéséhez egy vagy több megoldási javaslat teljes vagy részleges felhasználásával meghatározni a közbeszerzési műszaki leírást és a szerződés feltételeit. Ha az ajánlatkérő így tesz, egyúttal köteles az ajánlattételhez dokumentációt készíteni, amelynek alapján az egyes ajánlattevők tehát egységes alapokon tehetnek ajánlatot.

Ha az ajánlattevők nem járultak hozzá megoldási javaslataik felhasználásához, az ajánlattevők korábbi megoldási javaslatukat véglegesítve tesznek ajánlatot. Ilyenkor tehát az ajánlatok részben eltérő alapon állnak, lényeges ezért, hogy az ajánlatkérő az értékelési szempontokat már az elején olyan lényeges igényei szerint határozza meg, amely némileg eltérő ajánlatok értékelésére egyaránt alkalmas. Az ajánlatok eltérőségének határt szab, hogy a versenypárbeszédben is érvényesülnek azok az alapelvekből eredő korlátok, amelyekre tekintettel az eljárás során a közbeszerzés tárgya alapvetően nem változhat meg.

A törvény ugyanakkor azt is egyértelművé teszi, hogy - összhangban az Európai Bizottság versenypárbeszédről kiadott magyarázó jegyzetével - az ajánlatkérő az ajánlattételi felhívásban előírhatja, hogy a megoldási javaslat benyújtásával az ajánlattevő hozzájárul ahhoz, hogy - szabadalommal, szerzői joggal, egyéb jogi oltalommal egyébként nem védett - javaslatát, ötleteit a beszerzés tárgyára vonatkozó követelmények kialakítása során ajánlatkérő felhasználja. Az ajánlatkérő ezzel tehát meghatározhatja, hogy az ajánlattétel a fent leírt első megoldás szerint folyjon majd.

A 108-110. §-hoz

A törvény alapvetően megújítja a keretmegállapodás intézményét. Az ajánlatkérő közbeszerzését keretmegállapodás útján is megvalósíthatja. A keretmegállapodás értelmező rendelkezések között meghatározott fogalma szerint egy vagy több ajánlatkérő és egy vagy több ajánlattevő között létrejött olyan megállapodás, amelynek célja, hogy rögzítse egy adott időszakban közbeszerzésekre irányuló, egymással meghatározott módon kötendő szerződések lényeges feltételeit, különösen az ellenszolgáltatás mértékét, és ha lehetséges, az előirányzott mennyiséget. Az ajánlatkérő tehát ilyenkor közbeszerzését két lépcsőben valósítja meg: először a keretmegállapodás megkötése érdekében folytat le eljárást, majd a közbeszerzés megvalósítására a keretmegállapodás alapján kerül sor annak megfelelően, hogy milyen típusú keretmegállapodást kötöttek a felek. A törvény egyértelműen rögzíti a 2004/18/EK irányelv alapján köthető keretmegállapodások négy típusát.

A keretmegállapodás tartalmazhatja az adott közbeszerzésekre vonatkozó minden feltételt. Ilyenkor a közbeszerzés a keretmegállapodás alapján egyszerűen megvalósítható, az ajánlatkérő megrendelését a keretmegállapodásban rögzített feltételeknek megfelelően küldi meg az ajánlattevőnek. Természetesen a polgári jog szabályai szerint a konkrét szerződés létrejöttéhez az ajánlattevő által annak elfogadása szükséges, amelyre a törvény nem tér ki külön figyelemmel arra, hogy az ajánlattevő a keretmegállapodásban kötelezettséget vállal az annak alapján érkező megrendelések teljesítésére.

Az Európai Bizottság keretmegállapodásokról szóló magyarázó jegyzete az ilyen, a feltételeket előre kötelező erővel rögzítő keretmegállapodásokat - csak a különbség szemléltetése érdekében -keretszerződésnek nevezi. A törvény nem alkalmazza a keretszerződés terminológiát, mivel a keretmegállapodás önmagában még nem valósít meg beszerzést, ahhoz szükséges második lépcsőben egy konkrét szerződés létrejötte. Kétségtelen azonban, hogy amennyiben az ajánlatkérő olyan keretmegállapodást köt, amely minden szükséges szerződési feltételt tartalmaz, és kötelezettséget is vállal arra, hogy meghatározott mennyiséget mindenképpen megrendel, ilyenkor maga a keretmegállapodás is egy keretjellegű szerződés lesz. Ebben az esetben tehát átfedheti egymást a kötelezettségvállalást tartalmazó keretmegállapodás és a szerződés.

Ha a keretmegállapodás nem tartalmazza a szerződéses feltételeket kötelező erővel, konzultáció vagy több ajánlattevővel kötött keretmegállapodás esetén a verseny újranyitása útján köthető meg a közbeszerzési szerződés.

A keretmegállapodás másik lényeges ismérve, hogy egy vagy több ajánlattevővel köti-e meg az ajánlatkérő. Egy ajánlattevőtől megrendeléssel vagy konzultációt követően létrejött szerződéskötés útján lehet beszerezni. Amennyiben több ajánlattevő részese a keretmegállapodásnak, ha a szerződés feltételei rögzítettek, a keretmegállapodásnak olyan objektív szempontokat is tartalmaznia kell, amelynek alapján az ajánlatkérő eldönti, hogy az adott szerződést melyik ajánlattevővel köti meg. Amennyiben a keretmegállapodásnak többféle áru vagy szolgáltatás is tárgya, ezekre különböző objektív kiválasztási szempontot is adhat ajánlatkérő, nem kell feltétlenül a keretmegállapodás megkötéséhez használt értékelési szempontot választania. Előfordulhat például, hogy a keretmegállapodást többféle irodaszer beszerzése érdekében kötik meg, és a keretmegállapodás megkötésére irányuló eljárásban az összességében legelőnyösebb ajánlatot A vállalkozás nyújtja be, második lesz B és harmadik C. Az ajánlatkérő meghatározza a keretmegállapodásban, hogy amennyiben golyóstollat rendel meg, a megállapodásban részes ajánlattevők közül attól fog rendelni, amelyik ajánlatában a golyóstoll a legolcsóbb. Itt tehát az adott termékre vonatkozó legalacsonyabb ár alapján lehetséges, hogy éppen C-től fog rendelni.

Az ajánlatkérőnek már az eljárást megindító felhívásban meg kell jelölnie, hogy a keretmegállapodás melyik típusát kívánja megkötni. Ez azért indokolt, mert az ajánlattevők ajánlatát alapvetően befolyásolja az az információ, hogy az általuk ajánlott ár és feltételek képezik-e majd a konkrét szerződés alapját, avagy sor fog kerülni egy újabb konzultációra vagy a verseny újranyitására.

Különbséget jelent a hatályos szabályozáshoz képest az is, hogy a több ajánlattevővel megkötött keretmegállapodásban csak akkor kell legalább három ajánlattevőnek szerepelnie, amennyiben az eljárásban legalább három alkalmas és egyben érvényes ajánlatot benyújtó ajánlattevő vesz részt. Az elmúlt évek tapasztalatai azt mutatták, hogy a hatályos törvény azon rendelkezése, amely szerint három érvényes ajánlat hiányában eredménytelen az eljárás, nem a versenyt segítették elő, hanem inkább ellentétes hatást váltottak ki. Az ajánlatkérők ugyanis a több ajánlattevővel megkötendő keretmegállapodás iránti eljárás valószínű eredménytelenségétől tartva inkább eleve olyan keretmegállapodásra írták ki az eljárást, amelyben csak egy ajánlattevő részes. Így az eredményesség három érvényes ajánlathoz kötése valójában visszafogta a versenyt.

Az ajánlatkérő más, hirdetmény közzétételével induló eljárást is alkalmazhat, ha a keretmegállapodást kötött ajánlattévők száma nem eredményez versenyhelyzetet. Tipikusan ilyen lehet a több évre kötött keretmegállapodás. Az ajánlatkérő erre az új hirdetményben utal és értesíti a keretmegállapodást kötött ajánlattévőket.

A 111-113. §-hoz

Az építési koncesszióra a törvény speciális rendelkezéseket tartalmaz, az általános közbeszerzési eljárás szabályait építési koncesszió esetében a törvény XIII. fejezetében foglalt eltérésekkel kell alkalmazni. A törvény 7. § (5) bekezdése szerint az építési koncesszió olyan építési beruházás, amely alapján az ajánlatkérő ellenszolgáltatása az építmény hasznosítási jogának meghatározott időre történő átengedése vagy e jog átengedése pénzbeli ellenszolgáltatással együtt, ahol a hasznosításhoz kapcsolódó kockázatokat teljes egészében vagy legalább jelentős részben a gazdasági szereplő viseli.

Az építési koncesszió beszerzésére vonatkozó speciális rendelkezések a következők:

Gyorsított eljárás nem alkalmazható, a hirdetmény közzétételével induló tárgyalásos eljárást pedig feltétel nélkül választhatja ajánlatkérő. Hirdetmény nélküli tárgyalásos eljárás kizárólag az itt meghatározott jogalapon folytatható le.

Építési koncesszió esetében az ajánlatkérő újabb közbeszerzési eljárás lefolytatása nélkül köthet szerződést a koncessziós jogosulttal, tehát nem szükséges hirdetmény nélküli tárgyalásos eljárás lefolytatása sem, amennyiben a korábban megkötött szerződésben nem szereplő, de előre nem látható körülmények miatt kiegészítő építési beruházás szükséges a szerződésben szereplő építési beruházás teljesítéséhez, feltéve hogy a kiegészítő építési beruházást műszaki vagy gazdasági okok miatt jelentős nehézség nélkül nem lehet elválasztani a korábbi szerződéstől, vagy a kiegészítő építési beruházás elválasztható, de feltétlenül szükséges az építési beruházás teljesítéséhez. További feltétele az újabb közbeszerzési eljárás lefolytatása nélküli megrendelésnek, hogy a kiegészítő építési beruházásra kötött szerződés, illetve szerződések összértéke nem haladhatja meg az eredeti építési koncesszió értékének felét.

Az ajánlatkérő az eljárást megindító hirdetményben nem írhatja elő, hogy az ajánlattevő jelölje meg a szerződés teljesítéséhez igénybe venni kívánt alvállalkozókat.

Amennyiben ajánlatkérő biztosítani kívánja alvállalkozók részvételét, azt van lehetősége előírni, hogy az építési koncessziót elnyerő ajánlattevő (a koncessziós jogosult) köteles az építési beruházás értékének legalább harminc százaléka tekintetében harmadik személlyel szerződést kötni. Ezt a százalékos mértéket az ajánlattevő ajánlatában növelheti. A koncessziós jogosult ajánlata alapján a szerződésnek tartalmaznia kell ezt a minimum százalékos mértéket; vagy az ajánlattevő ajánlatában meg kell, hogy jelölje az építési beruházás értékének azt a százalékban kifejezett részét, amelynek tekintetében az ajánlattevő harmadik személlyel szerződést fog kötni.

A koncessziós jogosulthoz képest nem minősül harmadik személynek: (1) a közös ajánlatot tevők bármelyike; (2) az, aki felett az ajánlattevő, vagy aki az ajánlattevő, vagy az ajánlattevő és egy másik szervezet felett közvetlenül vagy közvetetten meghatározó befolyást képes gyakorolni. Az ajánlattevőnek az ajánlatában meg kell adnia az ilyen szervezetek listáját, és azt a változásoknak megfelelően módosítania kell.

Az ajánlatok bírálati szempontja csak az összességében legelőnyösebb ajánlat kiválasztása lehet. A 112. § (1) bekezdés b) pontja tekintetében a beszerzési tárgy összetettsége indokolja a határidő rövidítését lehetővé tevő szabályok kizárását.

Ha az építési koncesszió egyben a koncessziós törvény hatálya alá is tartozik, az ajánlatkérőnek - koncessziós pályázat kiírása helyett - közbeszerzési eljárást kell lefolytatnia. A koncessziós törvényt azonban - a pályáztatásra vonatkozó, és a Kbt.-ben meghatározott szabályok kivételével - egyidejűleg megfelelően alkalmazni kell, a közbeszerzési eljárásban készítendő írásbeli összegezés tartalmára a koncessziós törvény 9/A. §-a is megfelelően alkalmazandó.

Az építési koncesszió jogosultját a közösségi közbeszerzési értékhatárt elérő építési beruházás megvalósítása esetén közbeszerzési kötelezettség terheli a 113. §-ban foglaltak szerint. Lényeges, hogy ez a közbeszerzési kötelezettség kizárólag harmadik személyekkel (lásd fent) kötendő szerződések esetén áll fenn, így tehát pl. a nyertes ajánlattevők által létrehozott projekttársaságnak nem kell a társaságot alapító tagokkal történő szerződéskötéshez közbeszerzési eljárást lefolytatnia.

A 114. §-hoz

E §-sal kezdődnek az ún. közszolgáltató ajánlatkérők - közösségi értékhatárokat elérő vagy meghaladó értékű - közbeszerzéseit szabályozó rendelkezések (XIV. fejezet). A törvény a közszolgáltatók eljárására vonatkozó különös szabályokat csak részben tartalmazza, az e fejezet által szabályozott eljárások különös szabályait külön rendeleti szabályozás egészíti ki. A közszolgáltatói szerződésekre a VI-XII. fejezet szabályait kell alkalmazni a XIV. fejezetben és a külön rendeletben foglalt eltérésekkel.

A (2) bekezdés - a korábbi szabályozástól eltérően - egyszerre adja meg azt, hogy e fejezet alkalmazásában kit kell ajánlatkérőnek tekinteni, és az ajánlatkérő pontosan mely tevékenysége vonatkozásában beszélhetünk közszolgáltatói tevékenységről.

A törvény csak meghatározott ágazatokban tevékenykedő egyes szervezeteket von a közbeszerzési szabályozás hatálya alá, nevezetesen a vízügyi, az energiaipari, a közlekedési és a postai ágazatokban működő, meghatározott tevékenységet végző szervezeteket, a 2004/17/EK irányelvnek megfelelően.

A (2) bekezdés megfogalmazásából következően így megadásra került a közszolgáltatói szerződés, valamint a közszolgáltatói tevékenységek fogalma is; melyekre a törvény a továbbiakban így utal vissza.

Fontos még megjegyezni, hogy a törvény a hatályos szabályozástól eltérően nem a releváns (közszolgáltatói) tevékenységgel „közvetlenül összefüggő” közbeszerzés oldaláról próbálja meghatározni, hogy mely esetekben alkalmazandóak e fejezet szabályai; közszolgáltatói szerződésnek az a szerződés minősül, amely a (2) bekezdés szerinti közszolgáltatói tevékenységek biztosítása céljából köttetik.

A (3) bekezdés meghatározza, hogy a (2) bekezdés értelmében mi minősül hálózatnak.

A (4) bekezdés további, közszolgáltatói tevékenységnek minősülő tevékenységekkel egészíti ki a (2) bekezdést a 2004/17/EK irányelv 4. cikkének (1)-(2) bekezdésével összhangban.

A 115. §-hoz

A 2004/17/EK irányelv 3. cikkének (2) és (4) bekezdései, valamint 4. cikkének (3) bekezdése alapján a § szerinti tevékenységek az ivóvízzel, villamos energiával, gázzal vagy hőenergiával kapcsolatos közszolgáltatói tevékenységek körében kivételt képeznek. Jelen § célja az, hogy abban az esetben, ha az érintett szervezet az ivóvizet vagy a villamos áramot nem közszolgálati tevékenység keretében való felhasználás céljából állítja elő, hanem azt eltérő tevékenységhez kívánja felhasználni, illetve ha a gáz- vagy hőenergia termelése az érintett szervezetnek a közszolgálati tevékenységétől eltérő tevékenységének következménye, akkor ez a közszolgáltatói tevékenység alól kivételt képez.

A 2004/17/EK irányelv 5. cikkére figyelemmel kivételt képez az autóbusszal történő közforgalmú közlekedési szolgáltatás nyújtása abban az esetben, ha más szervezetek általában vagy egy meghatározott földrajzi területen szabadon, azonos feltételekkel nyújthatják az ajánlatkérő által nyújtott szolgáltatást [összhangban a 93/38/EGK irányelv 2. cikkének (4) bekezdésével, melyre visszautal a 2004/17/EK irányelv 5. cikke (2) bekezdése]. Amennyiben tehát az autóbusszal történő közforgalmú közlekedési szolgáltatás piacán a szolgáltató nincs különleges helyzetben, az autóbusszal történő közforgalmú közlekedési szolgáltatás nyújtása nem fog olyan közszolgáltatói tevékenységnek minősülni, amely megalapozza a XIV. fejezet alkalmazását.

A 116. §-hoz

A 116. § (1) bekezdés a)-b) pontja a hatályos Kbt. 168. §-hoz hasonlóan határoz meg kivételt, különbség azonban, hogy a törvény 116. § (1) bekezdés a) pontja - a korábban írtakhoz hasonlóan - már nem használja a „közvetlen összefüggés” követelményét; ehelyett egyszerűbben fogalmaz, amikor kimondja, hogy a törvényt nem kell alkalmazni, ha a 6. § (1) bekezdés e)-f) pontja szerinti ajánlatkérő közszolgáltatói tevékenységétől eltérő célra köt szerződést. Ugyanezt fejezi ki a 6. § (1) bekezdésének e)-f) pontja ezen szervek ajánlatkérői minőségének meghatározásakor. Szintén nem használja a törvény „az e fejezet szerinti eljárást nem kell alkalmazni” kitételt, hiszen a törvény egyértelműen meghatározza, hogy a XIV. fejezet mely esetekben alkalmazandó, amennyiben pedig a XIV. fejezet alkalmazásában, közszolgáltatói szerződéssel kapcsolatban áll fenn kivétel, nem csak a fejezet, de a törvény szabályai nem alkalmazandóak.

A § (1) bekezdés b) pontja alapján a törvény - a korábbi szabályozáshoz hasonlóan - mentesíti az ajánlatkérőt a közbeszerzési eljárás lefolytatása alól, ha a szerződés az ajánlatkérő közszolgáltatói tevékenységének az Európai Unión kívüli állam területén történő folytatásával függ össze. Az engedmény érvényesülésének feltétele azonban az is, hogy a beszerzés nem járhat az Európai Unión belüli hálózat vagy földrajzi terület fizikai használatával.

Az ajánlatkérő az Európai Bizottság kérésére köteles a Közbeszerzési Hatóságon keresztül tájékoztatást adni azokról a tevékenységeiről, amelyek az (1) bekezdés hatálya alá esnek.

A 117-118. §-hoz

További kivételeket állapítanak meg a közszolgáltatói tevékenységet folytató ajánlatkérők egyes beszerzései számára.

A 118. § (1)-(4) bekezdései a korábbi szabályozáshoz hasonlóan az ajánlatkérő és a vele szerződő szervezet közötti tulajdonosi kapcsolatra (kapcsolt, valamint közös vállalkozás) tekintettel határoz meg kivételt, összhangban a 2004/17/EK irányelv 23. cikkével. A kivétel megállapíthatóságához a megkívánt tulajdonosi kapcsolat fennálltán túl meghatározott pénzügyi feltételeknek is teljesülniük kell. Az ajánlatkérő az Európai Bizottság kérésére ugyancsak köteles tájékoztatást adni annak megállapításához, hogy a szerződő felek közötti viszony megfelel az itt foglaltaknak. A (4) bekezdés azt a helyzetet kívánja tisztázni, hogy mi történik akkor, ha az ajánlatkérővel az (1) bekezdés szerinti viszonyban álló szervezet nem minősül ajánlatkérőnek. Ez esetben nem lenne köteles a beszerzéseihez közbeszerzési eljárást lefolytatni; azokban az esetekben viszont, amikor ez a szervezet az ajánlatkérővel megkötött szerződése(i) teljesítése, az ajánlatkérő beszerzési igényének kielégítése érdekében köt szerződést harmadik szervezettel, a kivételi lehetőség csak akkor alkalmazható, ha - önkéntesen alkalmazva a törvény rendelkezéseit - az ajánlatkérővel az (1) bekezdés szerinti viszonyban álló szervezet közbeszerzés útján választja ki a közreműködőt.

A szabály célja annak a kiskapunak bezárása, amelynek révén a közszolgáltató ajánlatkérők egy ajánlatkérőnek nem minősülő vállalkozásuk közvetítésével beszerzési igényeiket közbeszerzési eljárás lefolytatása nélkül elégíthették ki.

A § (7) és (8) bekezdései a 2004/17/EK irányelv 30. cikke alá tartozó beszerzés esetén alkalmazandó szabályokat tartalmazzák. Az Európai Bizottság a 30. cikk alapján állapítja meg, ha egy adott tevékenység végzés valódi versenyfeltételek mellett történik; ez esetben a törvény nem alkalmazandó. Az Európai Bizottság eljárásának kezdeményezése és a kérelem megküldése módjáról külön jogszabály rendelkezik.

A 119. §-hoz

A Harmadik Rész - Nemzeti eljárásrend alkalmazási körét határozza meg. E rész szerint kell eljárni az uniós értékhatárt el nem érő és egyben a nemzeti értékhatárt elérő értékű közbeszerzések megvalósításakor, valamint szolgáltatási koncesszió esetében. Pontos hivatkozást tartalmaz továbbá a törvény 18. §-ának (3) bekezdésére, illetve a 19. § (2) bekezdésére.

A 18. § (3) bekezdése alapján a közbeszerzési irányelvek által adott lehetőséggel élve a törvény fenntartja, hogy nem kell egybeszámítani több olyan szerződés értékét, amelyek a részekre bontás tilalmát kimondó szabály alapján ugyan egybeszámítandóak lennének, értékük azonban nem éri el a törvényben az irányelvi rendelkezésekkel megegyezően meghatározott összeget. A törvény szerint az ilyen kisebb értékű beszerzéseket mindig a nemzeti eljárásrend szabályai szerint kell megvalósítania az ajánlatkérőnek, nem használható fel ilyen módon e rendelkezés arra, hogy több részre bontva egy beszerzést, az ajánlatkérő mentesüljön közbeszerzési kötelezettsége alól. Több beszerzés valósulhat meg ugyanakkor a nemzeti eljárásrend keretei között, amely hozzájárul a beszerzések egyszerűbb lebonyolításához.

Az uniós értékhatárok alatti és egyben a nemzeti értékhatárokat elérő értékű közbeszerzésekre a törvény Harmadik Részét alkalmazva kell eljárni. Az előbbi főszabálytól azonban a törvény eltéréseket is megfogalmaz.

Ilyen eltérés a 19. § (2) bekezdése szerint, hogy a törvény 4. melléklete szerinti szolgáltatások esetében a törvény Harmadik Része alkalmazható, az uniós értékhatárt elérő értékű közbeszerzés esetében azonban azon rendelkezések kivételével, amelyeket a törvény Harmadik Része a törvény alkalmazása alól kivételként határoz meg. A Harmadik Rész alkalmazásával kapcsolatban ugyanakkor lényeges, hogy az ajánlatkérőknek nagy szabadságot adó kötetlen eljárás lehetősége a 4. melléklet szerinti szolgáltatások esetében is csak akkor adott, ha a beszerzés becsült értéke nem éri el az uniós értékhatárt. Az ennél nagyobb értékű szolgáltatások beszerzésére a 122. § szerint kell eljárni.

A 120. §-hoz

A törvény 9. §-ában jelennek meg azok a kivételek, amelyek minden eljárásrendben kivételt jelentenek a törvény alkalmazása alól. Jelen § azokat a kivételi köröket tartalmazza, amelyek kizárólag a nemzeti eljárásrend alkalmazása esetén teszik lehetővé a közbeszerzési eljárás mellőzését. A jelenleg hatályos törvényben foglaltakhoz képest a kivételek meghatározása csak kis mértékben változik.

A törvény egyik ilyen új elemként a katasztrófák elleni védekezés irányításáról, szervezetéről és a veszélyes anyagokkal kapcsolatos súlyos balesetek elleni védekezésről szóló 1999. évi LXXIV. törvény 3. § e), f), i) és k) pontjaiban foglalt eseteket, valamint szükség- vagy veszélyhelyzet esetére, ipari -, vagy közlekedési baleset okozta kér, vízkár, annak megelőzése, vagy védekezési készültség, illetve azt közvetlenül követő helyreállítás esetén szükséges beszerzéseket sorolja ide.

A másik új elem a büntetés-végrehajtási szervezet részéről a központi államigazgatási szervek és a rendvédelmi szervek irányában fennálló egyes ellátási kötelezettségekről, a termékek és szolgáltatások átadás-átvételének és azok ellentételezésének rendjéről szóló 44/2011. (III. 23.) Korm. rendeletben szabályozott beszerzések esete, melyek uniós értékhatárig kivételi körbe kerülnek.

A 121. §-hoz

A nemzeti eljárásrend szabályai megalkotásának fő szempontja az volt, hogy az uniós jog által megengedhető körben a lehető legegyszerűbbek legyenek az eljárások. Az ajánlatkérő - kizárólag árubeszerzés és szolgáltatásnyújtás esetében - egyes garanciális rendelkezések érvényesülése mellett „szabad kezet kap” a lefolytatandó eljárás szabályainak meghatározásakor, de választása szerint az uniós eljárásrendben alkalmazandó formális eljárások szabályait is alkalmazhatja (ez esetben viszont csak a 122. §-ban foglalt módon térhet el ezektől a szabályoktól).

Amennyiben ajánlatkérő az uniós eljárásrend szabályainak alkalmazását választja, a Harmadik Részben foglalt eltérésekkel akkor alkalmazza a XIV. fejezet szabályait, ha az uniós eljárásrendben is a XIV. fejezet szerint kellene eljárnia. Ezáltal közszolgáltatói szerződés megkötésekor a XIV. fejezetben foglalt kivételi körök, valamint a külön jogszabályban foglalt sajátos eljárási szabályok is alkalmazandóak a nemzeti eljárásrendben.

A 122. §-hoz

A hatályos törvény 2010. szeptember 15-i módosítása számos könnyítést bevezetett a nemzeti értékhatárokat elérő értékű közbeszerzések vonatkozásában, ilyen szabály, hogy az ajánlatkérő nem köteles, csak jogosult az eljárást indító felhívásban a törvény Második Része szerinti kizáró okot vagy okokat előírni; ezt a szabályt a törvény megtartja, egyedüli kivételként az illegális adóelkerülés és a korrupciós gyakorlatokat támogató átláthatatlan tulajdonosi szerkezet érvényesítendő kizáró okként. A törvény alapján az ajánlatkérő csak építési beruházás esetén köteles dokumentációt készíteni; egyéb esetekben csak készíthet.

Az ajánlattételi határidő vonatkozásában a törvény előírja, hogy az húsz napnál nem lehet kevesebb olyan eljárási fajtáknál, ahol a törvény minimális ajánlattételi határidőt rögzít. Több szakaszból álló eljárások esetében azonban nincs ez a megkötés a részvételi határidő vonatkozásában, annyi részvételi határidőt kell biztosítani, amennyi alatt megfelelően lehet részvételre jelentkezni. Figyelemmel kell azonban lenni arra, hogy az ajánlatkérőnek a törvény alapelveit az eljárás minden szakaszában és valamennyi eljárásrendben tiszteletben kell tartania; tehát a részvételi határidő meghatározásakor is biztosítania kell az ajánlattevők esélyegyenlőségét és az egyenlő bánásmód követelményeinek meg kell felelnie ajánlatkérőnek.

A törvény értelmében a hirdetmény közzétételével induló tárgyalásos eljárás, valamint a versenypárbeszéd nemzeti eljárásrendben minden megkötés nélkül alkalmazható.

Az (5) bekezdés ugyancsak azt a szándékot jeleníti meg, hogy a nemzeti eljárásrendben alkalmazható rövidebb, rugalmasabb határidőket ne korlátozza, hogy minden eljárástípusra és minden helyzetre általános érvényű, kötelezően betartandó határidőt ad meg a törvény a kiegészítő tájékoztatás megadására. A törvény alapelveire ugyanakkor az ajánlatkérőnek ez esetben is figyelemmel kell lennie.

A (6) bekezdésben foglalt eltérő szabály azzal függ össze, hogy a rövidebb ajánlattételi határidőre tekintettel nem lenne már lehetőség arra, hogy a felhívás módosítása még az ajánlattételi határidő előtt megjelenjen.

A (7)-(8) bekezdés a hirdetmény közzététele nélküli tárgyalásos eljárás alkalmazhatóságának eseteit bővíti: az ajánlattételi felhívás legalább három ajánlattevőnek történő közvetlen megküldésével zajló eljárás a törvényben hirdetmény nélküli tárgyalásos eljárásként jelenik meg. A három felhívás kiküldésével lefolytatható eljárás előző évi újbóli bevezetésének tapasztalatai azt mutatták, hogy az eljárás kedvez a mikrovállalkozások közbeszerzésekben való részvételének. Erre figyelemmel, valamint az eljárásfajta rugalmasságát és egyszerűségét tekintetbe véve építési beruházások esetében a törvény 150 millió forintra emeli az alkalmazhatóság felső határát. Ebben az esetben nem kell a Közbeszerzési Döntőbizottságot értesíteni az eljárás megkezdéséről, a jogpolitikai célt pedig azzal is erősíti a törvény, hogy kifejezetten kimondja: ha lehetséges, kkv-nak kell az ajánlattételi felhívást megküldeni.

A § (9)-(10) bekezdései lehetővé teszik továbbá, hogy az ajánlatkérő a részvétel jogát fenntartsa az előző évben, árubeszerzés és szolgáltatás esetén százmillió forint, építési beruházás esetén egymilliárd forint árbevételt el nem érő ajánlattevők számára. Új elem a szabályozásban, hogy a Kormány rendeleti szinten az általa irányított szervek vonatkozásában kötelezően is meghatározhatja, hogy egyes esetekben az ajánlatkérők éljenek a fenntartás lehetőségével.

A 123. §-hoz

A nemzeti eljárásrendben alkalmazandó eljárás (Harmadik Rész) szabályai jelentősen egyszerűsödnek. A jogalkotói szándék az uniós értékhatár alatti beszerzések szabályozása vonatkozásában az volt, hogy a közbeszerzést közelebb hozza a helyi viszonyok között működő kisvállalkozások számára is; maga az eljárás egyszerűbb legyen, és a kis értékű eljárásokban ne legyen szükség ajánlattevői oldalon speciális szakértelem igénybevételére az ajánlattételhez. Nemzeti eljárásrendben árubeszerzés és szolgáltatás megrendelése esetén az ajánlatkérő - választása szerint - saját eljárásrendet alkalmazhat, amely a jelenleginél az ajánlatkérők számára jóval kötetlenebb eljárást tesz lehetővé.

Ez jelentős egyszerűsödést jelent, hiszen az ajánlatkérő a saját eljárási szabályainak kialakításakor csökkentheti a benyújtandó igazolások és nyilatkozatok számát, az eljárásokat rövidebbé teheti a határidők rövidítésével. A fenti adminisztrációs terhek csökkenésén túl az is kedvezőbb helyzetet teremt az ajánlattevő kisvállalkozásokra nézve, hogy mivel az így kialakított eljárás szabályait az ajánlatkérő köteles az eljárást megindító felhívásban közzétenni, az ajánlattevők egyetlen forrásból értesülnek arról, hogy milyen feltételeknek kell megfelelniük. Míg korábban mind az eljárást megindító felhívást, dokumentációt és magát a törvényt is - gyakran szakértői segítség igénybevétele mellett - tanulmányozniuk kellett ahhoz, hogy megfelelő ajánlatot tudjanak tenni. A törvény szerint az ajánlatkérő felelőssége lesz az, hogy valamennyi szükséges információt az ajánlattevő rendelkezésére bocsásson a megfelelő ajánlattételhez.

Lényeges mindemellett, hogy - összhangban az Európai Bizottság, a közbeszerzési szerződésekről szóló irányelvek által nem, vagy csak részben szabályozott közbeszerzési eljárásokra alkalmazandó közösségi jogról (2006/C 179/02) szóló értelmező közleményével - az ajánlatkérőnek saját eljárási szabályok előírása esetén is azokra az alapelvekre és alapvető garanciális szabályokra figyelemmel kell eljárnia, amelyeket a törvény - a Harmadik Részben, valamint a minden közbeszerzés általános szabályait tartalmazó Első Részben - előír. Az eljárást hirdetményben kell meghirdetnie és az eljárással kapcsolatos minden, az eljárás eredményére kiható döntést és információt közölnie kell a részt vevő gazdasági szereplőkkel. A jogorvoslathoz való jog biztosítása érdekében szintén kötelező a döntések indokolt írásbeli közlése és összegezés készítése, a szerződéskötési moratórium megtartása. A garanciális szabályok érvényesülését a Közbeszerzési Döntőbizottság jogorvoslati fórumként ebben az esetben is biztosítja.

A 123. § (10)-(11) bekezdései határozzák meg azon érvénytelenségi okokat, amelyeket köteles, illetve jogosult az ajánlatkérő előírni az önálló eljárási szabályok kialakításakor (nem teremthet tehát újabbakat ajánlatkérő), valamint hivatkoznak az üzleti titokra vonatkozó rendelkezésekre.

A 124. §-hoz

A törvény Negyedik Része a közbeszerzési szerződések szabályait tartalmazza. A szerződésekre a Ptk. szabályai irányadóak, a közbeszerzési eljárás útján megkötött szerződésekkel kapcsolatban a jogszabály speciális rendelkezéseket is megfogalmaz. A törvény 124. §-a a szerződés megkötésének szabályait tartalmazza. A szerződést a nyertes ajánlattevővel vagy közös ajánlattétel esetén mindegyik ajánlattevővel kell írásban megkötni. Ettől eltérően a második legkedvezőbb ajánlatot tevő, az összegezésben is megjelölt ajánlattevővel is sor kerülhet a szerződéskötésre a nyertes ajánlattevő visszalépése esetén. Amennyiben a közbeszerzés részeire is lehetett ajánlatot tenni, az egyes részek nyerteseivel kell a szerződést megkötni.

A (6)-(8) bekezdések a szerződés megkötésének időpontját határozzák meg. A törvény rendelkezése szerint a nyertes - valamint adott esetben a második legkedvezőbb ajánlatot tevő - ajánlati kötöttsége az összegezés megküldésének napjától számított 30 nappal meghosszabbodik, ezen időszak alatt köteles ajánlatkérő a szerződés megkötésére. Fennáll azonban egy szerződéskötési moratóriumi időszak, amelynek értelmében a szerződéskötésre az összegezés megküldését követő tizedik napnál korábban nem kerülhet sor. Tovább hosszabbodhat a szerződéskötési moratórium jogorvoslati eljárás indulása esetén. Ebben az esetben ugyanis a törvény úgy rendelkezik, hogy a Közbeszerzési Döntőbizottság érdemi határozatának meghozataláig nem köthető meg a szerződés kivéve, ha ezt a Közbeszerzési Döntőbizottság - halasztást nem tűrő kiemelkedően fontos érdek vagy közérdek fennállására figyelemmel - kifejezetten engedélyezi. A szerződéskötési moratórium megtartását a 2007/66/EK irányelv írja elő annak érdekében, hogy az eljárásban érdekeltek jogorvoslathoz való joga hatékonyan érvényesülhessen, amelyre a szerződés megkötését követően már nincs igazán lehetőség.

A (8) bekezdés a szerződéskötési moratórium alóli kivételeket tartalmazza. A törvényben foglalt kivételi körök meghatározása a szerződéskötés gyorsabbá tételét szolgálja, ezen esetekben ugyanis nincsen az eljárásban olyan érdekelt fél, amelynek jogorvoslathoz való jogának érvényesítése érdekében a szerződéskötési moratórium időtartamához érdeke fűződne. A törvény ezzel csak a fenti irányelv által megkövetelt körben teszi kötelezővé a moratóriumi időszak megtartását.

A törvény a korábbi szabályozáshoz hasonlóan kimondja, hogy ajánlatkérő csak akkor mentesül a közbeszerzési szerződés megkötésének kötelezettsége alól, ha arra az összegezés megküldését követően bekövetkezett elháríthatatlan lényeges körülmény miatt nem képes.

A 125. §-hoz

A törvény 125. §-a lehetővé teszi, hogy az ajánlatkérő a közbeszerzések teljesítését sajátos feltételekhez kösse. Meghatározhat például szociális vagy környezetvédelmi célú szerződéses feltételeket. Különösen a szociális feltételekkel kapcsolatban mondható el, hogy az ajánlatkérőnek, amennyiben szociális szempontokat is érvényesíteni kíván, a szerződéses feltételek között van legjobb lehetősége azokat előírni. Az ilyen speciális feltételekkel kapcsolatban ugyanis - az alkalmassági feltételekkel és az értékelési szempontokkal ellentétben - az irányelvekkel összhangban nem támasztja a törvény azt a követelményt, hogy azoknak a szerződés tárgyának jellemzőihez kell kapcsolódnia, elég, ha az adott szerződés teljesítéséhez kapcsolódnak.

Az ilyen sajátos szerződéses feltételekre utalást az eljárást megindító felhívásban fel kell tüntetni, és a feltételeket a dokumentációban foglalt szerződéstervezetnek tartalmaznia kell. A (2) bekezdés a sajátos feltételek meghatározásával kapcsolatos követelményeket adja meg. A (3) bekezdés a közbeszerzési szerződések időtartamára vonatkozóan mondja ki, hogy az ajánlatkérőnek a szerződés időtartamát úgy kell meghatároznia, hogy amennyiben a szerződés tárgya, a választott szerződéses konstrukció vagy a hozzá kapcsolódó fizetési feltételek vagy a nyertes ajánlattevő által eszközölt befektetés (pl. koncesszió esetében) nem indokolja, a szerződés ne kösse határozatlan vagy aránytalanul hosszú határozott időtartamra, amely a verseny fenntartása és a közpénzek hatékony elköltésének céljával ellenkezik. A rendelkezés iránymutatásul kíván szolgálni az ajánlatkérőknek a verseny fenntartása érdekében, és közbeszerzési szempontból jogszerűtlennek minősíti azokat a szerződéseket, amelyekkel a hatékony közpénzfelhasználással szemben, indokolatlanul és kirívóan hosszú időtartamra kötötték le a piacot egy adott gazdasági szereplőnek. Az előbbi rendelkezést alátámasztja, hogy az Európai Bíróság is kimondta gyakorlatában: a szerződés aránytalanul hosszú időtartama a közbeszerzési szabályozás céljával is ellentétben áll. (C-451/08)

A 126. §-hoz

E § arra vonatkozó korlátokat állít fel, hogy milyen módon és mértékben köthet ki az ajánlatkérő a szerződésben biztosítékot. A biztosítékok körét és mértékét már az eljárást megindító felhívásban közölni kell. A törvény a kis- és középvállalkozások közbeszerzési részvételének elősegítése érdekében két körben korlátozza, hogy milyen mértékű biztosítékot lehet előírni. A szerződés teljesítésének elmaradásával kapcsolatos igények biztosítékaként legfeljebb a szerződés szerinti, ÁFA nélkül számított ellenszolgáltatás öt százalékát elérő biztosíték, míg a szerződés hibás teljesítésével kapcsolatos jótállási és szavatossági igények biztosítékaként legfeljebb a szerződés szerinti, ÁFA nélkül számított ellenszolgáltatás öt százalékát elérő biztosíték köthető ki.

Az ajánlattevőnek a közbeszerzési eljárásban csak vállalnia kell, hogy az előírt biztosítékot rendelkezésre bocsátja majd, a biztosítékot ténylegesen nyújtani később, a törvényben meghatározott időpontban kell.

A törvény szabályozza, hogy a jótállási és a szavatossági igények teljesítésére kikötött biztosíték vagy egyéb célból, pl. az előleg visszafizetésének esetére kikötött olyan jellegű biztosíték, amelyet meghatározott összegre kell nyújtani, több módon teljesíthető: az ajánlattevő választása szerint az előírt pénzösszegnek az ajánlatkérőként szerződő fél fizetési számlájára történő befizetéssel vagy bankgarancia biztosításával vagy biztosítási szerződés alapján kiállított - készfizető kezességvállalást tartalmazó - kötelezvénnyel vagy az ajánlatkérő által megjelölt más formában.

A biztosítékok nyújtásának megkönnyítését célozzák a törvény új rendelkezései, amelyek szerint a jótállási és a szavatossági igények teljesítésére kikötött biztosíték vonatkozásában ajánlatkérő lehetővé teheti, hogy a biztosíték meghatározott - a felénél kisebb - részét az ajánlattevőnek a (rész)teljesítésért járó ellenértékből visszatartás útján nyújtsák. A biztosítéki formák közötti választás lehetősége az ajánlattevő részére a szerződés teljesítésének időtartama alatt is fennáll, a szerződésben foglalt összegnek és időtartamnak megfelelően azonban a biztosítéknak folyamatosan rendelkezésre kell állnia.

A 127. §-hoz

A törvény 127. §-a a szerződés érvénytelenségével kapcsolatos rendelkezéseket tartalmaz. Az (1)-(3) bekezdések a 2007/66/EK irányelv rendelkezéseit ültetik át. Az irányelvi rendelkezések átültetése - tekintetbe véve, hogy a szerződés érvénytelenségének klasszikus polgári jogi szabályozása nem harmonizált jogterület, ezért az unió sem tud olyan szabályokat alkotni, amelyek minden tagállam polgári jogába illeszkednek - eredményezi azt, hogy a Ptk.-nak a szerződések érvénytelenségére vonatkozó szabályai speciálisan érvényesülnek közbeszerzési szerződéseknél. Az irányelvben foglalt rendelkezések átültetésekor a jogalkotó a semmisség kategóriáját alkalmazta, fel kell azonban hívni a figyelmet arra, hogy a törvény jogorvoslati részének szabályozása szerint „ha a bíróság az (1) bekezdés szerinti perben megállapítja a szerződés 127. § (1) bekezdés a)-c) pontja szerint meghatározott okok miatti érvénytelenségét, a szerződés megkötésének időpontjától kezdve érvénytelenné válik”. Ez utóbbi fordulat tehát - bár a Ptk. alapján a semmisség megállapításához külön eljárásra nem lenne szükség, a semmis szerződés ipso iure érvénytelen - mégis úgy rendelkezik, hogy az irányelv által előírt esetekben az érvénytelenséget a bíróságnak meg kell állapítania ahhoz, hogy a szerződés érvénytelennek minősüljön. Az irányelv által előírt esetekben tehát ezzel a különbséggel érvényesülnek a semmisség szabályai.

A bírósági eljárás szükségessége azzal is összefügg, hogy az irányelv által meghatározott, az egyik esetben mérlegelést engedő feltételek fennállásakor a bíróságnak nem kell a szerződés érvénytelenségét kimondania. Ezeket a feltételeket jeleníti meg a (2) bekezdés: az in-house szerződéseknél előzetes átláthatóságra vonatkozó hirdetmény feladása vagy a szerződés teljesítéséhez fűződő kiemelkedően fontos közérdek. Utóbbi körben a gazdasági érdekek csak korlátozottan vehetőek figyelembe, sokkal inkább valamely általános érdekre pl. közszolgáltatás feltétlen szükségességére lehet sikerrel hivatkozni.

A (4) bekezdés más nem az uniós szabályok átültetése, a szerződés részleges érvénytelenségének két esetét adja meg, ellensúlyozva azt a körülményt, hogy az ajánlatkérő - a tárgyalásos eljárás és a versenypárbeszéd kivételével - a közbeszerzési szerződéseknél valójában egyedül határozza meg a szerződéses feltételeket, amelyről az ajánlattevő azt mérlegelheti, hogy az elfogadható-e számára vagy nem.

Az (5) bekezdés értelmében bár az irányelvi rendelkezések átültetésével a szerződés érvénytelenségének speciális szabályai is vannak, ez nem zárja ki, hogy az (1) bekezdésben foglalt eseteken kívül más jogsértésekre tekintettel is semmisnek minősüljön a szerződés a Ptk. 200. §-a (2) bekezdése alapján.

A 128. §-hoz

A 128. § a közbeszerzési szerződés teljesítésében részt vevők körét szabályozza. A közbeszerzési szerződést a nyertes ajánlattevőknek vagy - ha az ajánlatkérő előírta vagy lehetővé tette - az azok kizárólagos részesedésével létrehozott gazdasági társaságnak kell teljesítenie.

Az ajánlattevő teljesítésében az ajánlatban megjelölt alvállalkozó működhet közre, valamint köteles közreműködni az olyan alvállalkozó és szakember, amely a közbeszerzési eljárásban részt vett az ajánlattevő alkalmasságának igazolásában. A törvény szerint az ajánlatban (részvételi jelentkezésben) minden, az ajánlattétel (részvételre jelentkezés) időpontjában már ismert alvállalkozót meg kell jelölni. Ezután az időpont után is felmerülhet természetesen új alvállalkozó bevonásának igénye, ekkor az ajánlattevő köteles az ajánlatkérőnek bejelenteni, ha olyan alvállalkozót kíván bevonni a teljesítésbe, amelyet az ajánlatában nem nevezett meg. A bejelentéssel együtt nyilatkoznia kell arról is, hogy az általa igénybe venni kívánt alvállalkozó nem áll a kötelező kizáró okok hatálya alatt. Az új alvállalkozó bevonásához - akár egy korábban megjelölt helyett - csak akkor kell az ajánlatkérő hozzájárulása, ha az alvállalkozó részt vett az eljárásban az ajánlattevő alkalmasságának igazolásában. Ugyanez a helyzet akkor, ha nem alvállalkozóról, hanem olyan saját szakemberről van szó, akit az alkalmasság igazolásához az ajánlattevő bemutatott. Az alkalmasság igazolásában részt vett alvállalkozó cseréjéhez további feltételek is szükségesek az ajánlatkérő hozzájárulása mellett: a szerződéskötést követően beállott, előre nem látható lényeges körülmény, vagy az alvállalkozó bizonyítható hibás teljesítése, amely miatt a szerződés vagy annak egy része nem lenne teljesíthető a megjelölt alvállalkozóval, és az ajánlattevő az új alvállalkozóval együtt is megfelel azoknak az alkalmassági követelményeknek, melyeknek az ajánlattevőként szerződő fél a közbeszerzési eljárásban az adott alvállalkozóval együtt felelt meg.

A 128. § (4) bekezdése az Európai Bíróság gyakorlatának megfelelően szabályozza (C-91/08), hogy az alvállalkozó személye nem módosítható olyan esetben, amennyiben egy meghatározott alvállalkozó igénybevétele az érintett szolgáltatás sajátos tulajdonságait figyelembe véve a közbeszerzési eljárásban az ajánlatok értékelésekor meghatározó körülménynek minősült, tehát kifejezetten az alvállalkozói teljesítésként bemutatott szolgáltatás minőségére, jellemzőire figyelemmel nyerte meg az eljárást az ajánlattevő.

Az ajánlattevő vagy az alvállalkozó személye a teljesítés során akkor is változhat, ha ezek valamelyike mint gazdasági társaság átalakul vagy a nem gazdasági társaságok esetében a szervezet jogutódlással szűnik meg.

A törvény fenntartja azt a szabályozást, hogy a teljesítésben részt vevő alvállalkozók nem vehetnek igénybe saját teljesítésük huszonöt százalékát meghaladó mértékben alvállalkozót. A szabály célja, hogy az alvállalkozók köre a kisebb munkákat leszámítva egy szintű legyen, és ne alakuljanak ki hosszú alvállalkozói láncok, amelyekben tartozási láncok keletkeznek.

A 129. §-hoz

Az ajánlattevőnek abban az esetben nyílik módja a szerződést projekttársaság útján teljesíteni, amennyiben az ajánlatkérő azt az eljárást megindító felhívásban előírta vagy lehetővé tette. Az ajánlatkérő akkor teheti kötelezővé projekttársaság alapítását, ha a szerződés teljesítése esetében az indokolt, így jellemzően a hosszabb időtartamú, nagyobb értékű beruházások esetében kerülhet sor az intézmény alkalmazására.

Ha az ajánlatkérő lehetővé teszi vagy megköveteli projekttársaság létrehozását, már a dokumentációban ismertetnie kell a létrehozandó gazdálkodó szervezettel kapcsolatos követelményeket, amelyek kizárólag a jogi formával, az alaptőke minimális mértékével, a gazdálkodó szervezet tevékenységi körével, valamint tevékenységének ellenőrzésével függhetnek össze (27. §). A beruházás biztonságos megvalósítását segíti elő, hogy az ajánlatkérő előírhatja a projekttársaság rendelkezésére bocsátandó alaptőke minimális mértékét. A pénzügyi rendszer zártsága, a vállalkozó egyéb szerződéseivel kapcsolatos kockázatok kizárása érdekében a projekttársaság csak a közbeszerzési szerződés teljesítése érdekében szükséges tevékenységet végezhet és szerződéseket köthet, más gazdálkodó szervezetben részesedést nem szerezhet, valamint nem alakulhat át. A projekttársaságban a nyertes ajánlattevőn kívül más nem szerezhet részesedést, a projekttársaság vagyonát pedig - ide nem értve az osztalék kifizetését - az alapítók nem vonhatják el. Utóbbi rendelkezések kizárják, hogy a közbeszerzési eljárásban nyertes ajánlattevő külső, az ajánlatkérő által a közbeszerzési eljárás során nem megismert cég számára értékesítse a projekttársaságot.

A törvény a hatályos törvénnyel megegyezően kimondja, hogy a projekttársaság és annak tagjai a szerződés teljesítéséért egyetemlegesen felelnek. A projekttársaság így az ajánlatkérő irányában nem valósít meg felelősségkorlátozást, hiszen a tagok - hasonlóan ahhoz, ahogyan a társaság megalapítását megelőzően még konzorciumként egyetemleges felelősséggel tartoztak - a projekttársasággal egyetemlegesen (nem is csupán mögöttesen) felelnek a kötelezettségek teljesítéséért.

Az ajánlatban megjelölt alvállalkozók a projekttársasággal kötelesek szerződést kötni, így elkerülhető az alvállalkozói lánc felesleges meghosszabbítása, és az alvállalkozók nem kerülnek ki az érdekeiket védő rendelkezések hatálya alól.

A 130. §-hoz

A törvény 130. §-a a teljesítésigazolásra és az ellenszolgáltatás kifizetésére vonatkozó szabályokat határozza meg. Ajánlatkérőnek a hatályos szabályozásnak megfelelően az ajánlattevő teljesítésétől, vagy az erről szóló írásbeli értesítés kézhezvételétől számított tizenöt napon belül írásban kell nyilatkoznia a teljesítés elismeréséről vagy megtagadásáról, az ellenszolgáltatás teljesítésére pedig az Európai Parlament és a Tanács késedelmes fizetések elleni fellépésről szóló 2011/7/EU irányelvének 3. és 4. cikkében előírtakkal összhangban megalkotott törvényi szabályok szerint köteles.

A törvény szerint a fizetési határidő nem lehet hosszabb a számla ajánlattevő általi kézhezvételét követő 30 napnál, a visszaélések elkerülése érdekében az irányelvnek megfelelően azt is kimondja a törvény, hogy a számla kézhezvételének napja nem képezheti megállapodás tárgyát. Szintén az irányelvnek felel meg a törvény azon rendelkezése, amely szerint amennyiben a számla kézhezvételének időpontja nem egyértelmű vagy azt ajánlatkérő a teljesítést megelőzően nyújtja be, a fizetési határidő nem haladhatja meg a szerződésben meghatározott módon és tartalommal történő teljesítés napját követő 30 napot.

A törvény úgy rendelkezik, hogy a megállapított kifizetési határidők csak akkor hosszabbíthatók meg, ha a szerződésben halasztott teljesítésében állapodtak meg, de ebben az esetben is csak akkor, ha az tényszerűen indokolt. A törvény kimondja ugyanakkor, hogy a fizetési határidő ebben az esetben sem haladhatja meg a 60 napot. A törvény célja ezzel annak megakadályozása, hogy a kisebb vállalkozások számukra nagy terhet jelentő, aránytalanul hosszú kifizetési határidő vállalására legyenek kényszerülve. Az új szabályozás egyrészt tehát objektív korlátot állít fel a fizetési határidőre, másrészt a 60 napos maximum határidő is csak tényszerűen indokolt esetben alkalmazható. Nem lesz lehetőség a törvény alapján arra sem, hogy a törvényben foglaltaknál az ajánlattevő vállaljon hosszabb határidőt nagyobb értékelési pontszám érdekében.

A 131. §-hoz

A törvény 131. §-a a kifizetésre vonatkozóan olyan speciális szabályokat tartalmaz, amelyek egyrészt a mikrovállalkozások, kisvállalkozások elindulását segítik a közbeszerzési eljárásokban, másrészt az alvállalkozók kifizetésének célját kívánják előmozdítani. A törvény szerint, ha a közbeszerzés tárgya építési beruházás vagy az uniós értékhatárt elérő értékű szolgáltatás megrendelése és a szerződés teljesítésének időtartama a két hónapot meghaladja, az ajánlattevő a szerződésben foglalt teljes ellenszolgáltatás 5%-ának megfelelő összeg, de legfeljebb 10 millió forint előlegként történő kifizetését kérheti. Ez az előleg arra szolgál, hogy segítséget nyújtson a kisvállalkozások számára a munka megkezdéséhez. Ezzel függ össze, hogy annak értékét 10 millió forintban maximálja a törvény, a cél ugyanis kifejezetten az, hogy a kisebb értékű beruházások során azoknak a kis- és mikrovállalkozásoknak nyújtson induló segítséget, akik nem rendelkeznek az induláshoz szükséges összeggel. Az igénybe vehető előleg kis összegben történt meghatározása államháztartási okokkal is összefügg, a rendelkezés bevezetése ugyanis nem vezethet ahhoz, hogy jelentős, csak későbbi évekre betervezett összegek kifizetését legyen köteles ajánlatkérő - akár maga is hitelfelvétel útján - előrehozni. A törvényben foglalt előleg kifizetését az ajánlattevő kérheti, az itt rögzített mérték tehát kizárólag azt rögzíti, hogy mekkora az az összeg, amelyre az ajánlattevő a törvény erejénél fogva jogosult. Természetesen ez nem akadálya annak, hogy nagyobb beruházásoknál az ajánlatkérő, amennyiben tud, nagyobb előleget adjon a teljesítés megkezdésekor. Ez az előleg nem jár arra a részre vonatkozóan, amelyet az ajánlatkérő az alvállalkozóknak közvetlen kifizetés útján teljesít.

A törvény az építési beruházások esetén a kifizetésnek kötött eljárásrendjét irányozza elő, amelyben az ajánlatkérő közvetlen kifizetésében részesülhetnének azok az alvállalkozók, amelyek a nyertes ajánlattevővel kötött szerződésük alapján ötszázezer forintot meghaladó összegű díjazásra jogosultak.

Az alvállalkozói kifizetés fedezetének elvonását akadályozná meg, hogy az ajánlattevőként szerződő fél a közbeszerzési szerződésben foglalt ellenszolgáltatásra vonatkozó követelését csak olyan részben engedményezheti vagy terhelheti zálogjoggal, amelyre nem áll fenn az alvállalkozó közvetlen kifizetésre való jogosultsága.

Az ajánlattevőként szerződő fél fizetésképtelenségének esetére jelentene védelmet, hogy amennyiben az ajánlattevőként szerződő fél a teljesítés ideje alatt felszámolás alá kerül, az alvállalkozót közvetlenül megillető összeg a csődeljárásról és a felszámolási eljárásról szóló törvény alkalmazásában nem része a felszámolási vagyonnak.

A törvény szerint a teljesítésigazolásra és kifizetésre vonatkozó szabályok a szerződésnek akkor is részei, ha a felek erről nem vagy eltérően állapodtak meg.

A 132. §-hoz

A szerződésmódosítás szabályait a törvény azon szempontok szerint újítja meg, hogy egyrészt ne legyen indokolatlan akadálya az olyan módosításoknak, amelyek nem érintik az ajánlattevők közötti verseny szempontját, másrészt viszont az Európai Bíróság gyakorlatának megfelelően ne kerülhessen sor a szerződés lényeges módosítására (C-454/06), illetve a Közbeszerzési Döntőbizottság gyakorlatával összhangban (D. 277/15/2010.; D. 282/15/2010.) új, az eredeti szerződésben nem foglalt feladat megvalósítására. Ennek megfelelően a törvény úgy rendelkezik, hogy a felek nem módosíthatják a közbeszerzési szerződésnek a felhívás, a dokumentáció feltételei, illetve az ajánlat tartalma alapján meghatározott részét, ha az a verseny tisztaságával nem összeegyeztethető (a) pont), vagy ha a szerződés gazdasági egyensúlyát a nyertes ajánlattevő javára megváltoztatja (b) pont), tehát a nyertes ajánlattevő gazdaságilag kedvezőbb helyzetbe kerül (pl. olyan áremelkedés esetében, amely a nyertes ajánlattevő számára - nem jelentéktelen - gazdaságilag előnyt hoz, tartozásnak, biztosíték nyújtásának elengedése stb.) vagy a módosítás a szerződés tárgyát az eredeti szerződéses szolgáltatáshoz képest új elemre terjeszti ki (c) pont).

A (2) bekezdés ugyanakkor változatlanul elismeri, hogy lehetnek olyan előreláthatatlanul felmerült, jogsérelmet okozó körülmények, amelyek szükségessé teszik a szerződés módosítását. Mivel az ilyen körülmény előreláthatatlan, úgy kell értékelni, hogy az amiatt szükséges módosítás nem sérti a verseny tisztaságát, ezért akár olyan feltétel is módosulhat ilyenkor, amely az eljárásban az értékelés alapjául szolgált. Lényeges azonban, hogy ilyen esetben sem kerülhet sor a b) és c) pont szerint a szerződés gazdasági egyensúlyának megváltoztatására vagy a szerződés tárgyának kiterjesztésére.

Ha a szerződés olyan eleme változik a módosítás eredményeként, amely a közbeszerzési eljárásban az ajánlatok értékelésének alapjául szolgált, az ajánlatkérő köteles az eljárásban részt vett minden ajánlattevőt a módosításról és annak részletes indokairól értesíteni. A rendelkezés célja a szerződésmódosítások nagyobb kontrolljának biztosítása, az érdekelt versenytársak jogorvoslati eljárás indítása útján egymást is rászoríthatják a jogszerűtlen utólagos szerződésmódosítások gyakorlatának megszüntetésére.

A 133. §-hoz

E §-al kezdődnek a közbeszerzésekkel kapcsolatos jogorvoslat szabályai (ötödik rész, 128-166. §).

Az Európai Unió joga a közbeszerzésekkel kapcsolatos jogorvoslat kérdését is szabályozza, mivel a közbeszerzéseknek az Európai Unió egész területére kiterjedő versenyeztetése megköveteli az átláthatóság és a diszkriminációmentesség biztosítását. Ennek hatékonysága érdekében a tagállamok kötelesek megfelelő jogorvoslati eszközöket biztosítani az ajánlattevők számára az uniós jog közbeszerzési eljárás során történő megsértése esetén: a megfelelő jogorvoslat hiánya ugyanis elrettentheti a cégeket az ajánlattételtől más tagállamokban, és ezzel veszélyezteti az egységes uniós közbeszerzési piacot.

Az európai uniós jog külön-külön szabályozza az ún. klasszikus ajánlatkérők és az ún. közszolgáltatók esetében a közbeszerzésre vonatkozó jogszabályok megsértése esetén igénybe vehető jogorvoslatokat. Az ún. klasszikus ajánlatkérők közbeszerzéseivel összefüggő jogorvoslati szabályokat a 89/665/EGK irányelv, az ún. közszolgáltatók közbeszerzéseivel kapcsolatos jogorvoslatot a 92/13/EGK irányelv szabályozza, a két irányelv módosításáról szóló 2007/66/EK irányelv ugyanakkor teljes mértékben egységesítette a két eljárásrendhez kapcsolódó jogorvoslat szabályait.

A közbeszerzésekkel kapcsolatos jogorvoslatra vonatkozó uniós irányelvek koordinatív jellegűek, csupán a közbeszerzésekkel kapcsolatos jogorvoslatok alapelveit határozzák meg, ugyanakkor a tagállamok feladata a részletszabályok kidolgozása. Az irányelvek viszonylag tág mozgásteret biztosítanak a tagállamok számára az irányelvi rendelkezések nemzeti jogba történő átültetése, a jogorvoslati rendszer kialakítása tekintetében.

Az irányelvek alapján a tagállamok kötelesek biztosítani, hogy az ajánlatkérők (és ajánlattevők) jogsértéseivel szemben hatékony és gyors jogorvoslat álljon az érdekeltek rendelkezésére. A jogorvoslat hatékonysága a jogsértő helyzet megszüntetésének, a jogsértéssel esetlegesen okozott károk megtérítésének és a további jogsértések megakadályozásának a követelményét jelenti. A jogorvoslat gyorsaságának a követelménye azt a célt szolgálja, hogy a közbeszerzési eljárás jogszerűsége minél előbb helyreálljon. Ennek érdekében a jogorvoslati eljárásnak lehetőleg még a közbeszerzési eljárás lezárulta előtt meg kell történnie ahhoz, hogy ne születhessenek jogellenes döntések.

A jogorvoslati fórumnak hatáskört kell biztosítani ideiglenes intézkedések megtételére, az ajánlatkérő jogsértő döntéseinek megsemmisítésére, továbbá biztosítani kell a kártérítés lehetőségét. A jogorvoslati irányelvek azonos követelményként rögzítik, hogy a tagállamoknak biztosítaniuk kell a jogorvoslati fórum által hozott határozatok hatékony végrehajtását. Továbbá, amennyiben nem bírói testület hatáskörébe tartozik a közbeszerzési eljárásokkal kapcsolatos jogorvoslat, biztosítani kell, hogy az eljáró hatóság írásbeli indokolással lássa el határozatát. Erre az esetre rendelkezéseket kell hozni olyan eljárások biztosítására, amelyek révén a jogorvoslati szerv által hozott valamennyi, állítólagosan jogellenes intézkedést vagy az azokra átruházott hatáskörök gyakorlása során elkövetett bármilyen állítólagos hibát bírósági felülvizsgálat vagy egy olyan más szerv által nyújtott jogorvoslat tárgyává lehet tenni, amely az EK szerződés 234. cikke értelmében bíróság, és mind az ajánlatkérőtől, mind pedig a jogorvoslati szervtől független.

A közbeszerzésekkel kapcsolatos jogorvoslat hatályos rendszere is megfelel az európai uniós követelményeknek; figyelemmel különösen a legutóbbi, nagyobb lélegzetű Kbt. módosításra, melynek elsődleges célja a 89/665/EGK és a 92/13/EGK tanácsi irányelvnek a közbeszerzési szerződések odaítélésére vonatkozó jogorvoslati eljárások hatékonyságának javítása tekintetében történő módosításáról szóló 2007/66/EK irányelvnek való maradéktalan megfelelés volt.

Az európai uniós jog alapvető követelménye, a jogsértésekkel szembeni gyors és hatékony jogorvoslat biztosítása, a hatályos szabályozás kialakításakor is figyelmet kapott. Az 1995-ben kialakított rendszer (Közbeszerzési Döntőbizottság (a továbbiakban: KDB, mint jogorvoslati fórum, valamint a bírósági felülvizsgálat lehetősége) kielégíti a jogorvoslati fórumokkal szemben támasztott követelményeket. Az Európai Bizottság többször is megerősítette mindezt.

A jogharmonizációs követelmények teljesítésén túl bizonyos további pontokon is kiigazításra kerülnek a jogorvoslati eljárás szabályai, figyelembe véve az elmúlt évek gyakorlati tapasztalatait. A módosítások, a tervezett változtatások elsősorban a jogorvoslati eljárások hatékonyságának növelésére irányulnak. Fontos változást jelent, hogy a törvény alapján a KDB elvi jelentőségű kérdésekben iránymutatást tesz közzé a honlapján. Az új jogintézmény elsődleges célja, hogy minimálisra csökkentse a Kbt. egyes szabályainak a KDB eljárása során történő sokfelé ágazó értelmezési lehetőségeit, és egyúttal azt a bizonytalansági tényezőt is, melyet a múltban sorra születő, sok esetben egymásnak ellentmondó indokolású határozatok szültek. Ez az eljárás megteremti a lehetőséget arra, hogy egyfajta kapcsolatot, kommunikációt biztosítson a gyakorlati közbeszerzők, mindennapi jogalkalmazók és a jogorvoslati fórumok között, és az egyes szintekbe beépített visszacsatolások révén kiszámíthatóbbá kívánja tenni a jogorvoslati eljárás egészét; a jogértelmezések honlapon történő közzétételével pedig gondoskodik a nyilvánosság állandó, napra kész tájékoztatásáról, átláthatóbbá téve ezzel a jogorvoslati eljárás egészét.

További fontos körülmény a nemzeti eljárásrend új szabályaival kapcsolatban, hogy biztosított lesz a jogorvoslat az uniós közbeszerzési értékhatár alatti közbeszerzések esetén akkor is, ha az ajánlatkérő a közbeszerzés során alkalmazandó eljárás szabályainak önálló kialakítása esetén az általa az eljárást indító felhívásban kikötött eljárási szabályokat megsérti. A hatályos szabályozás ezt az ún. szabadon kialakított eljárást nem ismeri; erre tekintettel szükséges szabályozni azt az esetet is, amikor a jogorvoslati kérelem benyújtására jogosult azért indít jogorvoslati eljárást, mert az ajánlatkérő a saját maga által támasztott, a felhívásban megjelenített követelményeket, szabályokat sérti meg.

A fentiekkel összhangban a 134. § (3) bekezdése kimondja, hogy a közbeszerzésre, illetve a közbeszerzési eljárásra vonatkozó jogszabályokba ütköző magatartáson vagy mulasztáson túl az ajánlatkérő által a 123. § szerint kialakított eljárási szabályokba ütköző magatartás vagy mulasztás miatt is az ötödik rész rendelkezései szerint jogorvoslatnak van helye.

Változatlanul jogorvoslat kezdeményezhető nemcsak a törvény rendelkezéseibe, de a törvény felhatalmazása alapján alkotott végrehajtási jogszabályokba ütköző magatartásokkal szemben is. Hangsúlyozni kell, hogy továbbra is biztosított a jogorvoslat lehetősége minden olyan beszerzéssel kapcsolatban, amely a törvény értelmében közbeszerzésnek (5. §) minősül; továbbá bármilyen tárgyú közbeszerzés (közbeszerzési eljárás) esetén igénybe vehető a jogorvoslat.

A törvény a Közbeszerzési Döntőbizottság hatáskörét a tervpályázati eljárásokkal kapcsolatos jogorvoslati kérelmek elbírálására is kiterjeszti. A 133. § (3) bekezdése egyértelművé teszi, hogy a tervpályázati eljárásokkal kapcsolatos jogsértések orvoslására is a közbeszerzésekkel kapcsolatos jogorvoslati fórumrendszer keretében van lehetőség.

A 133. § (2) bekezdése a Közbeszerzési Döntőbizottság és a bíróság hatáskörét határolja el egymástól. A közbeszerzési eljárás alapján megkötött szerződéssel kapcsolatos jogvita (pl. szerződésszegés esetei, a szerződés érvénytelensége), továbbá a közbeszerzési eljárással kapcsolatos polgári jogi igények (pl. kártérítési igény) elbírálása a bíróság hatáskörébe tartozik. Ez alól kivételt jelent a közbeszerzési eljárás alapján megkötött szerződésnek a törvénybe ütköző módosítása vagy teljesítése miatt indult eljárás lefolytatása, mivel ezt a törvény a Közbeszerzési Döntőbizottság hatáskörébe utalja [134. § (3) bekezdés].

A közbeszerzési eljárás alapján megkötött szerződés módosítását a törvény csak meghatározott feltételek fennállása esetén teszi lehetővé; ugyanígy meghatározott követelményeket támaszt a szerződés teljesítésével kapcsolatban is (128-132. §-ok). A törvény a közbeszerzési eljárás eredményeként megkötött szerződésnek a Kbt. rendelkezéseinek megsértésével történő módosításához, illetve teljesítéséhez megfelelő szankciót fűz, annak érdekében, hogy a szerződések utólagos módosítása, illetve nem megfelelő teljesítése ne szolgálhasson a közbeszerzési törvény versenyeztetési szabályainak kijátszására.

Amennyiben a felek a közbeszerzési eljárás alapján megkötött szerződést a törvény 132. §-ában foglalt rendelkezésbe ütköző módon módosítják, azaz a szerződésnek a felhívás, a dokumentáció feltételei, illetőleg az ajánlat tartalma alapján meghatározott részét anélkül módosítják, hogy teljesülne a 132. §-ban meghatározott feltételrendszer, akkor a Közbeszerzési Döntőbizottság előtt jogorvoslati eljárás kezdeményezhető. Ugyanígy, amennyiben a szerződés teljesítése a vonatkozó rendelkezések megsértésével történik, jogorvoslati eljárásra kerülhet sor. A törvény szerint az ajánlatkérő tájékoztatót (hirdetményt) köteles közzétenni a Közbeszerzési Értesítőben a szerződés módosításáról.

A törvény eljárás indítási joggal ruházza fel mindazokat a személyeket és szervezeteket, akik és amelyek jogos érdekét sérti a törvénybe ütköző módon történő szerződésmódosítás, vagy teljesítés, továbbá azokat a szervezeteket, illetve személyeket, amelyek/akik a Közbeszerzési Döntőbizottság hivatalból történő eljárását kezdeményezhetik. Az érintettek a Közbeszerzési Értesítőben közzétett hirdetményből értesülhetnek az állítólagos jogsértésről, a teljesítéssel kapcsolatos adatokról pedig az ajánlatkérő honlapjáról. A törvény továbbá a szerződésmódosítás esetén bizonyos esetben az ajánlatkérő számára kötelezővé teszi a versenytársak közvetlen értesítését is. A Közbeszerzések Tanácsa ugyanis az illetékes ellenőrző szervezeteknek, valamint a belső ellenőrzést végzőknek megküldi azokat a hirdetményeket, amelyek alapján valószínűsíthető, hogy a szerződés módosítása jogsértő módon történt, illetőleg a szerződésszegés jelentős és olyan körülményekre vezethető vissza, amelyekért valamelyik fél felel.

A Közbeszerzési Döntőbizottság az eljárást ebben az esetben az eljárására irányadó általános szabályok szerint folytatja le, azzal az eltéréssel, hogy ebben az esetben a törvény - az egyébként irányadó határidőnél - hosszabb elintézési határidőt (60 nap + 30 nap) állapít meg.

Jogsértés megállapítása esetén a Közbeszerzési Döntőbizottság a jogsértőt bírsággal sújthatja, arra azonban nincs joga, hogy a felek szerződéses jogviszonyába beavatkozzon. Határozata - az általános szabályok szerint - a bíróság előtt megtámadható.

A 134. §-hoz

A törvény értelmében - a hatályos szabályokhoz hasonlóan - a Közbeszerzési Döntőbizottság a közbeszerzési ügyekben a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szabályai alapján jár el a törvényben meghatározott eltérésekkel. A Ket. rendelkezései csak mögöttes szabályként érvényesülnek a közbeszerzésekkel kapcsolatos jogorvoslati eljárásban. A törvény csak azokat az eljárási szabályokat tartalmazza, amelyek eltérést jelentenek az Ket.-ben foglalt szabályokhoz képest.

E § szabályozza a Közbeszerzési Döntőbizottság hatáskörét és illetékességét, egyértelművé téve, hogy a Döntőbizottság hatáskörébe tartozik minden, a közbeszerzésre, illetve a közbeszerzési eljárásra vonatkozó jogszabályokat sértő magatartás (mulasztás), valamint az ajánlatkérő által a 123. § szerint kialakított eljárási szabályokba ütköző magatartás (mulasztás) miatt indult eljárás lefolytatása. A Döntőbizottság előtt tehát nem csupán a törvény rendelkezéseinek megsértése miatt kezdeményezhető jogorvoslati eljárás, hanem a végrehajtási jogszabályok megsértése miatt is. A közbeszerzési eljárás alapján megkötött szerződéssel kapcsolatos jogviták főszabályként továbbra is a bíróság hatáskörébe tartoznak. Ugyanakkor a törvény a Közbeszerzési Döntőbizottság hatáskörébe utalja a közbeszerzési eljárás alapján megkötött szerződésnek a törvény kógens szabályaiba ütköző módon történő módosítása vagy teljesítése miatti eljárás lefolytatását is.

A 135. §-hoz

A § a Közbeszerzési Döntőbizottság összetételét, a közbeszerzési ügyben eljáró közbeszerzési biztosokkal kapcsolatos követelményeket szabályozza. A közbeszerzési ügyben főszabályként - a hatályos szabályozással egyezően - a Közbeszerzési Döntőbizottság három közbeszerzési biztosból álló tanácsban jár el, akiket a Közbeszerzési Döntőbizottság elnöke jelöl ki. A tanácsban történő eljárás alóli kivételeket a 141. § tartalmazza; a törvény ezekben az esetekben lehetővé teszi egy közbeszerzési biztos eljárását, tekintettel arra, hogy e jogorvoslati kezdeményezések elbírálása egyszerűen megítélhető, nincs szükség a három biztosból álló tanácsban történő eljárásra.

A törvény az eljáró tanács összetételével kapcsolatban azt a követelményt támasztja, hogy a háromtagú tanács tagjai közül legalább kettőnek jogi szakvizsgával kell rendelkeznie, egy további tagnak pedig lehetőleg az ügy tárgyával leginkább összefüggő egyetemi vagy főiskolai végzettséggel. Az eljáró tanács elnöke viszont kizárólag jogi szakvizsgával rendelkező biztos lehet. Azokban az ügyekben, ahol a törvény lehetőséget biztosít arra, hogy egy közbeszerzési biztos járjon el, a törvény alapján csak jogi szakvizsgával rendelkező biztos jelölhető ki eljáró biztosként. A Döntőbizottság elnöke e szempontokra tekintettel köteles kijelölni a konkrét közbeszerzési ügyben eljáró tanácsot, illetve az egyedül eljáró biztost. A törvény az eljáró tanács összetételére vonatkozó szabályok meghatározásakor abból indult ki, hogy alapvetően jogkérdések eldöntése képezi a jogvita tárgyát a jogorvoslati eljárásokban. Fontos biztosítani ugyanakkor azt is, hogy az eljáró tanácsnak a közbeszerzés tárgya szerinti szakmai ismeretekkel rendelkező közbeszerzési biztos is tagja legyen.

Az eljáró tanács elnökének feladata az eljárás előkészítése és levezetése. Az ideiglenes intézkedésről való döntés, a közbeszerzési ügy befejezését eredményező végzés [139. § (3)-(4) bekezdései és a Ket. 30. §-a és 31. § (1) bekezdése] és a közbeszerzési ügy érdemében történő határozathozatal [152. § (1) bekezdés] esetében kötelező a tanácsban való eljárás. Egyéb határozatokat (pl. idézés), illetve intézkedéseket az eljáró tanács elnöke egyedül is meghozhat, megtehet.

A 136. §-hoz

A törvény részletesen szabályozza a közbeszerzési ügyben eljáró közbeszerzési biztosokra vonatkozó kizáró okokat, továbbá a kizárási eljárást. A kizárás intézményének célja az eljáró fórum pártatlanságának, függetlenségének biztosítása. A törvény jogrendszerünk eljárási kódexeivel összhangban rendelkezik a kizárást megalapozó körülményekről, a kizárási eljárásról, annak kezdeményezéséről, a kizárás kérdésében hozott döntésekről, és az ügyfél rosszhiszemű eljárásának jogkövetkezményeiről.

Az eljáró közbeszerzési biztosokra vonatkozó kizáró okok egyrészt a Ket.-ben, másrészt a törvényben (136. §) kerültek meghatározásra. A Ket. 42. §-ának (1) bekezdés értelmében „Az ügy elintézésében nem vehet részt az a személy, akinek jogát vagy jogos érdekét az ügy közvetlenül érinti, továbbá az, aki az ügyben tanúvallomást tett, hatósági közvetítőként, az ügyfél képviselőjeként, hatósági tanúként vagy szakértőként járt el, valamint a szemletárgy birtokosa”. A (3) bekezdés pedig az elfogultság esetét nevesíti („az ügy elintézésben nem vehet részt az a személy, akitől nem várható el az ügy tárgyilagos megítélése”). A Ket. hivatkozott rendelkezéseiben foglaltakon túl a közbeszerzési biztossal szemben a törvény további kizárásra okot adó körülményeket nevesít.

A törvény rögzíti a kizárási eljárás szabályait. Ennek értelmében a közbeszerzési biztos a Közbeszerzési Döntőbizottság elnökének köteles haladéktalanul bejelenteni, ha vele szemben kizárási ok áll fenn. A kizárási okot azonban bejelentheti az ügyfél is. A kizárás kérdésében a Közbeszerzési Döntőbizottság elnöke dönt. Az ügyfél a kizárást kezdeményező kérelmének elutasítása ellen önálló jogorvoslattal nem élhet, de azt a közbeszerzési ügyben hozott érdemi határozat elleni jogorvoslati kérelmében (a keresetében) kifogásolhatja.

A jogorvoslati eljárás szigorú határidejének betarthatósága érdekében rendelkezik úgy a törvény, hogy az eljáró tanács tagjának kizárása esetében a kizárási eljárásra fordított időt az eljárási határidők számításánál figyelmen kívül kell hagyni.

Az ügyfél rosszhiszemű eljárásának jogkövetkezményéről rendelkezik a 150. § (1) bekezdésnek d) pontja, amelynek értelmében az ügyfél rendbírsággal sújtható, amennyiben nyilvánvalóan alaptalanul tesz kizárásra irányuló bejelentést, vagy ugyanabban az eljárásban ugyanazon közbeszerzési biztos ellen ismételten alaptalan bejelentést tesz.

A 137-139. §-hoz

A törvény a hatályos szabályozással egyezően mondja ki, hogy a Közbeszerzési Döntőbizottság eljárása kérelemre vagy hivatalból indulhat. A kérelemre induló eljárás megindítására jogosultakat, az eljárás kezdeményezésére nyitva álló határidőket jogorvoslati kérelem kellékeit a 137-138. §-ok, a hivatalból indítható jogorvoslati eljárás kezdeményezésének szabályait a 140-141. §-ok határozzák meg.

Az uniós jogorvoslati irányelvek értelmében a tagállamok kötelesek biztosítani, hogy a jogorvoslati rendszer valamennyi olyan személy számára elérhető legyen, akinek érdekében áll (állt) valamely szerződés elnyerése, és akinek jogát, vagy jogos érdekét az állítólagos jogsértés sérti vagy veszélyezteti. A jogorvoslatra jogosultak között nem lehet hátrányos megkülönböztetést tenni, sem anyagi jogi, sem eljárásjogi alapon, vagyis biztosítani kell azt, hogy a nemzeti jogorvoslati fórum előtt a más tagállambeli vállalkozások is a hazai vállalkozásokkal azonos feltételek alapján kezdeményezhessenek eljárást.

A törvény - a hatályos szabályozáshoz hasonlóan, és a jogharmonizációs követelményekkel is összhangban - a jogalanyok széles köre részére teszi lehetővé az eljárás kérelemmel történő megindítását: a közbeszerzési eljárás felein (ajánlatkérő, ajánlattevő, részvételre jelentkező) kívül bármely egyéb érdekelt kérelmet nyújthat be, akinek jogát vagy jogos érdekét a törvénybe ütköző tevékenység vagy mulasztás sérti vagy veszélyezteti. Az ajánlati, ajánlattételi vagy részvételi felhívás, a dokumentáció, illetve ezek módosításának jogsértő volta miatt kérelmet nyújthat be továbbá a közbeszerzés tárgyával összefüggő tevékenységű kamara vagy érdekképviseleti szervezet is.

Egyéb érdekeltként csak azok a személyek nyújthatnak be jogorvoslati kérelmet, akiknek jog- vagy érdeksérelme közvetlenül kimutatható a vitatott közbeszerzéssel összefüggésben. Nem nevezhető közvetlen érdeknek például az a körülmény, hogy az állami és önkormányzati szervek által végzett beszerzések közpénzből történnek, és így gyakorlatilag mint adófizetőnek, minden állampolgárnak jogos érdeke fűződhet ahhoz, hogy ezek felhasználása miként történik. Az ilyen értelmezés ahhoz vezetne, hogy bármely személy ügyfélképességét el kellene fogadni a jogorvoslati eljárásban. Egyéb érdekeltnek minősül ugyanakkor például az, aki a közbeszerzési eljárás jogsértő lefolytatása, vagy éppen jogtalan mellőzése miatt nem vehetett részt a közbeszerzési eljárásban.

Nemcsak az egyéb érdekeltnek kell az érdekeltségét bizonyítania, hanem az ajánlattevőként (részvételre jelentkezőként) jogorvoslati kérelmet előterjesztőnek is: az ajánlattevő (részvételre jelentkező) is csak akkor nyújthat be jogorvoslati kérelmet, amennyiben közvetlenül kimutatható valamilyen jog- vagy érdeksérelme a vitatott közbeszerzési eljárással kapcsolatban. E módosítás a rosszhiszemű eljárás kezdeményezés visszaszorítására is alkalmas lehet. A közbeszerzési eljárás során ugyanis az eljárás valamennyi résztvevőjének közös érdeke az eljárás gyors, eredményes, a verseny tisztaságát tiszteletben tartó befejezése, ugyanakkor a közbeszerzési eljárás során, vagy az eljárást lezáró döntés ellen előterjesztett jogorvoslati kérelem a közbeszerzési eljárást, illetve a szerződéskötést hosszú időre félbeszakíthatja. A gyakorlati tapasztalatok azt mutatják, hogy gyakran kerül sor nyilvánvalóan alaptalanul, rosszhiszeműen indított jogorvoslati eljárásra, amikor a kérelmező célja csupán az, hogy a szerződés megkötését minél tovább megakadályozza, bár tudatában van annak, hogy a közbeszerzési eljárás nem volt jogsértő. Az alaptalan jogorvoslati kérelmek egyrészt a Döntőbizottság munkaterhét növelik feleslegesen, másrészt az ajánlatkérőt akadályozzák közbeszerzése minél előbbi megvalósításában.

A törvény szigorú jogvesztő határidőhöz köti a jogorvoslati kérelem benyújtását. A jogorvoslati kérelem előterjesztésére nyitva álló határidők meghatározása során a törvény alapvetően két szempontot próbált összehangolni: a jogorvoslat szükségességét és az ajánlatkérőként meghatározott szervezeteknek a közbeszerzés megvalósításához fűződő érdekeit. Egyfelől fontos érdek fűződik ahhoz, hogy lehetőleg minden (de legalábbis minél több) jogsértést jogorvoslati eljárás és megfelelő szankció kövessen, mert ez ösztönzi leginkább a törvény szabályainak betartására (és ezáltal az ésszerű, szabályszerű közpénzfelhasználásra) a jogalkalmazókat. Másfelől az sem hagyható figyelmen kívül, hogy az ajánlatkérők nem öncélúan folytatnak le közbeszerzési eljárásokat, hanem valamely konkrét beszerzési igényük megvalósítása érdekében, és a beszerzés elmaradása, elhúzódása feladataik ellátását is veszélyeztetheti. A jogbiztonság szempontjára tekintettel ahhoz is fontos érdek fűződik, hogy a jogviszonyok meghatározott idő után már ne legyenek megbolygathatóak.

A fenti szempontokra tekintettel a 137. § (3)-(7) bekezdése rögzíti a jogorvoslati kérelem benyújtására nyitva álló határidőket, illetve értelmezi, hogy egyes esetekben mit kell a jogsértés tudomásra jutása időpontján, illetve a jogsértés megtörténtén érteni. Ez utóbbira olyan cselekményeknél van szükség, ahol a bekövetkezett jogsértés folyamatosan tartó jogellenes állapot létrehozásával jár. Így pl. a jogellenes tartalmú, a közbeszerzési eljárást megindító hirdetmény esetében a hirdetmény közzétételét kell a bekövetkezésnek tekinteni, míg a közbeszerzési eljárás mellőzésével történő beszerzés esetén a szerződés megkötésének időpontját, vagy ha ez nem állapítható meg, akkor a szerződés teljesítésének bármelyik fél által történő megkezdését. E vélelmezett időponttól számít tehát a 90 napos jogvesztő határidő.

Az eljárást megindító kérelem tartalmi kellékeit a törvény részletesen felsorolja. Tekintettel arra, hogy a közbeszerzési ügy elintézési határideje nagyon rövid, fontos, hogy a kérelem minden szükséges adatot tartalmazzon. Ezen adatok egy része a felekre és az ügyben érdekelt más személyekre, továbbá a Döntőbizottságtól kért intézkedésekre vonatkozik. Fel kell tüntetni továbbá a jogsértő esemény megtörténtének és az arról való tudomásszerzésnek az időpontját azért, hogy a késve indított eljárásokat könnyen ki lehessen szűrni. A kérelemben elő kell adni a kérelmezői jogosultságot alátámasztó tényeket is, továbbá a kérelemhez csatolni kell a kérelmező meghatalmazott képviselőjének meghatalmazását.

A kérelemre indult jogorvoslati eljárás díjköteles: a Közbeszerzési Döntőbizottság kérelemre indult eljárásáért igazgatási szolgáltatási díjat kell fizetni, melynek mértékét a Kormány rendeletben állapítja meg; az igazgatási szolgáltatási díjat a kérelem benyújtásával egyidejűleg kell befizetni. Ha az ügyfél ezt elmulasztja, hiánypótlásra hívják fel, s ha ennek nem tesz eleget, a Közbeszerzési Döntőbizottság a kérelmet érdemi vizsgálat nélkül elutasítja. Ha a Közbeszerzési Döntőbizottság a jogorvoslati kérelmet érdemi vizsgálat nélkül elutasítja, vagy a 139. § (4) bekezdésében foglalt okból végzéssel megszüntetni, az igazgatási szolgáltatási díj a kérelmezőnek visszajár; a kérelem visszavonása esetén azonban nem kerül visszafizetésre. Korábban a Kbt. a visszafizetésről kifejezetten nem rendelkezett az igazgatási szolgáltatási díj kapcsán és a jogalkalmazás ennek folytán meglehetősen bizonytalan volt a kérdést illetően. A Fővárosi Bíróság 25.K.35.486/2006/4. sz. ítéletében azonban a bíróság éppen a Közbeszerzési Döntőbizottság álláspontjával szemben foglalt úgy állást, hogy ha a KDB a jogorvoslati kérelmet nem alaptalanság miatt, hanem valamely eljárási akadály folytán érdemi vizsgálat nélkül utasítja el, úgy a kérelmezőt az igazgatási szolgáltatási díj viselésére kötelezni nem lehet. A törvény ennek a döntésnek a fényében tisztázni törekszik a kérdést.

A jogorvoslati eljárás megindításának napja a törvény rendelkezéseinek megfelelő, hiánytalan kérelem beérkezését követő munkanap. A hiányos kérelem kiegészítésére nyolc napos határidő áll rendelkezésre; a hiánypótlási határidő elmulasztása miatt igazolásnak helye nincs. Az elkésett kérelmeket, továbbá azokat, amelyekkel kapcsolatban a hiányokat - hiánypótlási felhívás ellenére - sem pótolták, illetve ha az ajánlatkérő a közbeszerzési eljárást megindító hirdetményét, felhívását jogszerűen visszavonta, a kérelmet a Döntőbizottság érdemi vizsgálat nélkül elutasítja; ha pedig az elutasítási ok az eljárás megindítását követően jutott a Döntőbizottság tudomására, a KDB a jogorvoslati eljárást végzéssel megszünteti. A kérelmet az előbbi okok alapján elutasító határozat (mint eljárás során hozott határozat), valamint az eljárást megszüntető végzés ellen a törvény biztosítja a jogorvoslat lehetőségét: a 156. § szerinti külön jogorvoslatnak van helye ebben az esetben.

A 140-141. §-hoz

A Közbeszerzési Döntőbizottság eljárását hivatalból a 140. § (1) bekezdésében meghatározott szervezetek vagy személyek kezdeményezhetik. A korábbi szabályozáshoz képest a kezdeményezésre jogosultak köre kibővül a legfőbb ügyésszel; az eljárások eredményét jogellenesen befolyásoló megállapodások elleni fellépés hatékonyságának növeléséhez szükséges, hogy a büntetőeljárásban feltárt jogsértések becsatornázhatók legyenek a Közbeszerzési Döntőbizottság eljárásába.

A törvény a hivatalbóli kezdeményezés esetében is szigorú határidőhöz köti az eljárás kezdeményezését; a kérelemre induló eljárásra vonatkozó rendelkezésekben foglaltaknál azonban sokkal hosszabb határidőt hagy az eljárás megindításának kezdeményezésére. A tudomásszerzés tekintetében felállított vélelem e személyek, szervezetek esetében nem érvényesül.

A jogorvoslati eljárás kezdeményezésére nyitva álló szubjektív határidő harminc nap, az objektív határidőt viszont differenciáltan szabályozza a törvény. Az ellenőrzésre jogosult szerveztek esetében ugyanis hosszabb határidőt ír elő annak érdekében, hogy e szervezetek a vizsgálatuk során feltárt jogsértések miatt eljárást kezdeményezhessenek a Döntőbizottság előtt; egy évben, a közbeszerzési eljárás jogtalan mellőzése esetében pedig három évben állapítja meg a törvény az eljárás kezdeményezésére nyitva álló objektív határidőt.

A Közbeszerzési Döntőbizottság hivatalból történő eljárásának további esetét jelenti az éves statisztikai összegezés megküldésére, az ajánlatkérők listájába való bejelentkezésre, illetve bejelentésre vonatkozó kötelezettség elmulasztása, vagy ha valószínűsíthető, hogy a szerződés módosítására vagy teljesítésére Kbt.-be ütköző módon került sor, a Közbeszerzési Hatóság elnöke által kezdeményezhető eljárás.

A törvény továbbra is fenntartja a hirdetmény nélküli tárgyalásos eljárások esetében a hatályos szabályozás szerinti döntőbizottsági kontrollt, tekintettel arra, hogy a Kbt. 1999-es módosítása során bevezetett intézkedés hatékony eszköznek bizonyult ezen eljárási fajta visszaszorításában. A törvény alapján a Döntőbizottság elnöke jogorvoslati eljárást indíthat a jogosulatlanul indított tárgyalásos eljárás lefolytatásának észlelése esetén. A törvény továbbá lehetőséget biztosít arra, hogy Közbeszerzési Döntőbizottság elnöke hiánypótlásra hívja fel az ajánlatkérőt, amennyiben az általa megküldött iratokból nem állapítható meg egyértelműen a hirdetmény nélküli tárgyalásos eljárás alkalmazhatósága feltételeinek fennállása, illetőleg az előírt ajánlattételi felhívás jogszerűsége. A törvény e rendelkezéssel azt a gyakorlatban jelentkező problémát kívánja kezelni, amely szerint az ajánlatkérők által rendelkezésre bocsátott adatokból nem állapítható meg egyértelműen, hogy ajánlatkérő milyen eljárásfajtát választott, illetve, hogy ennek feltételei fennállnak-e, és a felhívás jogszerű volt-e. A Döntőbizottság elnöke ezekben az esetekben - eleget téve törvénybeli kötelezettségének - megindítja a jogorvoslati eljárást, amelynek során gyakran „bebizonyosodik”, hogy ajánlatkérő jogszerűen indított hirdetmény közzététele nélküli tárgyalásos eljárást, csak éppen a megküldött iratokból nem derült ez ki egyértelműen. A hiánypótlás lehetőségével mentesíthető a Döntőbizottság a feleslegesen indítandó és lefolytatandó eljárások alól.

A 142. §-hoz

A § a Közbeszerzési Döntőbizottságnak a jogorvoslati eljárás megindítását követő feladatait rögzíti, rendelkezik továbbá a jogorvoslati eljárással érintett közbeszerzési eljárás ajánlatkérőjének, ajánlattevőjének és az egyéb érdekeltek feladatairól is.

A 143. §-hoz

A § a Közbeszerzési Döntőbizottság előtt folyamatban lévő ügyek együttes elintézésére, egyesítésére, elkülönítésre, illetve döntéseinek egybefoglalására ad lehetőséget.

A 144. §-hoz

A § a jogorvoslati eljárásban alkalmazható ideiglenes intézkedéseket szabályozza. A törvény alapján a Döntőbizottság kérelemre és hivatalból egyaránt elrendelhet ideiglenes intézkedéseket. Erre a lehetőség mindaddig fennáll, amíg a jogorvoslati eljárással érintett közbeszerzési eljárásban, vagy az ennek mellőzésével történő beszerzés során a szerződést meg nem kötik. A Döntőbizottság köteles az eset összes körülményét mérlegelni, és ez alapján dönteni az ideiglenes intézkedés megtételéről. Így mérlegelnie kell a beszerzéshez fűződő közérdek súlyát is, és ha ez alapján indokoltnak tartja, eltekinthet az ideiglenes intézkedés tételétől.

A Döntőbizottság ideiglenes intézkedésként a közbeszerzési eljárás felfüggesztését rendeli el, vagy felhívja az eljárás ajánlatkérőjét, hogy az eljárásba a kérelmezőt vonja be. A törvény úgy rendelkezik, hogy ha a Döntőbizottság felfüggeszti a közbeszerzési eljárást, a felhívásban előírt és folyamatban lévő határidők a felfüggesztés időtartamával meghosszabbodnak. Ez az előírás szükséges ahhoz, hogy utóbb az eljárást folytatni lehessen, ha ennek egyéb feltételei fennállnak.

A § (4) bekezdése szabályozza azt az esetet, amikor a Döntőbizottság az ajánlatkérő kérelmére végzéssel engedélyezheti a szerződés megkötését, ha annak előnyei meghaladják a szerződéskötéssel járó hátrányokat. Erre azonban csak kivételes esetben kerül sor, akkor, ha halasztást nem tűrő kiemelkedően fontos érdek vagy közérdek (nemzetgazdasági ok) védelme indokolja. A Közbeszerzési Döntőbizottság szigorúan értelmezi a fenti kitételt, ezért a kérelemben az okokat nem elég kifejteni, a kérelem benyújtását megalapozó indok igazolására szolgáló dokumentumokat is csatolni kell a kérelemhez. A Döntőbizottság a kérelem beérkezését követő öt napon belül dönt, a végzés ellen jogorvoslatnak nincs helye. Ezt követően, a szerződéskötést engedélyező végzés Közbeszerzési Hatóság honlapján történő közzétételéről is a Döntőbizottság gondoskodik.

A 145. §-hoz

A § az Európai Bíróság előzetes döntéshozatali eljárásának kezdeményezéséről rendelkezik.

A 146. §-hoz

A § a Közbeszerzési Döntőbizottság vizsgálatának terjedelmét szabályozza, egyértelművé teszi, hogy a Döntőbizottság eljárása során nincs kötve a jogorvoslati kérelemben, illetve a kezdeményezésben foglaltakhoz. A jelenlegi törvényszövegtől eltérően a törvény mérlegelést enged a Döntőbizottságnak arra, hogy észlelt jogszabálysértés esetén kiterjeszti-e az eljárását. Az eljárást kiszámíthatóbbá és átláthatóbbá kívánja tenni az a rendelkezés, mely szerint az eljárás kiterjesztésére akkor van lehetőség, ha a feltárt törvénysértés sérti a verseny tisztaságát vagy nyilvánosságát, az ajánlatkérők esélyegyenlőségét vagy kihatott az ajánlatkérő döntésének érdemére.

A törvény - és a jelenleg hatályos törvény - szabályozási logikája szerint a Közbeszerzési Döntőbizottság a saját észlelése alapján nem indíthat eljárást. Ezzel a szabályozással összhangban állóan a jogalkotó megszünteti annak lehetőségét, hogy az eljáró tanács maga döntsön az eljárás kiterjesztéséről és azt írja elő, hogy a kiterjesztésről az eljáró tanács jelzése alapján a Közbeszerzési Döntőbizottság elnöke dönt.

A (2) bekezdés pedig azt rendezi egyértelműen, hogy a kérelem visszavonása esetén a Döntőbizottság az eljárást folytatja, ha a rendelkezésre álló adatok alapján súlyos jogsértés valószínűsíthető. Ezt azért kell külön kimondani a törvényben, mert a Ket. 31. §-ának (1) bekezdése c) pontja értelmében „a hatóság az eljárást megszünteti, ha az eljárás kérelemre indult és az ügyfél kérelmét visszavonta kivéve, ha az eljárás hivatalból is megindítható, és a hatóság az eljárást hivatalból folytatja, vagy ha az eljárásban több kérelmező vesz részt, és nem mindegyikük vonta vissza kérelmét”. A Döntőbizottság eljárásának hivatalból való megindítása sajátos, nem a klasszikus értelemben vett hivatalbóli eljárás (nem értve ide a hirdetmény közzététele nélküli tárgyalásos eljárás esetén a Döntőbizottság elnöke által megindítható eljárást), hiszen a Döntőbizottság a törvényben meghatározott személyek és szervezetek kezdeményezése alapján indíthatja meg hivatalbóli eljárását. Erre tekintettel kell ezt a kérdést egyértelműen rendezni a törvényben, kimondva, hogy a Döntőbizottság a kérelem visszavonása esetén az eljárást folytatja, ha a rendelkezésre álló adatok alapján a súlyos jogsértés valószínűsíthető.

A (3) bekezdésben a törvény - a jelenleg hatályos törvényhez hasonlóan - előírja a Döntőbizottság illetékes szervek (nyomozó hatóság, Állami Számvevőszék, a Kormány által kijelölt belső ellenőrzési szerv, vagy Gazdasági Versenyhivatal) felé való értesítési kötelezettségét arra az esetre, ha más jogszabály megsértésére utaló körülményt észlel.

A 147. §-hoz

A § az ügyfelek egyenlő elbánásban való részesítésének kötelezettségét mondja ki, valamint a jogorvoslati eljárások megfelelő lefolytatásának elősegítése érdekében meghatározza az új észrevételek előterjesztésének határidejét.

A 148. §-hoz

A § jogorvoslati eljárás során tartható tárgyalást szabályozza. A törvény mérlegelési joggal ruházza fel a Közbeszerzési Döntőbizottságot e kérdésben.

Az ügy számos esetben eldönthető iratok alapján is, ebben az esetben Döntőbizottságnak nem szükséges tárgyalást tartania. Amennyiben az iratok alapján nem dönthető el a jogvita, és a tényállás tisztázásához szükség van az eljárásban részt vevő személyek együttes meghallgatására, akkor indokolt tárgyalást tartani. Ennek megítélését - értelemszerűen - a Döntőbizottságra kell bízni, azaz a Döntőbizottság mérlegelésébe kell utalni a tárgyalás szükségességének a kérdését. Ez az eljárás gyorsítását is szolgálhatja, hiszen így kevésbé formalizált az eljárás. A Döntőbizottság számára nagyobb rugalmasságot biztosít, több ügyet tud elintézni, ugyanakkor az Ket. alapján köteles a tényállást felderíteni, tehát ha az iratok alapján nem dönthető el, és ezért szükségesnek ítéli meg, akkor tárgyalást tart. A jogorvoslat irányelvek tárgyalásra vonatkozó követelményei (független szerv, mely döntéseit kontradiktórius eljárásban hozza - 2007/66/EK irányelv 1. cikk 1. pontja) a bírósági szakban érvényesülnek.

Ha a Döntőbizottság tárgyalást tart, a tárgyalást az eljárás megindításától számított 20 napon belüli időpontban köteles megtartani. A tárgyalás továbbra is nyilvános, de a törvény biztosítja a Döntőbizottság számára azt a lehetőséget, hogy a tárgyalásról vagy annak egy részéről a nyilvánosságot kérelemre vagy hivatalból - indokolt határozatával - kizárja, amennyiben az minősített adat, üzleti titok vagy külön törvényben meghatározott más titok megőrzése végett feltétlenül szükséges. Határozata ellen önálló jogorvoslatnak nincs helye, de az a közbeszerzési ügyben hozott érdemi határozat elleni jogorvoslati kérelemben (keresetben) kifogásolható.

A 149. §-hoz

A törvény átfogóan szabályozza az eljárás szereplőinek iratbetekintési jogát, külön figyelmet szentelve az üzleti titok védelmének.

A közbeszerzési ügy kérelmezője (az eljárást kezdeményező), az ellenérdekű ügyfél, továbbá ezek képviselője az eljárás megindításától számított tizenötödik napig, a Közbeszerzések Tanácsának tagja az eljárás során külön engedély nélkül bármikor betekinthet a közbeszerzési eljárás, illetőleg a jogorvoslati eljárás során keletkezett iratokba, és azokról másolatot, feljegyzést készíthet. A korlátlan betekintési jog azonban összeütközésbe kerülhet más ügyfelek, illetve az eljárás egyéb résztvevőinek az üzleti titok védelméhez fűződő jogával; erre tekintettel került bele a törvénybe a fenti, tizenöt napos korlát, továbbá a törvény kimondja, hogy az ajánlatkérő, illetve az ajánlattevő az üzleti titok védelmére való hivatkozással kérheti az iratbetekintési jog korlátozását. Ha a Döntőbizottság a kérelemnek helyt ad, egyúttal kötelezheti az ilyen kérelem előterjesztőjét olyan iratváltozat elkészítésére, amely nem tartalmaz üzleti titkot. Ezáltal az iratbetekintési jog sem szenved sérelmet. A határozat ellen külön jogorvoslatnak nincs helye, az az érdemi határozat ellen benyújtott keresetben támadható.

Eltérő a helyzet az eljárás egyéb résztvevőinek iratbetekintési jogát illetően. E személyek csak akkor tekinthetnek be az iratokba, amennyiben az iratok ismeretéhez jogos érdekük fűződik, és az iratbetekintés nem ütközik a minősített adat védelmére vonatkozó szabályokba.

A minősített adat védelmére vonatkozó szabályok betartása és betartatása miatt került bele a törvénybe a (6)-(7) bekezdés. A (8) bekezdés szerint az iratokba való betekintéshez az (1)-(7) bekezdésben foglaltakra figyelemmel a Közbeszerzési Döntőbizottság engedélye szükséges.

A 150. §-hoz

A közbeszerzési ügy résztvevőjével szemben eljárási bírság szabható ki, ha a jogorvoslati eljárás során hamis adatot közöl, vagy az ügy elbírálása szempontjából lényeges adatot elhallgat, felvilágosítást nem vagy nem határidőn belül ad meg, a gazdasági, szakmai, vagy közbeszerzési tevékenységével kapcsolatos iratokba való betekintést akadályozza, vagy nyilvánvalóan alaptalanul tesz kizárásra irányuló bejelentést vagy ugyanabban az eljárásban ugyanazon közbeszerzési biztos ellen ismételten alaptalan bejelentést tesz. Az eljárási bírság összegét a törvény a Ket. általános szabályaihoz képest eltérő határok között állapítja meg (ötvenezer forinttól ötszázezer forintig).

A rendbírságot kiszabó határozat ellen külön jogorvoslatnak van helye, amelynek a végrehajtásra halasztó hatálya van.

A 151. §-hoz

A jogorvoslati eljárás lefolytatására a törvény - egyéb hatósági eljárásokhoz hasonlóan - elintézési határidőt ad.

A 152. §-hoz

A Közbeszerzési Döntőbizottság érdemi határozata többféle lehet. A jogorvoslati eljárást lezáró határozatában alkalmazható jogkövetkezményeket a (2)-(4) bekezdések szabályozzák, amelyeket a Döntőbizottság együttesen is alkalmazhat.

A jövőben is lehetőség lesz bírság kiszabására, a törvény szerint öt esetben kötelező a bírságkiszabás: ha a jogsértés a közbeszerzési eljárás jogtalan mellőzésével valósult meg, ha a felek a szerződéskötési moratóriumra vonatkozó szabályok megsértésével kötöttek szerződést, ha a szerződést hirdetmény nélküli tárgyalásos eljárás eredményeként úgy kötötték meg, hogy nem álltak fenn a hirdetmény nélküli tárgyalásos eljárás alkalmazhatóságának feltételei, vagy ha az ajánlatkérő hirdetmény nélküli tárgyalásos eljárás esetén elmulasztotta a Közbeszerzési Döntőbizottság előzetes értesítését, valamint ha a Közbeszerzési Hatóság elnöke kezdeményezte a Közbeszerzési Döntőbizottság hivatalból való eljárását és a Döntőbizottság megállapítja a jogsértés megtörténtét. Az elsőként említett jogsértést tekinti törvény a közbeszerzésekkel kapcsolatos legsúlyosabb jogsértésnek, erre tekintettel mondja ki a kötelező bírságolást. Hangsúlyozandó ugyanakkor, hogy a rosszhiszeműség esetére korlátozódik e szankció alkalmazási kötelezettsége, aminek indoka, hogy a törvény személyi hatálya körében nem csupán nevesített szervezetek jelennek meg ajánlatkérőként.

A törvény a Közbeszerzési Döntőbizottság számára szempontokat ad a szankciók alkalmazásához; a mérlegelési szempontokat tehát a törvény tartalmazza, míg a (3) bekezdés szerint a bírság mértékét és a differenciáltabb szankciórendszer érdekében egyéb részletes szabályokat a Kormány rendeletben szabályozza.

A § annak következményeit is rendezi, hogy mi történik, ha a Döntőbizottság megsemmisíti az ajánlatkérő eljárást lezáró döntését.

A törvény mind az ajánlatkérőt, mind az ajánlattevőt elállási joggal ruházza fel a jogorvoslati eljárással érintett közbeszerzési eljárás alapján megkötött szerződés tekintetében, amennyiben a Közbeszerzési Döntőbizottság határozatában a közbeszerzési eljárást lezáró döntésre kiható jogsértést állapít meg. E rendelkezés nélkül nem lenne lehetőség a szerződéstől való elállásra, hiszen a Ptk. értelmében a feleket az elállás joga csak jogszabály kifejezett rendelkezése vagy a felek erre irányuló megállapodása alapján illeti meg, tekintettel arra, hogy az elállás egyoldalú nyilatkozattal, visszamenőleg bontja fel a szerződést.

A 153-154. §-hoz

A §-ok a Közbeszerzési Döntőbizottság döntésének közlésével és nyilvánosságra hozatalával kapcsolatos szabályokat, valamint az előminősítési ügyekben indított jogorvoslati eljárás szabályait tartalmazzák.

A 155. §-hoz

A törvényben új jogintézményként jelentkezik az ún. elvi döntés intézménye, melynek eredményeképpen a Döntőbizottság elvi jelentőségű kérdésekben iránymutatást tesz közzé a honlapján. Az új jogintézmény elsődleges célja, hogy minimálisra csökkentse a Kbt. egyes szabályainak a KDB eljárása során történő sokfelé ágazó értelmezési lehetőségeit, és egyúttal azt a bizonytalansági tényezőt is, melyet a múltban sorra születő, egymásnak sok esetben gyökeresen ellentmondó indokolású határozatok szültek. Ez az eljárás megteremti a lehetőséget arra, hogy egyfajta kapcsolatot, kommunikációt biztosítson a gyakorlati közbeszerzők, mindennapi jogalkalmazók és a jogorvoslati fórumok között, és az egyes szintekbe beépített visszacsatolások révén kiszámíthatóbbá kívánja tenni a jogorvoslati eljárás egészét; a jogértelmezések honlapon történő közzétételével pedig gondoskodik a nyilvánosság állandó, napra kész tájékoztatásáról, átláthatóbbá téve ezzel a jogorvoslati eljárás egészét.

Annak érdekében, hogy a közbeszerzési eljárásokban ajánlatkérőként, ajánlattevőként vagy egyéb minőségben részt vevőként a felek számára egyértelmű és kiszámítható legyen, hogy a közbeszerzési törvénybe ütköző tevékenységük vagy mulasztásuk előre láthatóan milyen jogkövetkezménnyel fog járni, a Döntőbizottság a törvény értelmében egységes, a jogalkalmazást könnyítő jogértelmezési gyakorlat kialakítására törekszik, és az így kialakított álláspontját mindenki számára könnyen elérhetővé, hozzáférhetővé teszi a honlapján történő közzététel útján.

A 156-160. §-hoz

A §-ok a Közbeszerzési Döntőbizottság eljárás során hozott végzése, valamint az érdemi határozata ellen igénybe vehető jogorvoslat Pp.-től eltérő sajátos szabályait tartalmazzák.

Az ügy érdemében igénybevehető jogorvoslat formája a bírósági felülvizsgálat. Ezt keresettel kell kérni a bíróságtól. Ez tehát azt jelenti, hogy a Döntőbizottság határozata ellen - az eljárás gyorsítása érdekében - közigazgatási úton nincs helye jogorvoslatnak.

A bíróság a polgári perrendtartásról szóló 1959. évi III. törvény (a továbbiakban: Pp.) XX. fejezete szerint jár el a törvényben meghatározott, - elsősorban az eljárás gyorsítását szolgáló - eltérésekkel.

A bíróság a Döntőbizottság határozatát megváltoztathatja. A törvény értelmében - a jelenleg hatályos Kbt.-ben foglaltakhoz hasonlóan - a bíróság a Közbeszerzési Döntőbizottság határozatát kizárólag abban az esetben helyezi hatályon kívül, ha a Közbeszerzési Döntőbizottság eljárása során a jogorvoslati eljárás lényeges és az ügy érdemére kiható szabályainak megsértésére került sor. Ez a szabály egységesen érvényesül a Közbeszerzési Döntőbizottság érdemi határozatának felülvizsgálatára indított közigazgatási perben és a szerződés érvénytelenségével kapcsolatos keresetről is döntő kombinált perben.

A 160. § (5) bekezdésében új szabályként jelenik meg, hogy a bíróság határozatával szemben fellebbezésnek nincs helye, csak abban az esetben, ha a bíróság a Döntőbizottság határozatát megváltoztatja. A döntőbizottsági határozatok bírósági felülvizsgálatának egyfokúvá tétele azt a célt szolgálja, hogy a jogorvoslati eljárások az eddigieknél lényegesen rövidebb idő alatt befejeződjenek. A megváltoztatás esetén alkotmányos szempontból mégis indokolt fenntartani a fellebbezés lehetőségét, amely az új döntéssel szemben biztosítja a jogorvoslathoz való jog érvényesülését.

A 161-163. §-hoz

A §-ok a Közbeszerzési Döntőbizottság határozatának felülvizsgálata és a szerződés közbeszerzési jogsértés miatti érvénytelenségének megállapítása iránti egységes per szabályait tartalmazzák.

A törvény az Európai Parlament és a Tanács 2007/66/EK Irányelvének 2d. cikk (1) bekezdés (a) pontjával összhangban, mint a szerződések érvénytelenségére vonatkozó egyik előírás, magában foglalja valamennyi, a 127. § (1) bekezdése szerinti esetet, amikor kimondja, hogy az (1) bekezdés szerinti egységes perre kizárólag akkor kerülhet sor, ha a szerződés érvénytelenségének megállapítását a 127. § (1) bekezdése alapján kérik.

A törvény szerint a kombinált perben amennyiben a bíróság a Közbeszerzési Döntőbizottság határozatát hatályon kívül helyezi, a szerződés érvénytelenségének tárgyában a pert megszünteti. Annak érdekében, hogy a szerződés érvénytelenségével kapcsolatos döntés iránt ne egy megismételt döntőbizottsági eljárást követően kelljen újabb pert indítani, a hatályon kívül helyezés lehetőségét csak olyan esetekre indokolt fenntartani, ahol a döntőbizottsági szakaszban történt jogsértés a bíróság eljárásában nem reparálható. A bíróság a Közbeszerzési Döntőbizottság határozatát kizárólag abban az esetben helyezi hatályon kívül, ha a Közbeszerzési Döntőbizottság eljárása során a jogorvoslati eljárás lényeges és az ügy érdemére kiható szabályainak megsértésére került sor.

A törvény - összhangban a 2007/66/EK Irányelv rendelkezéseivel - biztosítja alternatív szankció alkalmazását arra az esetre is, amikor a bíróság a szerződést a határozathozatalig terjedő időre hatályossá nyilvánítja; a törvény erre az esetre is bírság alkalmazását irányozza elő. A bírság összegének megállapításakor a bíróság mérlegeli a jogsértés súlyát, illetve az eset összes körülményét.

A 164. §-hoz

A § a szerződés közbeszerzési jogsértés miatti érvénytelenségének megállapítása iránti, a Döntőbizottság által indított polgári per szabályait tartalmazza.

A törvény a Közbeszerzési Döntőbizottságot eljárás-indítási joggal (és kötelezettséggel) ruházza fel arra az esetre, amikor a törvény 127. §-a (1) bekezdés a)-c) pontjai szerinti jogsértést állapít meg az ügy érdemében hozott határozatában. Ebben az esetben pert indít a szerződés érvénytelenségének és az érvénytelenség jogkövetkezményeinek alkalmazása iránt.

A fenti szabályozás értelmében amennyiben a KDB olyan közbeszerzési jogsértést állapít meg, amelynek következménye a szerződés érvénytelensége, az érvénytelenség megállapítása, jogkövetkezményeinek alkalmazása érdekében még külön bírósághoz kell fordulnia. Mivel a szerződés érvénytelenségével kapcsolatos döntés a bíróság előtti polgári per útjára tartozik, a jogorvoslati rendszer hatékonysága érdekében szükséges előírni, hogy ha a KDB megállapítja, hogy olyan jogsértés történt, amelynek az Irányelv értelmében a kötelező jogkövetkezménye a szerződés érvénytelenségének kimondása, akkor a KDB ideiglenes intézkedésként kérje a bíróságtól a szerződés további teljesítésének megtiltását.

A törvény szerint a KDB az (1) bekezdés szerinti pert érdemi határozatának meghozatalától számított harminc napon belül indítja meg; a perindításról a Döntőbizottság a Közbeszerzési Hatóság honlapján tájékoztatást tesz közzé.

Az (5) bekezdés - összhangban a 2007/66/EK Irányelv rendelkezéseivel - biztosítja alternatív szankció alkalmazását arra az esetre is, amikor a bíróság a szerződést a határozathozatalig terjedő időre hatályossá nyilvánítja; a törvény - megegyezően a kombinált pereknél alkalmazandó szabállyal - erre az esetre is bírság alkalmazását irányozza elő. A bírság összegének megállapításakor a bíróság mérlegeli a jogsértés súlyát, illetve az eset összes körülményét.

A (6)-(9) bekezdések a szerződés közbeszerzési jogsértés miatti érvénytelenségének megállapítása iránt indított polgári per szabályait tartalmazzák a kombinált per szabályainak alkalmazásával abban az esetben, ha a polgári per megindítása mellett egyúttal kezdeményezték a közbeszerzési jogsértést megállapító döntőbizottsági határozat bírósági felülvizsgálatát is. A korábbi gyakorlat azt mutatta, hogy a Döntőbizottság által indított polgári per mellett párhuzamosan közigazgatási per is indult a Döntőbizottság határozatának felülvizsgálatára, és a polgári per a közigazgatási per befejezéséig felfüggesztésre került. Ennek következtében a szerződés érvénytelenségéhez kapcsolódó szankció nem fejtette ki megfelelően hatását, hiszen a közigazgatási per lezárásig olyan hosszú idő is eltelhetett, amely alatt a szerződés teljesedésbe ment és - hacsak az eredeti állapot természetbeni visszaállítása nem volt lehetséges - az érvénytelenség megállapításán túlmenően a bíróságnak már nem volt miről rendelkeznie. Ennek az állapotnak megszüntetését szolgálta egyrészt a szerződés teljesítésének megtiltására vonatkozóan az ideiglenes intézkedés kérése, másrészt azon rendelkezések, amelyek értelmében a közigazgatási pert és az érvénytelenséggel kapcsolatban indított polgári pert egymással egyesíteni kell, és a kombinált perrel megegyező módon egy perben történhet a közigazgatási jogi és a polgári jogi kérdés eldöntése.

A 165. §-hoz

A § rögzíti, hogy bármely polgári jogi igény, amelyet a közbeszerzési eljárásra vonatkozó szabályok megsértésére alapítanak - így különösen kártérítés - csak akkor érvényesíthető, ha megelőzően jogerős döntőbizottsági vagy annak felülvizsgálata nyomán bírósági döntés született az előkérdésről, tehát a közbeszerzési jogsértés megállapításáról.

Ha egy ajánlattevő jogsértés miatt lesz vesztes, egyfelől jogorvoslati eljárás révén megpróbálhatja elérni a szerződés megkötésének megakadályozását, semmissé nyilvánítását, s az új közbeszerzési eljárásban ismét pályázhat sikert remélve. A jogorvoslati, semmisségi eljárások azonban elhúzódhatnak, s nincs garancia arra sem, hogy az új eljárásban a korábbi vesztes lesz a nyertes, illetve érdekmúlás is beállhat az ajánlattevő oldalán. Az említett jogorvoslati eszközökön túl a Ptk. szerint kártérítést is követelhet (jellemzően elmaradt haszna miatt), de ennek megítéléséhez bizonyítania kell a jogsértéstő magatartást, az okozati összefüggést és a kárt. E kártérítési perben jelentős nehézséget jelenthet az okozati összefüggés igazolása, vagyis hogy a jogsértés vezetett az ő vesztességére, ha tehát jogsértés nem történt volna, akkor ő nyer.

A jelzett nehézségek miatt a törvény speciális kártérítési tényállást tartalmaz, amelyben megkönnyíti az ajánlattevő számára a bizonyítást, kiegészítve a jogsértés miatt hátrányt szenvedők jogorvoslati eszköztárát. Lényeges, hogy ez a speciális szabály nem a teljes kártérítés követelését könnyíti meg, csupán a „negatív interesse”, a költségeknek megtérítését követelheti ilyen módon az ajánlattevő, olyan helyzetbe kell tehát hozni az ajánlattevőt, mintha az eljárásban nem is indult volna. Ennek a kárigénynek érvényesítéséhez elegendő a 165. § (2) bekezdésének a)-c) pontjaiban foglalt feltételeket bizonyítani.

A 166. §-hoz

E § az Európai Bizottság eljárását szabályozza a jogorvoslati irányelvek szabályaival összhangban.

Az irányelvek alapján az Európai Bizottság akkor kezdeményezhet eljárást, amennyiben a közbeszerzési eljárás során a közbeszerzésekre vonatkozó közösségi jogi rendelkezések nyilvánvaló és egyértelmű megsértését észleli. A szerződés megkötését követően a Bizottságnak már nincs lehetősége az eljárás kezdeményezésére. A Bizottság a tagállam és az érintett ajánlatkérő felé jelzi, hogy milyen okok alapján jutott arra a következtetésre, hogy a vonatkozó uniós jog nyilvánvaló megsértéséről van szó. Az érintett tagállamnak klasszikus ajánlatkérő esetében 21 napon, közszolgáltató esetében 30 napon belül kell a Bizottság „panaszára” reagálnia. Válaszában köteles a tagállam a Bizottsággal közölni, hogy a jogsértést kiküszöbölték-e, ha nem történt meg a jogsértés orvoslása, akkor annak okáról kell nyilatkoznia, illetve azt, hogy - az ajánlatkérő döntése alapján, vagy jogorvoslati eljárás során elrendelt ideiglenes intézkedés alapján - a közbeszerzési eljárás felfüggesztésére került sor. A tagállam válaszában hivatkozhat arra is, hogy a jogsértés orvoslására azért nem került még sor, mert az folyamatban lévő jogorvoslati eljárás tárgyát képezi. Ebben az esetben azonban a tagállamnak haladéktalanul értesítenie kell a Bizottságot az eljárás lezárultáról, illetve az eljárás során hozott döntésről. Amennyiben pedig korábban arról tájékoztatta a tagállam a Bizottságot, hogy a közbeszerzési eljárás felfüggesztésére került sor, akár jogorvoslati eljárás során hozott ideiglenes intézkedés alapján, akár az ajánlatkérő saját elhatározása alapján, a tagállam köteles a Bizottságot értesíteni a felfüggesztett eljárás folytatásáról, valamint arról, hogy a jogsértés orvoslásra került-e, illetve ha nem, miért nem.

A törvény az irányelvek fenti rendelkezéseivel összhangban szabályozza az Európai Bizottság eljárását. Az Európai Bizottságot az eljárás kezdeményezési jogosultság - az uniós jogból következően - az uniós értékhatárokat elérő vagy meghaladó értékű közbeszerzésekkel kapcsolatban illeti meg. Az Európai Bizottság e jogával azonban csak a szerződés megkötése előtt élhet, amennyiben a közbeszerzési eljárás alapján a szerződés már megkötésre került, az Európai Bizottság eljárására nem kerülhet sor.

Amennyiben az Európai Bizottság nem tartja kielégítőnek az ajánlatkérő (vagy a tagállam) válaszát, illetve intézkedését megfelelőnek, az EK-szerződés 226. cikke alapján eljárást kezdeményezhet.

A 167-179. §-hoz

Az új Kbt.-ben a Közbeszerzések Tanácsa jogutódjaként a Közbeszerzési Hatóság jelenik meg.

Az autonóm jogállás, tehát a közvetlenül az Országgyűlésnek alárendelt jogállás indoka, hogy a Közbeszerzési Hatóság keretében működik a Közbeszerzési Döntőbizottság, amely a közbeszerzéssel kapcsolatos jogviták elsőfokú jogorvoslati fóruma.

A közbeszerzési jogviták jelentős részét képezik a kormányzati szervek közbeszerzései is, amely esetekben a közbeszerzés szereplői számára elfogadott módon, elfogulatlanul és pártatlanul csak olyan szerv tud eljárni, amely nem a Kormány irányítása alá tartozik. A közbeszerzési intézmény kormányzati hierarchiába történő applikálása megkérdőjelezhetné a korrupciómentes és átlátható közbeszerzési folyamatokat, a jogorvoslati döntések szakmai hitelességét. Az autonóm jogállás fenntartásával a Közbeszerzési Hatóság ismét független lesz a végrehajtó hatalomtól, ezáltal biztosítva a jogorvoslati rendszer megfelelő működését, a Kormány általi befolyás és az összeférhetetlen helyzetek kialakulásának kizárását.

Az autonóm intézményrendszer megfelelőségét az Európai Bizottság többször is megerősítette, a vonatkozó irányelvekre tekintettel uniós jogi szempontból is kifogásolható, és a közbeszerzésekkel kapcsolatban a hatékony és tisztességes jogorvoslat a Kormány alá rendeléssel összefüggésben nem látszik biztosítottnak. Ezt támasztják alá a 2007/66/EK irányelv rendelkezései és az Európai Bíróság joggyakorlata egyaránt (C-91/08, C-260/04, C-374/06, C-213/07, C-412/04, C-168/08, C-387/02, C-391/02, C-403/02, C-98/08, C-412/03. sz. ítéletek).

A kormányhivatali jogállás révén a Közbeszerzési Döntőbizottság döntéseinek szakmai függetlensége nem biztosítható megfelelően. A Közbeszerzési Döntőbizottság tagjai és elnöke nem állhatnak kormánytisztviselői jogviszonyban, különösen azért, mert a kormánytisztviselői jogviszony sajátossága a kormányzati munka iránti elkötelezettség megjelenítése a jogviszony törvényi szabályozásában. Ezzel szemben a közbeszerzési biztosok számára éppen a jogorvoslati funkció indokolja a függetlenséget, a befolyásolás lehetőségének kizárását.

Az előbbi problémákra megfelelő megoldást nyújt, ha a Közbeszerzési Hatóság autonóm jogállású szervként működhet tovább.

-----STARTING---POINT---VEGE---

A 180-181. §-hoz

A törvény rendelkezéseinek jelentős része 2012. január 1-jén lép hatályba. A hatálybalépés időpontja úgy került meghatározásra, hogy elegendő idő álljon rendelkezésre a jogszabály alkalmazására való felkészülésre - számításba véve, hogy a felkészülési időt a végrehajtási rendeletekkel együtt kell biztosítani.

A fenti rendelkezéseknek megfelelően a hatálybalépés után megkezdett közbeszerzésekre kell a törvény szabályait alkalmazni. Az ezt megelőzően megkezdett közbeszerzésekre tehát a megkezdésekor hatályos közbeszerzési szabályokat kell alkalmazni. Ez alól egyedüli kivételt a szerződés teljesítéséről szóló tájékoztató feladásának kötelezettsége jelenti, amely a jogalkalmazás egyszerűsítése érdekében a korábban lefolytatott eljárások eredményeként megkötött szerződések esetében sem szükséges a törvény hatályba lépésétől.

A honvédelem és biztonság területén egyes építési beruházásra, árubeszerzésre és szolgáltatásnyújtásra irányuló, ajánlatkérő szervek vagy ajánlatkérők által odaítélt szerződések odaítélési eljárásainak összehangolásáról, valamint a 2004/17/EK és 2004/18/EK irányelv módosításáról szóló Európai Parlament és Tanács 2009/81/EK irányelvet 2011. augusztus 21-ig szükséges átültetni, erre tekintettel a törvény 149. § (2) és (3) bekezdéseiben foglalt rendelkezések 2011. augusztus 21-én lépnek hatályba.

A hatálybalépésre vonatkozó rendelkezések a Jogalkotásról szóló 2010. évi CXXX. törvény vonatkozó rendelkezéseinek megfelelően kerültek megállapításra.

A 182. §-hoz

A közbeszerzések tárgykörében olyan rendelkezések alkotására is szükség van, amelyek nem igényelnek törtvényi szintű szabályozást. Ezért a törvény a Kormány illetve az állami vagyon felügyeletéért felelős miniszter részére felhatalmazást ad több kérdés szabályozására. A felhatalmazó rendelkezések nem mindegyike a törvény végrehajtási rendeletére ad felhatalmazást, több olyan tárgykör szabályozására is itt található felhatalmazás, amelyek a közbeszerzés alól kivételt képeznek és önálló eljárásrend alá esnek (nemzetbiztonsági érintettségű, katonai tárgyú beszerzések). Rendeleti szinten jelennek meg az alkalmasság és a kizáró okok igazolásának szabályai, és felhatalmazást kap a Kormány rendeletalkotásra egyes jogpolitikai célok (környezetvédelem, szociális célok) hatékonyabb érvényesítése érdekében is.

A 183. §-hoz

A közösségi jogra történő utalás, az Európai Unió átültetett jogi aktusainak feltüntetése.