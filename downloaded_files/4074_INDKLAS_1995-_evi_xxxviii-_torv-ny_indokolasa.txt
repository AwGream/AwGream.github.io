1995. évi XXXVIII. törvény indokolása

a tulajdonviszonyok rendezése érdekében, az állam által az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény módosításáról

INDOKOLÁS

-----STARTING---POINT---ALTALANOS--- 

Az 1994. évi II. törvény 1. §-ának (1) bekezdése lehetőséget adott arra, hogy mindazon személyek, akik valamilyen ok miatt kárpótlási igényüket nem nyújtották be, azt 1994. február 15-e és március 15-e között pótlólagosan megtehették. Ez a törvényben biztosított lehetőség vonatkozott úgy a vagyoni sérelmeket (I-II. kárpótoltak) mint a személyi sérelmeket (III. kárpótoltak) elszenvedettekre.

Az 1991. évi XXV. törvény a kárpótlási jegyek sorozatjelét A-J-ig határozta meg. Tekintettel azonban arra, hogy az e törvénnyel meghatározott és kibocsátott kárpótlási jegymennyiség nem bizonyult elegendőnek, az 1994. évi II. törvény a kibocsátott kárpótlási jegyek sorozatjelét A-tól N-ig bővítette.

Az 1994. évi II. törvény alapján benyújtott pótlólagos vagyoni kérelmek elbírálása 1994. szeptember 20-ától folyamatosan zajlik. Az e törvény alapján benyújtott kérelmekre 1995. február 26-ig kibocsátott kárpótlási jegyek értéke - a személyi- és vagyoni sérelmeket szenvedettek együttesen - 8.801.762.341 Ft. A benyújtott kérelmek számítógépen történt rögzítése lehetőséget ad arra, hogy meghatározhassuk a vagyoni és a személyi kárpótlási kérelmek várható kárpótlási jegy címletének értékét.

Ez az érték:

- a vagyoni kárpótlási kérelmek esetében 15.134.830.000 Ft;

- a személyi kárpótlási kérelmek esetében 18.452.453.000 Ft.

A várható kárpótlási jegy címlet értékének ismerete lehetőséget ad a kárpótlási jegyszükséglet kiszámítására is. Ez szerint újabb sorozatok - O-T - kibocsátásáról kell rendelkezni, amely fedezi a még elbírálásra váró kérelmek jegyszükségletét.

Fentiekre tekintettel válik szükségessé a tulajdonviszonyok rendezése érdekében, az állam által az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény módosítása.

-----STARTING---POINT---RESZLETES---

-----STARTING---POINT---VEGE---