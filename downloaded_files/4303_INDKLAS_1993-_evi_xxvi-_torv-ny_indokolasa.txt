1993. évi XXVI. törvény indokolása

a Menekülteket Támogató Alapról

-----STARTING---POINT---ALTALANOS--- 

Az államháztartásról szóló 1992. évi XXXVIII. törvény 125. §-ának (1) bekezdésében foglalt rendelkezés értelmében 1993. január 1-jétől csak törvénnyel létrehozott elkülönített állami pénzalap működhet, ez szükségessé tette a 49/1988. (VI. 28.) MT rendelettel létesített Letelepedési Alap törvényi szintű újraszabályozását.

A Letelepedési Alap közel öt éves fennállása alatt biztosította az 1988-89. években a humanitárius segítségnyújtás alapján befogadottak, az 1991. júliusától a délszláv háborús események miatt ideiglenes menedéket kérők, valamint az 1951. évi genfi menekültügyi egyezmény alapján menekültként elismertek létbiztonságának pénzügyi alapjait, a szociális gondoskodás, továbbá a társadalmi beilleszkedéshez szükséges támogatás financiális feltételeit. Az alap forrásul szolgált egyben a menekültügyi intézményrendszerben meghatározó szerepet játszó befogadóállomások, átmeneti szálláshelyek létesítéséhez és működtetéséhez, továbbá a menekültügyi feladatok ellátásához nélkülözhetetlen egyéb infrastruktúrális feltételek kiépítéséhez. A Letelepedési Alap nyitott rendszerben működik, fő bevételi forrása az éves központi költségvetési juttatás, amit a hazai természetes személyek, jogi személyek és jogi személyiséggel nem rendelkező gazdálkodó szervezetek, továbbá a külföldi államok és nemzetközi szervezetek befizetései egészítenek ki.

A nemzetközi ismeretek bővülése, továbbá a hazai menekültügyi gyakorlat felhalmozódott tapasztalati felszínre hozták a támogatási rendszer szabályozási hiányosságait.

Erre tekintettel a törvényi szintű újraszabályozás során az államháztartási törvény előírásainak érvényesítésén túl indokolt elvégezni a szabályozás legszükségesebb korszerűsítését is. E modernizáció elsődleges célja azonban nem a támogatási rendszer alapvető megreformálása, hanem a gyakorlat által kiérlelt, nemzetközileg is elismert és alkalmazott megoldások törvényi szintű megerősítése, s a menedékjogi törvény elfogadásáig terjedő időre a menekültellátás rendszerének szilárd törvényi alapokra helyezése.

-----STARTING---POINT---RESZLETES---

Az 1. §-hoz

A Letelepedési Alap elnevezése Menekülteteket Támogató Alapra változik. Az új név, továbbá az Alap rendeltetésére és felhasználására vonatkozó rendelkezések tartalma egyértelműen kifejezésre juttatja egyrészről a támogatásban részesíthetők körét, másrészről az Alapnak a menekültügyi ellátási és támogatási rendszer egészére kiható jelentőségét. Alapvető fontosságú a tervezet (1) bekezdésének a) pontja, amely az Alap rendeltetésének középpontjába a menekültek sorsának tartós rendezését szolgáló célokat állítja. Ezek sorában a letelepedés elősegítése mellett azonos súllyal szerepel a menekültek származási országba való visszatérésének vagy más állam területére történő továbbutazásának elősegítése is.

Az Alappal a menekültügyi feladatok kormányzati szintű irányításáért felelős belügyminiszter rendelkezik. Kezelését a menekültügyi szakfeladatokat országos szinten irányító - a költségvetési törvényben önálló címként szereplő - Menekültügyi és Migrációs Hivatal látja el.

A 2-3. §-hoz

A korszerűsítés további fontos tényezője a bevételi források és az Alapot terhelő kiadások, mint felhasználási jogcímek pontosabb és sokrétűbb meghatározása, amely figyelembe veszi a menekülést kiváltó okokból és a menekültek összetételéből adódó ellátási, szolgáltatási sajátosságokat.

A felhasználási területek kifejtése a menekültellátás praktikus igényeinek kielégítéséhez biztosít törvényes jogcímeket. A jogcímek között részletesen fogalmazódik meg a menekültügyi infrastruktúra szálláshelyek után következő legjelentősebb elemének, a menekültek szállítását és ellátását szolgáló eszközök, berendezések és használati tárgyak beszerzési, fenntartási és működtetési költségeinek fedezése. E kiadások forrása jelenleg is a Letelepedési Alap. Új kötelezettség a Nemzetközi Migrációs Szervezet (IOM) magyar tagságával kapcsolatos éves tagdíj megfizetése.

A javaslat 3. §-ának (2) bekezdése határozza meg, hogy az Alap felhasználása szempontjából kit kell menekültnek tekinteni, azaz az Alapból mely személyi kör részére teljesíthető kifizetés. E rendelkezés beiktatása azért szükséges, mert a Letelepedési Alap eredeti és elsődleges rendeltetése a Romániából menekülő magyar nemzetiségűek befogadása, telepedésének elősegítése volt. Ugyanakkor a menekült jogi fogalma kizárólag az 1989. évi 15. törvényerejű rendelettel kihirdetett a menekültek helyzetére vonatkozó 1951. évi Genfi Egyezmény (a továbbiakban: Egyezmény) hatálya alá tartozó személyekre korlátozódik. Mindemellett a Letelepedési Alap tényleges felhasználási területe kiterjed az előző kategóriákba nem tartozó, a Magyar Köztársaság által a nemzetközileg elfogadott és a magyar hagyományokat követő humanitárius elvek alapján ideiglenesen befogadottakra is. Ez utóbbi, a volt jugoszláviai menekülteket is átfogó személyi kört jelöli a javaslat - a jogrendszerünkben eddig nem alkalmazott - „ideiglenes menedékes” fogalom bevezetésével [3. § (2) bek. c) pont]. E kategóriába tehát azok sorolhatók, akik az életüket és testi épségüket közvetlenül fenyegető háború, fegyveres konfliktus elől menekülnek, de a menekültügyi egyezményben szabályozott kritériumok hiányában menekültként elismerni nem lehet, vagy akik menedékjogért azért nem folyamodnak, mert hazatérési szándékukat fenntartva csupán ideiglenes oltalmat kérnek.

A 4. §-hoz

A menekültügyi ellátási gyakorlathoz igazodóan állapítja meg a javaslat a jegyzőhöz, mint helyi önkormányzati tisztviselőhöz telepített menekültügyi államigazgatási feladatokat.

Ehhez kapcsolódik - úgyszintén a praxis törvényi elismeréseként - az a rendelkezés, amely lehetőséget teremt arra, hogy az Alap a menekültek ellátásához nélkülözhetetlen kiadások fedezetét az ellátást nyújtók részére megelőlegezze. A jelenlegi rendszerben a Letelepedési Alap a menekültügyi ellátás költségeit az abban közreműködő szervek részére utólagos elszámolás mellett téríti meg. A megoldás mindenekelőtt a menekültek folyamatos és biztonságos ellátásának követelményét tartja szem előtt arra az esetre, ha egy nagyobb menekülthullám ellátásához szükséges költségek megelőlegezése a befogadó település önkormányzatának anyagi teherbíró képességét meghaladja.

Az Alap kezelésével, az előlegezéssel, az elszámolással, illetőleg a menekültügyi ellátással összefüggő egyéb, a törvényi szabályozás indokolt kereteit meghaladó - zömében eljárási, pénzügyi-technikai jellegű szabályok megállapítására - a kérdés tárcaközi összefüggéseire, továbbá a jegyző, mint önkormányzati tisztviselő érintettségére tekintettel a Kormány kap felhatalmazást.

Az 5. §-hoz

E § az Alappal kapcsolatos szabályozástól elkülönülő kérdést érint akkor, amikor az Alap kezelőjét jelöli ki a menekültügyi célra az Alapon kívüli felhasználás feltételével juttatott külföldi támogatással való gazdálkodásra. A menekültügyi ellátással kapcsolatos szoros összefüggése, illetőleg az e célra rendelkezésre álló pénzügyi források ésszerű és összehangolt felhasználása miatt azonban indokolt törvényben kimondani, hogy a külföldiek, illetve a nemzetközi szervezetek által az említett feltételek mellett bármely állami szerv részére juttatott pénzügyi támogatás felhasználása az Alap kezelőjének hatáskörébe tartozik.

-----STARTING---POINT---VEGE---

A 6. §-hoz

A javaslat a hatályon kívül helyezés időpontját az államháztartási törvényben megszabott határidőhöz igazítja. Biztosítja egyben a jogrendszerbeli illeszkedést és rendezi a megszűnő és az új Alap viszonylatában a jogok és kötelezettségek utódlásának kérdését.