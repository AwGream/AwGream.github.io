2016. évi LII. törvény indokolása

az állami tisztviselőkről

-----STARTING---POINT---ALTALANOS--- 

Az Alaptörvény XXIV. cikke szerint mindenkinek joga van ahhoz, hogy ügyeit a hatóságok részrehajlás nélkül, tisztességes módon és ésszerű határidőn belül intézzék. Ennek megvalósítása és biztosítása a Kormánynak, mint a közigazgatás legfőbb szervének a felelőssége [15. cikk (2) bekezdés]. Ehhez szükséges, hogy az egyes szakmai feladatokat az állampolgárokhoz minél közelebb lévő hatóságok lássák el és a feladatok ellátásában egy professzionális, felkészült és elhivatott tisztviselői kar működjön közre.

A mai magyar államreform hangsúlyosan helyezi a középpontba a tisztviselők személyét, tudását, munkáját és teljesítményét, sőt e teljesítménynek a hatékonyságát. Miközben a mai ember szinte lépést sem tud tenni a tisztviselők munkája, segítő keze vagy éppen ellenőrző tekintete nélkül, a kormányzat alapvető érdeke, célja és értéke, hogy a tisztviselők e munkájukat egyre jobban lássák el. Ennek a célnak és értéknek az elérését tűzte ki a törvény azzal, hogy tisztviselői jogállás kérdését nem a közigazgatási feladat- és hatáskörök, valamint a szervezet alapproblémáitól elválasztva, mint egy külön világot rendezi, hanem - helyesen - azokkal egységben kezeli. Ebben az egységes kezelésben is egyértelmű racionalizálási irányt vesz a törvény, amikor a közigazgatási alsó szint, a polgárokhoz legközelebbi államigazgatási szervezet, a járás megerősítését és az ott dolgozók jogviszonyának újraszabályozását célozza meg elsőként.

A tisztviselői állomány tudása, képességei döntő jelentőséggel bírnak minden időben, kiváltképpen változásokkal teli reform időszakokban. Az ügyfél oldali bürokrácia-csökkentés rövidtávon mindig ügyintéző oldali munka- és bürokrácia-növekedést okoz. E tehernek ma legfőbb viselői a megyei/fővárosi kormányhivatalok, azon belül is a járási szint. Szakmai, közigazgatás-politikai és tudományos szempontból is megalapozott tehát ennek a szintnek a kiemelt és modell-szerű kezelése és az életpálya szabályozásban első helyre vétele. A járási szint kiemelése azt a felfogást mutatja, mely a közigazgatási első szintet tekinti a tevékenység fő helyszínének. Itt kell a tudásnak, hatáskörnek és eszközöknek rendelkezésre állni, mert nem az a cél, hogy az alsó szinten valahogyan elintézett ügyet majd a másodfok (a „megye”) úgyis kijavítja, vagy, ha kell, a központ korrigálja, rendezi, hanem az, hogy a polgárhoz közeli szint az ügyet (problémát, szükségletet) megnyugtatóan és véglegesen rendezni tudja. Az első fokú ügyintézéstől egy ilyen reform útján részben mentesített megyei szint szerepe ezzel a területi koordináció felé, a felügyelet, a támogató, de ha kell beavatkozó magasabb szint szerepe felé tolódhat el.

Az új állami tisztviselő jogviszonyra vonatkozó - a hatályos Kttv.-től eltérő - szabályozás szükségességét tehát a kormányhivatalok, ezen belül a járási hivatalok által ellátott feladatok, valamint a kormányhivatalok szervezeti és működési sajátosságai indokolják, amelyekhez igazodnia kell az állami szolgálati jogviszony egyes tartalmi elemeinek is. A törvény a preambulumban megfogalmazott célok eléréséhez rugalmas, de egyben nagyobb munkáltatói felelősséggel járó, valódi bértömeg-gazdálkodást feltételező új illetményrendszert rendel. A szabályozás bevezetés alulról építkező módon történik: első lépésben a járásoknál, majd a megyei kormányhivatalok munkatársainál történik meg a bevezetés. 2018. január 1-jétől az új szabályozás személyi hatálya kiterjesztésre kerül a minisztériumokban, továbbá a minisztériumok irányítása alatt álló, külön törvényben meghatározott központi államigazgatási szerveknél dolgozó tisztviselőkre is.

-----STARTING---POINT---RESZLETES---

Az 1. §-hoz

E rendelkezés a törvény hatályát állapítja meg. A törvény hatálya a fővárosi és megyei kormányhivataloknál foglalkoztatott állami tisztviselők és állami ügykezelők állami szolgálati jogviszonyára terjed ki.

A 2. §-hoz

E szakasz meghatározza, hogy pontosan mit kell érteni az állami szolgálati jogviszony alatt, valamint rögzíti, hogy az állami tisztviselők a törvény erejénél fogva, az állami szolgálati jogviszonyuk létrejöttével egyidejűleg a Magyar Kormánytisztviselői Kar tagjává válnak.

A 3. §-hoz

E törvény nem határozza meg az állami szolgálati jogviszonyra vonatkozó valamennyi részletszabályt. Háttérjogszabályként alkalmazandó mellette a közszolgálati tisztviselőkről szóló 2011. évi CXCIX. törvény (a továbbiakban: Kttv.), valamint az annak felhatalmazása alapján kiadott rendeletek szabályai. A törvény meghatározza, hogy a Kttv.-nek melyek azok a rendelkezései, melyeket az állami szolgálati jogviszonyra egyáltalán nem lehet alkalmazni.

A 4. §-hoz

Az értelmező rendelkezéseket határozza meg.

Kormányzati tanulmányok szakirányú továbbképzés alatt a Nemzeti Közszolgálati Egyetem által szervezett, kormányzati tanulmányok szakirányú szakképzettséget adó, három féléves tanulmányi idejű továbbképzési programot kell érteni, amelynek célja a magyar állam kormányzásával, szervezetével és működésével kapcsolatos stratégiai és vezetési ismeretek, jó hazai és nemzetközi gyakorlatokra épülő, átfogó megközelítéssel történő közvetítése.

Közigazgatási tanulmányok szakirányú továbbképzés alatt a Nemzeti Közszolgálati Egyetem által szervezett, közigazgatási tanulmányok szakirányú szakképzettséget adó, egy éves tanulmányi idejű továbbképzési programot kell érteni, amelynek célja fejleszteni a résztvevőknek a közszolgáltatás-szervezésre, különösen a közigazgatás és az állami szolgáltatásokra vonatkozó átfogó és alapvető tudásanyagát, valamint a szükséges közszolgálati kompetenciákat.

A közigazgatási szerv meghatározása tekintetében a törvény visszamutat a Kttv.-re, ugyanazokat a szerveket kell közigazgatási szervnek tekinteni, amelyeket a Kttv. alapján.

A törvény egyúttal rendezi, hogy a későbbi rendelkezések során munkáltató alatt a fővárosi és megyei kormányhivatalt, a munkáltató vezetője alatt pedig a fővárosi és megyei kormányhivatalt vezető kormánymegbízottat kell érteni.

Az 5. §-hoz

A törvény előírja, hogy mindazoknak, akiket a törvény hatálybalépését követően neveznek ki állami tisztviselőnek, a kinevezésétől számított két éven belül közigazgatási tanulmányok szakirányú továbbképzés keretein belül közigazgatási tanulmányok szakirányú szakképzettséget kell szerezniük. Ez a kötelezettség csak a hatálybalépést követően újonnan kinevezettekre vonatkozik, tehát akiknek a jogviszonya a törvény hatálybalépésével állami szolgálati jogviszonnyá alakul, azoknak e szakképzettséget nem kell megszerezniük.

A törvény lehetőséget ad arra, hogy a munkáltató az állami szolgálati jogviszony létesítésekor törvényben meghatározott államtudományi és közigazgatási felsőfokú képzésben, a Nemzeti Közszolgálati Egyetem képzése keretében megszerzett felsőfokú oklevél meglétét, vagy a képzés teljesítését írja elő feltételként. A képzés teljesítésére a munkáltató maga határozza meg az előírt határidőt, de ez legfeljebb csak hét év lehet, a kinevezéstől számítva.

Az állami szolgálati jogviszony létesítésére egyebekben a Kttv. szabályait kell alkalmazni.

A 6. §-hoz

E szakasz meghatározza, hogy mi az a minimális adattartalom, amelyeket az állami tisztviselő kinevezésének tartalmaznia kell. Emellett természetesen a jogviszony szempontjából jelentős további körülmények is szerepelhetnek a kinevezésben.

A 7. §-hoz

A kinevezés módosításának szabályait rögzíti, melyek között új elemként jelenik meg, hogy amennyiben az állami tisztviselő munkakörének megnevezése a feladatkörének változása nélkül megváltozik, vagy amennyiben annak a szervezeti egységnek a neve, amelynél munkát végez, a feladatkörének változása nélkül megváltozik, nem kell módosítani a kinevezést. Ebben az esetben az állami tisztviselőt 45 napon belül írásban értesíteni kell a változásról.

A 8. §-hoz

E rendelkezés a kinevezéstől történő eltérő foglalkozás egy új esetét határozza meg, a hivatali érdekből történő átirányítást.

A hivatali érdekből történő átirányítás nem minősül a kinevezés módosításának. Ilyenkor az állami tisztviselő a munkáltató vezetőjének, vagy a munkáltatói jogkör gyakorlójának írásbeli utasítása alapján - a munkáltató hatékony működéséhez szükséges munkaszervezési okból - eredeti munkaköre helyett ideiglenesen más - iskolai végzettségének, szakképzettségének, vagy szakképesítésének megfelelő - munkakörbe tartozó feladatokat lát el.

A hivatali érdekből történő átirányítás időtartama naptári évenként maximum hat hónap lehet.

A 9. §-hoz

E rendelkezés az állami szolgálati jogviszony megszűnésének és megszüntetésének eseteit sorolja fel.

A Kttv.-ben szabályozott esetekhez képest új elem a szabályozásban, hogy ha az állami tisztviselő olyan magatartást tanúsít - akár a hivatali munkájával (munkavégzésével), akár az állami szolgálati jogviszonyából adódó kötelezettség megszegésével összefüggésben, akár munkahelyén kívül -, amely alkalmas arra, hogy az általa betöltött beosztás tekintélyét vagy a munkáltató jó hírnevét, illetve a jó közigazgatásba vetett bizalmat súlyosan rombolja, vagy amely miatt az állami tisztviselő a vezetője bizalmát elveszti, és emiatt nem várható el, hogy a munkáltató a jogviszonyt fenntartsa, abban az esetben állami szolgálati jogviszonya azonnali hatállyal megszüntethető. A jogviszony megszüntetés ezen esetében az állami tisztviselő 3 évig új állami szolgálati jogviszonyt nem létesíthet.

A 10. §-hoz

A Kttv. szabályaihoz képest a végkielégítésre vonatkozó szabályokat e rendelkezés azzal egészíti ki, hogy az állami tisztviselőt huszonöt év állami szolgálati jogviszony után 10 havi végkielégítés illeti meg.

A 11. §-hoz

Ez a rendelkezés a vezetői munkakörbe kinevezett állami tisztviselőkre nézve határoz speciális szabályt. A vezetői munkakörbe kinevezett állami tisztviselőnek a vezetői munkakörbe történő kinevezésétől számított öt éven belül kormányzati tanulmányok szakirányú továbbképzés keretein belül kormányzati tanulmányok szakirányú szakképzettséget kell szereznie.

A 12. §-hoz

A törvény több ponton ír elő képzési és továbbképzési kötelezettséget, illetve ad lehetőséget a munkáltató számára, hogy ilyen kötelezettséget írjon elő. Ezek tekintetében általános jelleggel mondja ki a törvény, hogy ezeknek a képzéseknek, továbbképzéseknek a költségét a munkáltató fizeti. Amennyiben az állami tisztviselő úgy létesít jogviszonyt, hogy a képzést már ezt megelőzően megkezdte, a képzés még hátralévő költségeit a munkáltató kifizetheti.

Amennyiben az állami tisztviselő a képzések és továbbképzések lefolytatását, a szükséges oklevél, szakképzettség megszerzését az e törvény alapján fennálló, vagy számára előírt határidőn belül számára felróható okból elmulasztja, a képzés, továbbképzés munkáltató által megfizetett költségét meg kell térítenie a munkáltató számára.

A 13. §-hoz

A törvény a besorolási és előmeneteli rendszert a Kttv.-hez képest jelentősen átalakítja.

Az állami tisztviselők két úgynevezett ügyintézői osztályba sorolhatóak be: az általános ügyintézői osztályba és a kiemelt ügyintézői osztályba. Mindkét ügyintézői osztály előmeneteli fokozatokra tagolódik. Az általános ügyintézői osztálynak érettségi és felsőfokú végzettségű állami tisztviselő esetén eltérő előmeneteli fokozatai vannak. A kiemelt ügyintézői osztály előmeneteli fokozatai közép- és felsőfokú végzettség esetén is egységesek.

Az előmeneteli rendszer úgy épül fel, hogy mindegyik ügyintézői osztály esetén az első előmeneteli fokozatban három évet kell eltöltenie a tisztviselőnek ahhoz, hogy a következő előmeneteli fokozatba legyen sorolható. A következő előmeneteli fokozatban nyolc évet kell eltöltenie ahhoz, hogy ismét előre legyen sorolható. A negyedik fokozat eléréséhez huszonöt év állami szolgálati jogviszony szükséges.

A 14. §-hoz

A törvény az állami tisztviselő előmeneteléhez képzési feltételt is támaszt, ugyanis az egyes ügyintézői osztályok esetén az első előmeneteli fokozatból csak abban az esetben sorolható az állami tisztviselő a második előmeneteli fokozatba, ha közigazgatási tanulmányok szakirányú továbbképzés keretein belül szerzett közigazgatási tanulmányok szakirányú szakképzettséggel rendelkezik, vagy az e szakképzettség megszerzésére irányuló képzést megkezdte.

A 15. §-hoz

Ezek a rendelkezések megteremtik annak a lehetőségét, hogy a munkáltatói jogkör gyakorlója az állami tisztviselőt kiemelt ügyintézői osztályba sorolhassa be.

Kiemelt ügyintézői osztályba sorolni csak olyan munkakörben foglalkoztatott állami tisztviselőt lehet, amely munkakört a közigazgatási minőségpolitikáért és személyzetpolitikáért felelős miniszter rendelete kiemelt ügyintézői osztályba sorolhatóként meghatároz.

A kiemelt ügyintézői osztályba sorolás mindig csak a tárgyévre szól, december 31. napjával megszűnik, és az állami tisztviselőt általános ügyintézői osztályba kell sorolni.

A 16. §-hoz

Ez a rendelkezés az állami tisztviselők teljesítményértékelésére és minősítésére vonatkozóan meghatározza, hogy a teljesítményértékelés és a minősítés eredménye alapján a munkáltatói jogkör gyakorlója milyen eszközökkel élhet.

Ennek megfelelően lehetőség van arra, hogy az állami tisztviselő illetményét a besorolása szerinti előmeneteli fokozatra irányadó alsó és felső határ között módosítsa, az állami tisztviselőt kiemelt ügyintézői osztályba sorolja, illetve kiemelt ügyintézői osztályból általános ügyintézői osztályba sorolja.

A 17. §-hoz

Abban az esetben, ha az állami tisztviselő a megfeleltnél alacsonyabb minősítést kap, a munkáltatói jogkör gyakorlója az állami tisztviselő előmenetele, valamint ügyintézői osztályba sorolása vonatkozásában tehet intézkedéseket.

A 18-20. §-hoz

Az állami tisztviselőt megillető illetmény számításának módja, az állami tisztviselők illetményrendszere a Kttv. szabályaihoz képest jelentősen átalakul.

Az illetmény nem osztható illetményelemekre, az alapilletmény, az illetménykiegészítés és az illetménypótlék fogalmak az állami tisztviselő illetményének tekintetében nem alkalmazhatóak.

Az egyes előmeneteli fokozatokhoz a törvény mellékletében illetménysávok kerültek meghatározásra. Az állami tisztviselő illetményét a besorolása szerinti előmeneteli fokozathoz tartozó sávok között kell megállapítani.

A 21-22. §-hoz

Az állami tisztviselő a szolgálati idő alapján elismerésre jogosult. Az eddigi 25 helyett már 20 évi jogviszonyban eltöltött idő után jár a jubileumi elismerés, mértéke 35 és ezt követő minden öt év állami szolgálati jogviszonyban töltött idő esetén héthavi illetménynek megfelelő összeg. A törvény újraszabályozza az egyéb juttatások körét, további juttatásokat, illetve a juttatások részletes szabályait Kormányrendelet határozza meg.

A 23. §-hoz

Az előmeneteli rendszer átalakításával, az új előmeneteli fokozatok bevezetésével szükséges a szabadságok rendszerének átalakítása is. E szakasz rendelkezései az egyes előmeneteli fokozatokhoz rendelve meghatározzák a pótszabadságok számát. Az alapszabadság megegyezik a Kttv. szerinti 25 nappal.

A 24. §-hoz

E szakasz újraszabályozza a munkáltatói jogkör gyakorlását a Kttv.-hez képest. A Kttv. főszabályként a hivatali szervezet vezetőjére telepíti a munkáltatói jogkört, és ehhez képest enged eltérést. A fővárosi és megyei kormányhivatalok esetén azonban a teljes szervezet vezetője a kormánymegbízott, míg a hivatali szervezet vezetőjének a főigazgató minősül. Éppen ezért az új szabályozás azt mondja ki, hogy a munkáltatói jogokat főszabály szerint a munkáltató vezetője, azaz a kormánymegbízott gyakorolja, és ehhez képest lehet eltérő szabályokat alkotni.

A törvény egyúttal rögzíti, hogy azokban a kérdésekben, melyek költségvetési kihatásokkal járnak, a járási (fővárosi kerületi) hivatalok vezetői munkáltatói jogaikat a kormánymegbízott egyetértésével gyakorolhatják.

A 25-27. §-hoz

A Kttv.-nek a kormányzati ügykezelőkre vonatkozó rendelkezéseit háttérszabályként kell alkalmazni. Az állami ügykezelőket is előmeneteli fokozatokba kell sorolni és az illetményt ennek megfelelően megállapítani.

Fontos változás az állami ügykezelők tekintetében, hogy a teljesítményértékelésre és a minősítésre vonatkozó rendelkezéseket a törvény hatálybalépésétől kezdődően rájuk is alkalmazni kell.

-----STARTING---POINT---VEGE---

A 28. §-hoz

A törvény végrehajtási rendeleteinek megalkotására adott felhatalmazásokat tartalmazza.

A 29. §-hoz

A törvény két lépcsőben lép hatályba. A normaszöveg nagyobb része 2016. július 1. napjával, a módosító rendelkezések egy része azonban csak 2017. január 1. napjával lép hatályba.

A 30-37. §-hoz

Az átmeneti rendelkezések a fővárosi és megyei kormányhivataloknál foglalkoztatott kormánytisztviselők és kormányzati ügykezelők kormányzati szolgálati jogviszonyának állami szolgálati jogviszonnyá történő átalakulásával kapcsolatos szabályokat tartalmazzák.

A törvény rendelkezéseit elsőként csak a járási (fővárosi kerületi) hivataloknál foglalkoztatottak tekintetében kell alkalmazni. Az ő jogviszonyuk 2016. július 1. napjával alakul át.

Ezt követően 2017. január 1. napjával a fővárosi és megyei kormányhivatalok további kormánytisztviselőinek és kormányzati ügykezelőinek jogviszonya is átalakul.

Külön törvény rendelkezik a szabályozás minisztériumokra, továbbá a minisztériumok irányítása alatt álló központi államigazgatási szervekre történő kiterjesztéséről.

A 38-40. §-hoz

Ezek a rendelkezések az állami szolgálati jogviszony - mint új foglalkoztatásra irányuló jogviszony - bevezetéséhez szükséges módosításokat tartalmazzák. Szükséges egyrészről a Kttv. módosítása, másrészről szükséges több ponton is a fővárosi és megyei kormányhivatalokról szóló törvény módosítása.