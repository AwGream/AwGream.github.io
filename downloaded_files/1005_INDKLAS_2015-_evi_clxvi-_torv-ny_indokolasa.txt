2015. évi CLXVI. törvény indokolása

a természetes személyek adósságrendezéséről szóló 2015. évi CV. törvény módosításáról

-----STARTING---POINT---ALTALANOS--- 

A törvény célja a természetes személyek adósságrendezéséről szóló 2015. évi CV. törvény (a továbbiakban: Are. tv.) , azaz az ún. magáncsőd törvény kis terjedelmű módosítása, és ebben az első ütemben kezdeményezhető adósságrendezési eljárások megindítására egy egyszeri póthatáridő biztosítása 2016. március 1-jéig. A póthatáridő engedélyezése lehetővé teszi, hogy azok is kezdeményezhessenek adósságrendezési eljárást, akik a most hatályos törvényi rendelkezések szerinti határidőket már túllépték.

A törvényben biztosított póthatáridő nem érinti az Are. tv. 104. § átmeneti rendelkezéseiben a végrehajtások és végrehajtáson kívüli értékesítések folytatására vonatkozó törvényi határidőket és az említett eljárásokra vonatkozóan ott megállapított sajátos szabályokat.

-----STARTING---POINT---RESZLETES---

Az 1. §-hoz

Az Are. tv. 5. § 18. pontjában egyéb kötelezett fogalmánál indokolt egyértelművé tenni, hogy azok csak természetes személyek lehetnek.

A 2. §-hoz

Az Are. tv. 17. § (1) bekezdésében indokolt az adós számára a választási lehetőséget biztosítani arra, hogy kívánja-e közvetlenül a főhitelezőnél benyújtva a bíróságon kívüli adósságrendezést kezdeményezni, vagy ezeket az iratokat a Csődvédelmi Szolgálat útján terjeszti elő. A módosítás nem érinti a főhitelezőnek az Are. tv. 20. § (3) bekezdése szerinti kötelezettségét, és azt sem, hogy ezekben az esetekben is sor kerül a bíróságon kívüli adósságrendezési eljárásra, ha van főhitelező. A módosítás ugyanakkor csökkenti a pénzügyi intézmények indokolatlan adminisztrációs terheit és ezzel gyorsítja az eljárások kezdeményezését.

A 3. §-hoz

A bírósági adósságrendezés időszaka főszabályként öt évig tart. Vannak azonban ennél jóval hosszabb futamidejű jelzálog-, illetve lakóingatlanra kötött pénzügyi lízing ügyletek, amelyekre nézve kiegészítő szabályok beépítése indokolt, hiszen sem az adós, sem a hitelező számára nem lenne előnyös a futamidő bírósági adósságtörlesztési határozattal történő lerövidítése, sem pedig az adósságrendezési eljárás időtartamának a futamidő lejártáig történő meghosszabbítása. Erre tekintettel a törvénymódosítás az Are. tv. 74. §-ának kiegészítésével kimondja, hogy az adós lakhatását biztosító ingatlanra vonatkozó jelzálog- vagy pénzügyi lízingszerződés hitelezője számára a követelése törvényben előírt minimális megtérülését csak a futamidő végéig kell biztosítani, ennek figyelembe vételével kell az adósságtörlesztési tervet elkészíteni.

Ha az említett szerződések már korábban felmondásra kerültek, az adóst akkor is megilleti az a kedvezmény, hogy a hitelező számára a forgalmi érték összegéig terjedő minimális megtérülést olyan időszak alatt teljesítse, ami megfelelne a futamidő hosszának.

A 4. §-hoz

A bírósági mentesítő határozat az adósságrendezési időszakot zárja le. Az adósságrendezés időszakánál hosszabb futamidejű jelzáloghitel-, pénzkölcsön- és a lakóingatlanra kötött pénzügyi lízingszerződések tekintetében azonban indokolt egyértelművé tenni az Are. tv. 86. §-ában, hogy az adós a mentesítő határozattól függetlenül a futamidő lejártáig még esedékessé váló, az egyezségben vagy adósságrendezési határozatban meghatározott törlesztő részletek megfizetésére köteles. Ily módon lehet ugyanis biztosítani az adósságtörlesztési tervben jóváhagyott és kiszámított minimális megtérülési összeget a hitelező számára.

Az 5. §-hoz

Az Are. tv. 104/A. §-ában az első ütemben megindítható adósságrendezési eljárások kezdeményezésére egy egyszeri póthatáridőt ad a jogalkotó 2016. március 1-jéig. A póthatáridő azt célozza, hogy azok is kezdeményezhessenek adósságrendezési eljárást, akik a most hatályos törvényi rendelkezések szerinti határidőket esetleg már túllépték.

A póthatáridő nem érinti az Are. tv. hatályos átmeneti rendelkezéseiben a végrehajtások és végrehajtáson kívüli értékesítések továbbfolytatására vonatkozó törvényi határidőket és az említett eljárásokra vonatkozóan ott megállapított sajátos szabályokat.

Az Are. tv. 104/B. §-a a jelen törvénymódosítás átmeneti rendelkezéseit állapítja meg. A módosításokat a folyamatban lévő ügyekben is alkalmazni kell. A módosuló rendelkezések nem érintik hátrányosan sem a hiteladósokat, sem a hitelezőket.

A 6. §-hoz

Biztosítja az Are. tv. rendelkezéseinek koherenciáját a módosításokkal, kiegészítésekkel és pontosító rendelkezésekkel.

-----STARTING---POINT---VEGE---

A 7. §-hoz

Hatályba léptető rendelkezést tartalmaz, a módosítás a kihirdetést követő napon hatályba lép, így lehet a leghatékonyabban elérni a jogpolitikai célt.