1990. évi LXIII. törvény indokolása

a Magyar Köztársaság Alkotmányának módosításáról szóló törvényjavaslathoz

-----STARTING---POINT---ALTALANOS---
-----STARTING---POINT---RESZLETES---

Az 1-4. §-hoz

1. A Javaslat 1. §-a a helyi önkormányzatokról szóló törvényjavaslattal összhangban határozza meg az Országgyűlés hatáskörét; a megyékről, a megyei jogú városokról és a fővárosi kerületekről való döntés jelentőségére tekintettel az Országgyűlés hatáskörébe kerül.

2. A Javaslat 2. §-a szerint bővülne az országgyűlési képviselői megbízatással összeférhetetlen tisztségek köre a polgármesteri tisztséggel. A polgármester ugyanis államigazgatási feladatokat is ellát, ilyen hatásköröket gyakorol [Alk. 44/B. § (2) bek.]. A hatalmi ágak következetes elválasztása indokolja, hogy a polgármester ne lehessen képviselő, ugyanúgy, mint az államigazgatási szerv dolgozója, akit az Alkotmány módosítandó mondata ugyancsak felsorol.

3. A Javaslat 3. §-a a köztársasági elnök hatáskörének a megfogalmazását a helyi önkormányzatokról, valamint a helyi önkormányzati választásokról szóló törvényjavaslatok figyelembevételével állapítja meg.

4. A Javaslat 4. §-a a Kormány hatáskörét a helyi önkormányzatokról szóló törvényjavaslattal összhangban határozza meg.

Az 5. §-hoz

Az Alkotmánynak a helyi önkormányzatokról szóló új fejezete - amely „A tanácsok” című fejezete helyébe kerül - az önkormányzáshoz való jogot a községnek, a városnak, a fővárosnak, kerületeinek és a megyéknek adja meg.

A népfelség elve alapján a helyi önkormányzáshoz való jog a község, a város, a főváros és kerületei, valamint a megye választópolgárainak a közösségét illeti.

A helyi önkormányzás alapjogai a magyar történelmi hagyományokra, az Európa Tanács 1985. évben elfogadott Helyi Önkormányzatok Európai Kartájában megfogalmazott alapelvekre épülnek.

A Javaslat abból indul ki, hogy a helyi önkormányzás alapjogai egyenlőek, a helyi önkormányzatok - alapvető önkormányzati jogaikban - egyenjogúak. Törvény határozza meg mind az önkormányzati jogokat, mind az önkormányzati kötelezettségeket. Az alapjogok egyenlősége mellett az önkormányzatok kötelezettségei a lakosság számától és egyéb feltételektől függően eltérőek lehetnek.

Fontos önkormányzati alapelv, hogy az önkormányzati jogok, illetőleg az önkormányzat jogszerű hatáskör gyakorlása bírósági védelemben részesülnek. Az állami törvényességi ellenőrzést gyakorló szerv a bíróságtól kérheti a jogsértő önkormányzati döntés megsemmisítését; és az önkormányzat is a bírósághoz fordulhat a jogsértő államigazgatási döntés ellen. Hatásköri összeütközés esetén az önkormányzat az Alkotmánybíróságnál tehet indítványt, továbbá tőle kérheti az önkormányzat jogát sértő alkotmányellenes jogszabály, egyéb jogi irányítási eszköz felülvizsgálatát.

A választópolgárok az önkormányzás folyamatos gyakorlására képviselőtestületet választanak, kivételes esetben, nagyobb jelentőségű ügyben helyi népszavazással döntenek.

A Javaslat a helyi önkormányzás alapjogait állapítja meg. Ilyen alapjog az önkormányzati önállóság, az önkormányzati ügyek önálló szabályozása és igazgatása, önálló intézése. A helyi önkormányzás önállósága jut kifejezésre abban is, hogy az önkormányzati döntés kizárólag jogszabálysértés esetén vizsgálható felül.

Az alapjogok között megkülönböztetett jelentősége van annak, hogy az önkormányzat a tulajdonával, bevételeivel, anyagi eszközeivel önállóan gazdálkodik, saját felelősségére vállalkozhat, továbbá feladatainak megvalósítása érdekében saját bevételre jogosult, adót állapíthat meg, továbbá állami támogatást kap.

A helyi önkormányzásból következik az önkormányzati jelképek, kitüntetések alapításának a joga, a szervezetalakítás szabadsága, a működés rendjének a meghatározása.

A helyi önkormányzás a helyi közösség érdekeit fejezi ki, ebből következően a helyi önkormányzat a helyi közösséget érintő közügyekben kezdeményezéseket tehet.

A Javaslat rendelkezik a helyi képviselőtestület szerveiről.

Annak érdekében, hogy az állampolgárokhoz közel álló szervek intézzék az igazgatási ügyeiket, a Javaslat alapján a polgármesterek, illetőleg a képviselőtestület hivatalát vezető jegyző és a hivatal ügyintézője látják el a jogszabályban meghatározott államigazgatási feladatokat és hatásköröket. Ennek révén érvényesülhet az állampolgárok igazgatási ügyeinek demokratikus ellenőrzése.

Önkormányzati alapjog a helyi önkormányzatok önkéntes és szabad társulása a közös érdekű feladatokra, továbbá az önkormányzati érdekszövetségek alakításának a joga. Az európai együttműködésben is növekvő szerepe van az önkormányzatok kapcsolatainak. A Javaslat önkormányzati alapjogként ismeri el a más országok helyi önkormányzataival való együttműködést, továbbá a csatlakozást nemzetközi önkormányzati szervezethez.

A 6. §-hoz

A Javaslat a nemzeti és etnikai kisebbségek számára alkotmányos jogként mondja ki a kisebbségi önkormányzatok létrehozásának lehetőségét.

A 7. §-hoz

Az Alkotmány szövegében az új helyi szervezetnek megfelelő elnevezések használata szükséges a régi tanácsokhoz kapcsolódók helyett.

A 8. §-hoz

A Javaslat a választási alapelveket a helyi önkormányzati választásokra vonatkozó szabályozással hozza összhangba, meghatározva azt is, hogy mely esetekben történik közvetlenül a választópolgárok által a képviselőtestületek megválasztása.

A 9. §-hoz

A Javaslatból az önkormányzati választásokhoz kapcsolódó rendelkezések, valamint a helyi önkormányzatokról szóló törvény elfogadásának módjáról rendelkező szabály a törvény kihirdetése napján lépnek hatályba, a többi - az új szervezetre vonatkozó - pedig az ez évi önkormányzati választás napján.

-----STARTING---POINT---VEGE---