2015. évi III. törvény indokolása

az egyrészről az Európai Unió és tagállamai, másrészről Mongólia közötti partnerségi és együttműködési Keretmegállapodás kihirdetéséről

Általános indokolás

A Mongóliával kötendő megállapodás az Európai Unió kelet-ázsiai fokozott politikai és gazdasági szerepvállalása tekintetében további előrelépésnek minősül. A megállapodás tartalmazza az emberi jogokra, a Nemzetközi Büntetőbíróságra, a tömegpusztító fegyverekre, a kézi- és könnyűfegyverekre és a terrorizmus elleni küzdelemre vonatkozó uniós standard politikai záradékokat, továbbá végrehajtja az adózással és a migrációval kapcsolatos uniós szakpolitikákat. A partnerségi és együttműködési megállapodás alapot nyújt az EU és tagállamai Mongóliával folytatott hatékonyabb együttműködésére fejlesztési, kereskedelmi, gazdasági és igazságügyi területen. Olyan területeket ölel fel, mint az egészségügy, a környezetvédelem, az éghajlatváltozás, az energiaügy, az oktatás és a kultúra, a munkaügy, a foglalkoztatási és szociális kérdések, a tudomány és technológia, valamint a közlekedésügy. Kiterjed továbbá a jogi együttműködésre, a pénzmosásra és a terrorizmus finanszírozására, a szervezett bűnözésre és a korrupcióra.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára, és (3) bekezdésére figyelemmel, a Keretmegállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Keretmegállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Keretmegállapodás hiteles magyar nyelvű szövegét tartalmazza.

A Megállapodás 9 címből és 65 cikkből áll.

A Megállapodás I. Címe (1-6. cikk) lefekteti az együttműködés elveit és megerősíti a feleknek az emberi jogok és az ENSZ Alapokmányában lefektetett elvek tiszteletben tartására vonatkozó elkötelezettségét. Ezen kívül a non-proliferációra, az illegális fegyverkereskedelem elleni küzdelemre, a terrorizmus elleni küzdelemre és a jogi együttműködésre vonatkozó rendelkezéseket tartalmazza. A felek megerősítik elhatározásukat, hogy fellépnek a tömegpusztító fegyverek elterjedése ellen és csatlakoznak a vonatkozó nemzetközi egyezményekhez, minden rendelkezésükre álló eszközzel megakadályozzák a könnyű lőfegyverek törvénytelen gyártását és kereskedelmét, az ENSZ vonatkozó határozatainak alapján közösen küzdenek a nemzetközi terrorizmus ellen, s e célból információcserét folytatnak, valamint erősítik a rendvédelmi szerveik közötti együttműködést. Az 5. cikk külön kitér a Nemzetközi Büntetőbíróság szerepére és jelentőségére.

A II. Cím (7-9. cikk) a kétoldalú, a regionális és nemzetközi szervezetekben folytatott együttműködéssel foglalkozik. A felek megerősítik, hogy biztosítják a közös európai alapelvek, szabályok és normák megvalósulását Mongóliában, és együttműködnek az információcsere és a tapasztalatok megosztásának előmozdítása során, az előbbiek meghonosítása és végrehajtása érdekében.

A III. Cím (10-13. cikk) meghatározza a fejlesztési együttműködés alapelveit, fő céljait és formáit. Hangsúlyozza, hogy a fejlesztési együttműködés célkitűzése a millenniumi fejlesztési célok megvalósítása, a szegénység felszámolása, a fenntartható fejlődés biztosítása. A felek elősegítik a gazdasági és társadalmi fejlődést, az intézményi reformot és közösen küzdenek az éghajlatváltozás következményeinek felszámolásáért.

A IV. Cím (14-28. cikk) a kereskedelemre és a beruházásra vonatkozó rendelkezéseket tartalmaz. A szerződő felek vállalják, hogy kölcsönösen elősegítik egymás termékeinek piacra jutását és fokozatosan lebontják a kereskedelmi akadályokat. A 15. cikk az egészségügyi és növény-egészségügyi együttműködéssel, a 17. cikk a vámszervek kapcsolatával foglalkozik. Külön cikk taglalja a befektetések ösztönzését, a szolgáltatásokról folytatott párbeszédet, és a szerzői jogok védelmét.

Az V. Cím (29-34. cikk) meghatározza az igazságügyi téren folytatott együttműködés alapelveit és területeit. A felek szoros együttműködést kívánnak kialakítani a szervezett bűnözés, a pénzmosás, az illegális kábítószer-kereskedelem elleni küzdelemben, ugyanakkor kiemelt figyelmet fordítanak a személyes adatok védelmére.

A VI. Cím (35-54. cikk) a társadalmi és a többi területen folytatott együttműködésre vonatkozik. A cím egyes cikkei azokra a területekre vonatkoznak, amelyek fejlesztését a felek szorosabb együttműködés megvalósításával segítik elő. Ezek, többek között, az oktatás, az egészségügy, a környezetvédelem, az éghajlatváltozás, a mezőgazdaság, a közigazgatás korszerűsítése, a kultúra, a tudomány és technika, a közlekedés, az energiapolitika, a turizmus, a kis- és középvállalkozások, a pénzügyi szolgáltatások, a katasztrófa elhárítás, valamint a statisztika.

A VII. Cím (55. cikk) az együttműködéshez szükséges források és pénzügyi érdekek védelmét fekteti le. A fejlesztési támogatások és más támogatott együttműködési tevékenységek tekintetében fennálló pénzügyi érdekeik hatékony védelme érdekében kölcsönös technikai és igazgatási segítségnyújtás kidolgozásában és megvalósításában állapodnak meg.

A VIII. Cím (56. cikk) az együttműködés intézményi kereteit fekteti le. A szerződő felek Vegyes Bizottság felállításáról állapodnak meg, amely a felek magas rangú képviselőiből áll, váltakozó helyszínnel legalább évente összeül, és áttekinti a Megállapodásban rögzítettek teljesítését. A Vegyes Bizottság speciális munkabizottságokat is létrehozhat a kapcsolatépítés elősegítésére.

A IX. Cím (57-65. cikk) az általános és záró rendelkezéseket tartalmazza. A szerződő felek megállapodnak, hogy biztosítani fogják a Megállapodás teljesítéséhez szükséges pénzügyi forrásokat, kölcsönös egyetértés esetén pedig a Megállapodás a jövőben módosítható és kiegészíthető. A 63. cikk 1. bekezdése alapján a Megállapodás az azt követő hónap első napján lép hatályba, hogy az utolsó Fél értesíti a másikat az ehhez szükséges jogi eljárások befejezésről.

A 4. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba. A Keretmegállapodás az azt követő hónap első napján lép hatályba, hogy az utolsó Fél értesíti a másikat az ehhez szükséges jogi eljárások befejezésről. Az értesítéseket az Európai Unió Tanácsa Főtitkárságának, illetőleg Mongólia Külügyminisztériumának kell megküldeni.

A Keretmegállapodás hatálybalépésének naptári napját, továbbá a kihirdető jogszabálynak a Keretmegállapodás kihirdetéséről rendelkező 2-3. §-a hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.