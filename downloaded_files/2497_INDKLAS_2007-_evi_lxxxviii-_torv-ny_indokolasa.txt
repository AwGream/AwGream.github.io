2007. évi LXXXVIII. törvény indokolása

a Magyar Köztársaság Alkotmányáról szóló 1949. évi XX. törvény módosításáról

Általános indokolás

Magyarországnak a schengeni térséghez való csatlakozásával alapvetően megváltozik az államhatár rendjének fenntartásával kapcsolatos állami feladat minősége: a belső határokon főszabály szerint megszűnik a határforgalom ellenőrzése, ugyanakkor a külső határokon a közbiztonság, a nemzetbiztonság és a közegészség fokozottabb védelme érdekében szigorúbb ellenőrzésre lesz szükség. Tekintettel arra, hogy a külső határok hossza rövidebb, mint a Magyar Köztársaság határának teljes hossza, az államhatár rendjének fenntartásához szükséges szervezet átalakítására van szükség. Jelen törvény arra irányul, hogy a Rendőrség és a Határőrség integrációjának alkotmányi alapjait megteremtse.

Részletes indokolás

Az 1. §-hoz

A törvény kiegészíti a Rendőrségnek az Alkotmányban meghatározott alapvető feladatkörét az államhatár rendjének védelmével. Ez a fogalom az államhatár rendjének fenntartását és a külső határokon az államhatár őrzését is magában foglalja. Az Alkotmány e rendelkezése értelemszerűen nem zárja ki, hogy törvény más feladat- vagy hatáskört is megállapítson az államhatárral összefüggésben a Rendőrség részére, hiszen az Alkotmány csak a Rendőrség alapvető feladatait határozza meg.

A 2. §-hoz

A törvény az Alkotmány valamennyi érintett rendelkezéséből hatályon kívül helyezi a Határőrségre való utalást.

A törvény az Alkotmány 40/B. § (4) bekezdéséből hatályon kívül helyezi a nemzetbiztonsági szolgálatok polgári és katonai elkülönülésére vonatkozó rendelkezést, ezzel - a jelenlegi törvényi szabályozás, tehát a katonai és a polgári nemzetbiztonsági szolgálatok elkülönülésének fenntartása mellett - biztosítja, hogy a jövőben a jelenlévő országgyűlési képviselők kétharmadának szavazatával az Országgyűlés mint törvényalkotó dönthessen a nemzetbiztonsági szolgálatok felépítéséről.

Ezen túl a törvény az alaptörvény VIII. fejezetének címében a rendvédelmi szervekre való utalást egyes rendvédelmi szervek megjelölésre cseréli, tekintettel arra, hogy törvény az Alkotmányban nem nevesített rendvédelmi szerveket is létrehozhat. Jelenleg - az Alkotmányban nevesített rendvédelmi szerveken túl - ebbe a körbe tartozik a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény 1. § (5) bekezdése szerint a polgári védelem, a vám- és pénzügyőrség, a büntetés-végrehajtási szervezet, valamint az állami és hivatásos önkormányzati tűzoltóság.

A törvény az Alkotmány szintjén rögzíti, hogy a titkosszolgálati eszközök és módszerek alkalmazásáról szóló törvény vagy törvények elfogadásához a jelenlévő országgyűlési képviselők kétharmadának szavazata szükséges. A törvény ezen elemét megalapozza a 31/2001. (VII. 11.) AB határozat, amely szerint a titkosszolgálati eszközök és módszerek alkalmazása az alapvető jogok olyan mélységű korlátozását jelenti, amely mindenképpen indokolja a szabályozás minősített többséghez kötését. A törvény egyértelművé teszi, hogy a Rendőrség titkosszolgálati eszközök és módszerek alkalmazására vonatkozó hatáskörének szabályozása - szemben az egyéb rendőri intézkedésekkel (testi kényszer, igazoltatás stb.) - nem pusztán a Rendőrségre mint szervezetre vonatkozó kétharmadossági követelmény miatt igényel minősített többséget, ezért az Alkotmányban nem nevesített szervezeteknek biztosított hasonló hatáskörök szabályozásához is szükséges a jelenlévő országgyűlési képviselők kétharmadának szavazata. Ezen túl, alkotmányelméleti szempontból is nehezen indokolható, hogy jelenleg a büntetőeljárás kezdete előtt alkalmazható titkos információgyűjtésre vonatkozó szabályokat kétharmados többséggel kell elfogadni, a büntetőeljárás során alkalmazható titkos adatszerzésre vonatkozó szabályokat azonban - noha mindkét fogalom a titkosszolgálati eszközök és módszerek alkalmazását foglalja magában - egyszerű többséggel elfogadható törvény tartalmazza.

A törvény emellett elvégzi az alkotmánymódosítások teljes körű technikai deregulációs felülvizsgálatát, mivel a módosító jogszabályi rendelkezések a 4/2006. (II. 15.) AB határozat szerint hatálybalépésüket követően önálló normatartalommal nem rendelkeznek, azok a módosított jogszabályba épülnek be. Erre tekintettel a törvény rendelkezik önmagának a hatálybalépését követő hatályvesztéséről, mivel a hivatkozott alkotmánybírósági határozat szerint a módosító normák a hatálybalépésükkel beépülnek a módosított jogszabály szövegébe, ezt követően önálló normatartalmuk nem marad.