1992. évi LV. törvény indokolása

az állam vállalkozói vagyonára vonatkozó törvényekkel összefüggő jogszabályok módosításáról

I.

Általános indokolás

-----STARTING---POINT---ALTALANOS--- 

Magyarországon bekövetkezett gazdasági változások szükségessé tették a tartósan állami tulajdonban maradó vállalkozói vagyon jövőbeli működésére vonatkozó törvény megalkotását. A döntően magántulajdonon alapuló szociális piacgazdaság kialakítása, az állam gazdasági szerepvállalásának mielőbbi csökkentése érdekében pedig elkerülhetetlenné vált az időlegesen állami tulajdonban lévő vagyonra vonatkozó eddigi - az e vagyon magántulajdonba kerülését biztosító - törvények felülvizsgálata és egy, átfogó törvényben történő szabályozása.

Ennek tesz eleget a tartósan állami tulajdonban maradó vállalkozói vagyon kezeléséről és hasznosításáról (a továbbiakban: a tartós állami tulajdonról szóló törvényjavaslat), illetve az időlegesen állami tulajdonban lévő vagyon értékesítéséről, hasznosításáról és védelméről szóló törvényjavaslat (a továbbiakban: az időleges állami tulajdonról szóló törvényjavaslat).

Az állam vállalkozói vagyonát teljes egészében átfogó törvényi szabályozás során halaszthatatlanná vált más, ezekkel összefüggő törvények módosítása, kiegészítése, illetve egyes meghaladott rendelkezések hatályon kívül helyezése is.

Az érintett jogszabályok nagy száma, a módosítások jelentősége és terjedelme indokolttá tette a külön törvényben történő szabályozást. Ezért e törvényjavaslat tartalmazza az állam vállalkozói vagyonára vonatkozó törvények által érintett valamennyi törvény módosítását.

A törvényjavaslat célja, hogy összhangba hozza ezeknek a törvényeknek a rendelkezéseit a tartós állami tulajdonra, illetve az időleges állami tulajdonra vonatkozó új jogi szabályozással. Ennek során a Magyar Köztársaság Polgári Törvénykönyvéről szóló 1959. évi IV. törvény (a továbbiakban: Ptk.) kiegészül az egyes jogi személyek vállalata, valamint a nem állami vállalat által létesített leányvállalat gazdasági társasággá történő átalakulásának szabályaival.

Módosul a gazdasági társaságokról szóló 1988. évi VI. törvény (a továbbiakban: Gt.), illetőleg a gyakorlatban felmerült problémákra figyelemmel módosításokkal beépülnek a Gt.-be a gazdasági társaságok átalakulásának jelenleg a gazdálkodó szervezetek és a gazdasági társaságok átalakulásáról szóló 1989. évi XIII. törvényben (a továbbiakban: Át.) megfogalmazott szabályai.

A törvényjavaslat értelmében a jövőben az Át. helyett az egyéni vállalkozásról szóló 1990. évi V. törvény szabályozza az egyéni vállalkozó által létrehozott egyéni cég gazdasági társasággá (céggé) történő átalakulását.

Az állam vállalkozói vagyonára vonatkozó törvényjavaslatokkal összefüggésben alapjaiban módosul az állami vállalatokról szóló 1977. évi VI. törvény is.

Az egyes gazdálkodó szervezetek átalakulására vonatkozó szabályozást a gazdálkodó szervezetekre vonatkozó külön törvények tartalmazzák, így az Át. kiürült, hatályon kívül helyezhető. Szükségessé vált azonban a szövetkezetekről szóló 1992. évi I. törvényben az átalakulásra vonatkozó azon rendelkezések módosítása, amelyek az Át.-re visszautalnak.

II.

-----STARTING---POINT---RESZLETES---

Az 1-2. §-hoz

Az egyes jogi személyek vállalatairól (a továbbiakban: vállalat) a Ptk. VI. fejezetének 9. pontja rendelkezik. Az e vállalatok átalakulását is szabályozó Át.-t e törvényjavaslat hatályon kívül helyezi. Ezért szükségessé vált a Ptk.-nak a gazdasági társasággá történő átalakulásuk szabályaival való kiegészítése.

A törvényjavaslat szerint e vállalatok gazdasági társasággá alakításáról a létesítő szerv határoz, de az átalakítást a vállalat is kezdeményezheti a létesítő szervnél. E vállalatok átalakulása esetén az időleges állami tulajdonról szóló törvényjavaslat IV. fejezetének 1. Címét kell megfelelően alkalmazni, azzal a különbséggel, hogy az átalakulás során a föld fekvése szerinti önkormányzat a belterületi föld értéke után nem részesedik a gazdasági társaságból, emellett az átalakulás során az Állami Vagyonügynökség jogait a létesítő szerv gyakorolja.

A törvényjavaslat szerint az egyes jogi személyek vállalatainak is át kell alakulniuk gazdasági társasággá, de a törvényjavaslat erre hosszabb határidőt enged, mint az időleges állami tulajdonról szóló törvényjavaslat a hatálya alá tartozó gazdálkodó szervezetek esetében.

A kötelező átalakulás végső időpontja 1996. december 31-e, azonban a törvényjavaslat szerint 1993. december 31-ét követően a Ptk. VI. fejezete 9. pontjának hatálya alá tartozó vállalat már nem létesíthető. Ezzel érhető el, hogy a Ptk. VI. fejezetének 9. pontja alapján gazdálkodó szervezet alapítására jogosultak a korszerűbb szervezeti formát válasszák a vállalati forma helyett, amelyre vonatkozóan a jogi szabályozás - figyelemmel az állami vállalatok megszűnésére - fokozatosan kiürül.

Összhangban az időleges állami tulajdonról szóló törvényjavaslat 36. § (4) bekezdésével az önkormányzat által alapított koncesszió-köteles tevékenységet folytató és átalakuló vállalat koncesszió-köteles tevékenységének folytatására az új gazdasági társaság csak akkor jogosult, ha a gazdasági társaságban az önkormányzat többségi részesedése fennmarad.

Hitelezővédelmi igényeket biztosít a törvényjavaslat annak kimondásával, hogy a létesítő szerv a vállalat átalakításáról hozott döntés első közzétételét megelőzően keletkezett tartozásokért öt évig kezesként felel. Ez alól az általános szabály alól csak egy kivétel van, ha más jogszabály a konkrét igényre rövidebb elévülési határidőt állapít meg. A létesítő szerv felelőssége ekkor csak erre az időszakra terjed ki.

A törvényjavaslat ezen vállalatok tekintetében is rögzíti azt a valamennyi átalakulásra vonatkozó általános pénzügyi szabályt, hogy az átalakuláskor - eljárási illeték kivételével - külön adó- és illetékfizetési kötelezettség nem keletkezik.

A törvényjavaslat az 1. § rendelkezéseinek alkalmazását mondja ki a nem állami vállalat által létesített leányvállalatok átalakítására is azzal a kiegészítéssel, hogy ha a leányvállalatot létesítő szerv maga is a Ptk. VI. fejezetének 9. pontjának hatálya alá tartozó vállalat, úgy az átalakulása előtt köteles eldönteni, hogy az általa létesített leányvállalatot gazdasági társasággá alakítja át vagy megszünteti. Az állami vállalat által létesített leányvállalatra az időleges állami tulajdonról szóló törvényjavaslat tartalmaz rendelkezéseket.

A 3. §-hoz

A Gt. 13. § (1) bekezdése szerint, ha a gazdasági társaságnál a főfoglalkozású dolgozók létszáma éves átlagban a 200 főt meghaladja, a társaság dolgozói a felügyelő bizottság útján részt vesznek a társaság működésének ellenőrzésében. A Gt. nem szabályozza, hogy a dolgozók milyen fórumon, milyen rend szerint választják meg a felügyelő bizottságba delegált tagokat. E gyakorlatban felmerült problémát orvosolja a Gt. 13. §-ának kiegészítése, amely úgy rendelkezik, hogy a választással összefüggő legfontosabb kérdésekről a gazdasági társaságnak szabályzatot kell készítenie, amelyet a társaság legfőbb szerve hagy jóvá.

A törvényjavaslat már nemcsak állami költségvetési szervnek és pénzintézetnek biztosítja azt a jogot, hogy egyedüli részvényesként egyszemélyes részvénytársaságot alapítson, hanem ezt bármely jogi személy vagy természetes személy számára lehetővé teszi. Hatályát veszti az a rendelkezés is, amely szerint természetes személy egyedüli részvényes egyszemélyes részvénytársaságban nem lehet. (Gt. 298. §) A törvényjavaslat az esetleges félreértések elkerülése végett rögzíti, hogy az egyszemélyes részvénytársaság működése során a Gt.-nek a közgyűlés időpontjának, napirendjének előzetes közzététele stb. - nem alkalmazhatók.

Ugyancsak az egyszemélyes részvénytársaságot érintő változás, hogy a törvényjavaslat hatályon kívül helyezi a Gt. 299. § (3) bekezdését, amely szerint ha az egyszemélyes részvénytársaság fizetésképtelensége miatt felszámolási eljárásra kerül sor, a részvényes korlátlan felelősséggel tartozik a részvénytársaság kötelezettségeiért. Ez a szabály ugyanis indokolatlan és méltánytalan megkülönböztetést jelentett a „többszemélyes” részvénytársasággal szemben.

A gazdasági társaságok egymás közötti átalakulása két irányú lehet: A gyakoribb, hogy a megalakuláskor még kevésbé tőkeerős szervezet (pl. közkereseti társaság) a működés során megerősödve az egyszerűbb társasági formát „kinövi” és bonyolultabb, jogi személyiségű társasággá (pl. korlátolt felelősségű társasággá) alakul. Ugyanakkor az is lehetséges, hogy a társaság gazdasági-célszerűségi szempontból úgy dönt, hogy számára a kisebb tőkeerőt (és adminisztrációt) igénylő szervezeti forma a kielégítőbb (pl. a korlátolt felelősségű társaság közkereseti társasággá alakul).

Az átalakulás speciális esete, amikor esetleg nem is történik társasági-forma váltás, hanem két vagy több gazdasági társaság egyesül, illetve szétválik.

Bármelyik megoldásra is kerül sor, a korábbi gazdasági társaság az átalakulással megszűnik, új gazdasági társaság jön létre. Ezért a törvényjavaslat értelmében azokban a kérdésekben, amelyekről az átalakulás speciális szabályai nem rendelkeznek, az egyes gazdasági társaságok alapítására vonatkozó szabályokat kell alkalmazni.

A törvény hatálya - értelemszerűen - nem terjed ki a végelszámolás alatt álló társaságokra. Ilyenkor ugyanis a társaság már korábban a jogutód nélküli megszűnését határozta el. Döntően hitelezővédelmi okokból nem alakulhat át más gazdasági társasággá az a gazdasági társaság sem, amely felszámolás alatt áll (Gt. 331. §).

Az átalakulás elhatározását követően - amelyről egyébként a társaság legfőbb szerve, minősített többséggel vagy egyhangúlag dönt - a legfontosabb feladat az átalakulási terv (egyesülési, szétválási szerződés), valamint a vagyonmérleg-tervezet elkészítése (Gt. 332. §).

Az átalakulási tervnek, amely az átalakulási eljárás fontos dokumentuma, tartalmaznia kell az átalakulással elérni kívánt gazdasági cél megjelölését (pl. a társasági vagyon hatékonyabb működtetése, külső, tőkeerős vállalkozók bevonása, a versenyképesség növelése), az új tagok szándéknyilatkozatát, a jogutód társaság társasági szerződésének (alapító okiratának, alapszabályának) tervezetét, valamint az adott társasági formára előírt speciális szabályok szerinti kérdéseket, így pl. korlátolt felelősségű társaság esetében a törzstőke összegét (Gt. 333. §).

Az átalakulás során a társaság vagyonával, a vagyonértékeléssel, mérleggel kapcsolatos rendelkezések - kevés eltéréssel - megfelelnek a számvitelről szóló 1991. évi XVIII. törvény nemzetközi összehasonlításban is korszerű előírásainak. A törvényjavaslat erre figyelemmel határozza meg, hogy mit tekint vagyonmérlegnek (vagyonmérleg-tervezetnek). Garanciális szabály, hogy a vagyonmérleg-tervezetet könyvvizsgálóval ellenőriztetni kell. Annak érdekében, hogy a könyvvizsgáló pártatlansága később se legyen megkérdőjelezhető, összeférhetetlenségi előírás, hogy a létrejövő gazdasági társaságnak nem lehet könyvvizsgálója az, aki az átalakulási vagyonmérleget ellenőrizte (Gt. 334. §).

Az átalakulás lehetőséget biztosít a társaságnak arra, hogy (a korábbi) mérleg szerinti eszközeit és kötelezettségeit átértékelje. Az átértékelés azonban nem kötelező. Ha az átértékelés mellett döntenek a gazdasági társaság tagjai, ezzel az átalakulással létrejövő társaság vagyoni helyzetéről mind a belépni szándékozó új tagok, mind a hitelezők reálisabb, valósághű képet nyernek.

Ha az átértékelési különbözet negatív, vagyis a gazdasági társaság vagyona valójában kevesebb, mint a korábban kimutatott érték, a különbözettel csökkenteni kell az eredménytartalékot. Ha az átértékelési különbözet pozitív, ez az összeg a társasági adóalapot növeli, ezért a tőketartalék ténylegesen csak a társasági adóval csökkentett összeggel emelkedhet. E tőketartalék a törvényben vagy az átalakulással létrejövő társaság alapszabályában (társasági szerződésében, alapító okiratában) meghatározott százalékát a törzstőkén (alaptőkén) felüli vagyon részeként lehet elismerni.

Változatlan szabály, hogy tilos a vagyon értékét a könyvvizsgáló által megállapított értéknél magasabb összegben meghatározni (Gt. 335. §).

Az átalakulási terv és a vagyonmérleg elfogadásáról - csakúgy mint az átalakulás elhatározásáról - a társaság legfőbb szerve dönt, minősített szótöbbséggel vagy egyhangúlag.

Miután az átalakulás gyakran átszervezéssel, létszámváltozással jár, annak érdekében, hogy a gazdasági társaságnál dolgozók erre megfelelően felkészülhessenek, új szabályként az átalakulás elhatározásáról a gazdasági társaságnál dolgozók munkavállalói érdekképviseleti szerveit tájékoztatni kell (Gt. 336. §).

Garanciális szabály, hogy a gazdasági társaság üzleti partnerei tudomást szerezhessenek a tervezett változásokról, ezért az átalakulásra vonatkozó döntést a hivatalos lapban, vagyis a Cégközlönyben két alkalommal közzé kell tenni. A hirdetménynek az átalakulási terv és a kilencven napnál nem régebbi vagyonmérleg-tervezet legfontosabb adatait (eszközök, kötelezettségek, követelések stb.), valamint bizonyos esetekben [pl. a Gt. 340. §-ának (2) bekezdése szerint] a hitelezők felhívását kell tartalmaznia (Gt. 337. §).

Az átalakulás során létrejövő társaság az átalakult társaság általános jogutódja. Ezért megilletik a jogelőd gazdasági társaság jogai és terhelik kötelezettségei. Ez vonatkozik természetesen a munkavállalókkal kötött kollektív szerződésben foglaltakra is.

Az általános jogutódlásból következik, hogy a jogelődöt megillető adókedvezmények és az átalakulás előtt kiadott hatósági engedélyek „átszállnak” a jogutódra. Ha a hatósági engedély kiadása folyamatban van, az átalakulásról a hatóságot haladéktalanul értesíteni kell. Ennek eredményeként az engedély jogosultja már az új társaság lesz. Az átalakulás az előzőekben említett - a vagyonátértékeléshez kapcsolódó - társasági adófizetési kötelezettségtől eltekintve adó- és illetékmentes.

Speciális eset, amikor az állam vagy az önkormányzat által alapított, a koncesszióról szóló 1991. évi XVI. törvény hatálya alá tartozó tevékenységet folytató gazdasági társaság alakul át. Ilyenkor az új gazdasági társaság csak akkor lesz jogosult e tevékenység folytatására, ha az állam, illetve az önkormányzat többségi részesedése fennmarad (Gt. 338-339. §).

Az általános jogutódlásból fakad az a szabály is, hogy az átalakulás az átalakuló gazdasági társasággal szemben fennálló követeléseket nem teszi lejárttá. Ezzel összefüggésben a törvényjavaslat kimondja, hogy ha közkereseti társaság és betéti társaság alakul át korlátolt felelősségű társasággá vagy részvénytársasággá, a hitelezők a Ptk. szabályai szerint biztosítékot (pl. zálogjog) követelhetnek. Erre azért van szükség, mivel közkereseti társaság és betéti társaság esetén a társaság tagjai a tartozásokért általában saját vagyonukkal is felelhetnek, a korlátolt felelősségű társasággá vagy részvénytársasággá alakulást követően viszont a tagok (részvényesek) csak törzsbetétjük (részvényük) erejéig állnak helyt a társaság tartozásai tekintetében. A törvényjavaslat értelmében a biztosíték követelésére az átalakulásról szóló hirdetmény második közzétételét követő harminc napos - jogvesztő - határidő áll rendelkezésre. Ebből következik, hogy a közkereseti társaság és a betéti társaság ilyen irányú átalakulása esetén az átalakulási hirdetménynek a hitelezőknek szóló felhívást is minden esetben tartalmaznia kell (Gt. 340. §).

Átalakulás esetén egyetlen tagot sem lehet kizárni az új társaságban való részvétel lehetőségéből. Amennyiben a tag nem kíván a jogutód társaság tagja lenni, a gazdasági társaságtól megváló taggal el kell számolni. Az ezzel kapcsolatos szabályokat a Gt. 343. §-ának (2) bekezdése, illetve a Gt. 349. §-a tartalmazza. Közös előírás, hogy a gazdasági társaság (korlátolt felelősségű társaság, részvénytársaság) a tag (részvényes) üzletrészét (részvényét) csak a törzstőkén, alaptőkén felüli vagyonából vásárolhatja meg. Ha ez a vagyon nem lenne elegendő, előbb a törzstőkét, alaptőkét le kell szállítani, hogy a megfelelő fedezet rendelkezésre álljon.

Az átalakulás közös szabályai után a törvényjavaslat az egyes társasági formákká történő átalakulásra vonatkozó speciális rendelkezéseket tartalmazza. Az átalakuló társaságnak természetesen az általános és a különös jogszabályi előírásokat együttesen kell figyelembe vennie, alkalmaznia.

Korlátolt felelősségű társasággá történő átalakulás esetén az átalakulási tervnek minden esetben kötelező elemek mellett tartalmaznia kell többek között a törzstőke összegének, az egyes tagok törzsbetétjének meghatározását és a vagyonleltárt is.

A törvényjavaslat pontosan meghatározza a vagyonleltár részeit, összetevőit: pl. eszközök, rövid- és hosszúlejáratú kötelezettségek, céltartalék, saját tőke (Gt. 342. §).

Ha részvénytársaság alakul át korlátolt felelősségű társasággá, a bemutatóra szóló részvényekkel rendelkező „anonim” részvényeseknek ismertté kell válniuk. Ennek érdekében a bemutatóra szóló részvényeket névre szóló részvényekké kell átalakítani, majd a korlátolt felelősségű társaság cégbejegyzését követően a részvényeket be kell vonni. A hatályos szabályozáshoz képest „könnyítést” jelent azonban az a rendelkezés, mely szerint a névre szóló részvény nyomdai előállítására nincs szükség, elegendő ha a részvényesre vonatkozó adatokat a részvénykönyv tartalmazza. A részvény bevonására vonatkozó eljárási szabályokat a Gt. 314. § állapítja meg.

A korlátolt felelősségű társaságban részt venni nem kívánó részvényesekkel el kell számolni. A szabályozás az ismertetettek szerint a hitelezővédelmi érdekekre is figyelemmel van, így részvényeket a gazdasági társaság csak az alaptőkén felüli vagyonából (legfeljebb a saját tőke és a jegyzett tőke arányában) vásárolhatja meg. Ha az így rendelkezésre álló összeg erre nem elegendő, az alaptőkét le kell szállítani.

Az átalakulással létrejövő korlátolt felelősségű társaság esetében nem kell alkalmazni azt a jogelőd nélkül alapított korlátolt felelősségű társaságokra vonatkozó szabályt, mely szerint a pénzbetétek összege alapításkor nem lehet kevesebb a törzstőke harminc százalékánál, illetve ötszázezer forintnál.

Az átalakulási tervben szereplő vagyonleltárban meg kell határozni azokat a vagyontárgyakat, amelyeknek a ráeső kötelezettségekkel arányos értékét az alakuló korlátolt felelősségű társaság törzstőkéjében kívánják elszámolni. Azoknak a vagyontárgyaknak az értékét pedig, amelyek nem kerülhetnek a törzstőkében kimutatásra, mivel a Gt. rendelkezései szerint „apportként” nem vehetők figyelembe, a korlátolt felelősségű társaság törzstőkén felüli vagyonaként kell elszámolni (Gt. 343. §).

Amennyiben közkereseti társaság és betéti társaság, tehát olyan gazdasági társaság alakul át korlátolt felelősségű társasággá, amelynek tagjai a társaság tartozásaiért korlátlanul és egyetemlegesen felelnek, ez a hitelezők számára hátrányos lehet, követeléseik kielégítését veszélyeztetheti. Ezért a hitelezők érdekében - a Gt. 340. §-ban meghatározott biztosíték-követelési jogon túlmenően - a törvényjavaslat kimondja, hogy ilyen esetben az átalakuló gazdasági társaság tagjai a társaságnak az átalakulás elhatározása előtt keletkezett tartozásaiért öt évig korlátlanul felelnek. Ez alól a szabály alól csak az jelent kivételt, ha a konkrét igényre jogszabály rövidebb elévülési határidőt állapít meg. Ez a rendelkezés nem vonatkozik a betéti társaság kültagjára, hiszen az ő felelőssége egyébként is korlátozott volt (Gt. 344. §).

Részvénytársasággá történő átalakulás esetén az átalakulási tervnek alapvetően azokat az adatokat kell tartalmaznia, amelyek az átalakuló részvénytársaság vagyoni viszonyaira utalnak, illetve amelyek a későbbi alapszabálynak (alapító okiratnak) is tartalmi kellékei (az alaptőke összege, a részvények típusa, fajtája, száma, névértéke stb.).

A törvényjavaslat szerint az átalakulási tervnek - a korlátolt felelősségű társaságéhoz hasonlóan - ugyancsak része a vagyonleltár (Gt. 345. §).

Miután az átalakulás a részvénytársaság létrehozásának speciális esete, az alapítás szabályai közül nem kell (és gyakran nem is lehet) alkalmazni a Gt. 251. § (2) bekezdésének azt a rendelkezését, amely szerint a pénzbeli hozzájárulás összege nem lehet kevesebb az alaptőke harminc százalékánál és ötmillió forintnál. Ugyancsak el lehet térni az alapítás során történő részvényjegyzés egyes előírásaitól (a jegyzett összeg tíz százalékát azonnal, további húsz százalékát az alakuló közgyűlésig be kell fizetni stb.), amennyiben az alakuló részvénytársaság tagja a társaság vagyonából reá jutó vagyoni hányadnak megfelelő összeg erejéig jegyez részvényt.

Az átalakuló gazdasági társaság tagjai részvényjegyzésének csak az a része utasítható vissza, amely meghaladja az alaptőke tervezett összegét. A túljegyzés szabályai tehát rájuk csak ebben az esetben alkalmazhatóak (Gt. 347. §).

Amennyiben közkereseti társaság és betéti társaság alakul át részvénytársasággá a hitelezővédelmi felelősségi szabályok megegyeznek azzal, mint amikor közkereseti társaság és betéti társaság korlátolt felelősségű társasággá alakul át. A Gt. 344. §-nál kifejtettek ezért ebben az esetben is irányadóak (Gt. 336. §).

A törvényjavaslat pontos eligazítást ad abban a kérdésben, hogy az átalakuló gazdasági társaság vagyona hogyan vehető figyelembe a részvénytársaság vagyonaként. A részvénytársasággá alakuló társaságnak az átalakulási tervben meghatározott vagyonleltárában külön meg kell jelölnie azokat a vagyontárgyakat, amelyeknek a ráeső kötelezettségekkel arányos értékét a részvénytársaság az alaptőkéjében kívánja elhelyezni. Ugyanakkor azoknak a vagyontárgyaknak az értékét, amelyek nem pénzbeli hozzájárulásként nem szolgáltathatók, a részvénytársaság alaptőkén felüli vagyonaként kell figyelembe venni (Gt. 350. §).

Közkereseti társasággá vagy betéti társasággá történő átalakulás esetén az átalakulási terv kötelező eleme a tagok vagyoni hozzájárulása értékének, formájának feltüntetése (Gt. 351. §).

Ha korlátolt felelősségű társaság és részvénytársaság alakul át közkereseti társasággá vagy betéti társasággá, tehát korlátlan felelősségű társasági formává, a felelősségi viszonyok egyértelmű tisztázása érdekében a törvényjavaslat rögzíti, hogy az átalakulás elhatározása előtt keletkezett tartozásokért a volt tagok (részvényesek) - ha jogszabály kivételt nem tesz - öt évig felelnek, de csak a volt törzsbetétjük (részvényük) erejéig (Gt. 352. §).

Ha részvénytársaság alakul át közkereseti társasággá vagy betéti társasággá, a bemutatóra szóló részvényekkel rendelkező részvényeseknek ismertté kell válniuk. (Hasonlóan ahhoz, amikor részvénytársaság alakul át korlátolt felelősségű társasággá.) Ennek érdekében a bemutatóra szóló részvényeket névre szóló részvényekké kell átalakítani, majd az új gazdasági társaság cégbejegyzését követően azokat be kell vonni. Az erre vonatkozó eljárási szabályokat a Gt. 314. § tartalmazza (Gt. 353. §). A részvénytípus megváltozása során új részvények előállítására nincs szükség, elegendő, ha a részvényesi jogok gyakorlójának nevét a részvénykönyvbe bejegyzik. A bemutatóra szóló részvény tulajdonosának érdekében áll a részvénytársaságnál jelentkezni, hiszen ennek hiányában jogait nem gyakorolhatja.

A korábbiakhoz képest lényeges egyszerűsítést, az átalakulási eljárás gyorsítását jelenti a törvényjavaslatnak a korlátlan felelősségű, jogi személyiség nélküli társasági formák egymás közötti átalakulására vonatkozó új szabálya. Ha közkereseti társaság (gazdasági munkaközösség, jogi személy felelősségvállalásával működő munkaközösség) alakul át betéti társasággá vagy a betéti társaság közkereseti társasággá, és a korlátlanul felelős tagok száma nem csökken, ebben az esetben nem történik alapvető változás és nincsen olyan méltányolandó hitelezővédelmi érdek sem, amely indokolttá tenné átalakulási terv készítését, illetve átalakulási hirdetmény közzétételét. Átalakulási vagyonmérleget is csak akkor kell készíteni, ha a vagyon átértékelésére kerül sor, ez azonban nem kötelező (Gt. 354. §).

Az egyesülés a gazdasági társaságok átalakulásának különleges formája. A törvényjavaslat kimondja, hogy csak azonos felelősségi formában működő társaságok egyesülhetnek egymással. 1992. január 1-je után új gazdasági munkaközösség és új jogi személy felelősségvállalásával működő gazdasági munkaközösség már nem jöhet létre. Ezért e „kifutó” társasági formák egymás közötti, egyesülés útján történő továbbélésére sem nyújt a törvényjavaslat jogi lehetőséget. Annak ugyanakkor nincsen akadálya, hogy a gazdasági munkaközösség, illetve a jogi személy felelősségvállalásával működő gazdasági munkaközösség más formájú (típusú) gazdasági társasággá alakuljon át, vagy pl. más gazdasági társaságba beolvadjon, és így alakuljon át (Gt. 355. §).

Az egyesülés két formája a beolvadás és az összeolvadás. Beolvadás esetén az egyik gazdasági társaság (a beolvadó társaság) megszűnik és vagyona a másik, átvevő, korábban is létező gazdasági társaságra mint általános jogutódra száll át. Összeolvadásról akkor beszélhetünk, ha az egyesülő gazdasági társaságok mindegyike megszűnik, új társaság jön létre és erre száll az összes vagyon, ez a társaság az összeolvadó társaságok általános jogutódja.

Korábban rendezetlen kérdést old meg a törvényjavaslat, amikor kimondja, hogy ha az összeolvadó gazdasági társaságok közül egyes jogok nem mindegyik jogelőd társaságot illették meg, e jogok gyakorlása tekintetében a jogutód gazdasági társaság jogelődjének csak az a társaság tekinthető, amelyik e joggal maga is rendelkezett. Így pl. ha korlátolt felelősségű társaság és részvénytársaság részvénytársasággá olvad össze és a jogelőd korlátolt felelősségű társaság tíz éve alakult, a jogelőd részvénytársaság pedig négy hónapja, a jogutód részvénytársaság nem bocsáthat ki azonnal nyilvánosan új részvényeket, arra történő hivatkozással, hogy egyik jogelődje már több éve működött. A részvény kibocsátás szempontjából ugyanis jogelődjének csak a „négyhónapos” részvénytársaság tekinthető.

Annak érdekében, hogy az egyesüléssel érintett gazdasági társaságok tagjai felelősséggel dönthessenek arról, hogy az egyesült társaságnak is tagjai kívánnak-e maradni, tisztában kell lenniük a másik (többi) társaság pénzügyi helyzetével, piaci részesedésével stb. Ezért a törvényjavaslat lehetőséget biztosít az érintett társaságok tagjainak, hogy tájékozódjanak a másik társaság ügyeiről. A vezető tisztségviselők a szükséges felvilágosítást a törvényben meghatározott esetekben nem tagadhatják meg. Ilyen kötelezettséget ró pl. a korlátolt felelősségű társaság ügyvezetőjére a Gt. 203. § (Gt. 356. §).

Egyesülés esetén figyelembe kell venni a tisztességtelen piaci magatartás tilalmáról szóló 1990. évi LXXXIV. törvény rendelkezéseit is. Ennek értelmében pl. az egyesüléshez a versenyfelügyeletet ellátó szerv engedélyére van szükség, ha az egyesülő szervezetek együttes részesedése bármely áru tekintetében az érintett piacon a harminc százalékot, vagy együttes árbevételük a tízmilliárd forintot meghaladja (Gt. 357. §).

Korlátolt felelősségű társaság és részvénytársaság csak akkor egyesülhet, ha a tagok a törzstőke (alaptőke) teljes összegét befizették, rendelkezésre bocsátották. Ezt az előírást a forgalom biztonsága teszi szükségessé. Amíg az egyesülő társaságok teljes vagyoni "kiépülése" nem fejeződött be, a törvényben előírt minimális vagy a társasági szerződésben (alapszabályban) meghatározott törzstőke (alaptőke) rendelkezésre bocsátása nem történt meg, indokolatlannak látszik biztosítani a társaságok részére az egyesülés lehetőségét (Gt. 358. §).

Abban az esetben, ha a beolvadáshoz az átvevő társaság törzstőkéjének vagy alaptőkéjének az emelése szükséges, erre a törzstőke, alaptőke emelés általános szabályait megfelelő eltérésekkel kell alkalmazni. Így pl. nem érvényesül a tagok (részvényesek) elővásárlási joga.

Változatlan az a szabály is, amely beolvadás esetén megtiltja a törzstőke (alaptőke) emelést azokban az esetekben, amikor ez nem jár tényleges gazdasági- pénzügyi változással. Amennyiben ugyanis az átvevő társaság törzstőkéjét (alaptőkéjét) azoknak az üzletrészeknek (részvényeknek) értékével emelnék meg, amelyek a beolvadó társaság törzstőkéjének (alaptőkéjének) részét képezik, ez a rendelkezésre álló vagyon kétszeres beszámítását jelentené.

Ugyancsak a kétszeres értékelés elkerülés érdekében mondja ki a törvényjavaslat, hogy az összeolvadó társaságok kölcsönös részesedésének értékét a létrejövő gazdasági társaság törzstőkéjének (alaptőkéjének) meghatározása során nem lehet figyelembe venni.

Egyesülés esetén az átalakulási tervet az egyesülési szerződés helyettesíti. Az egyesülési szerződés elemeire vonatkozó taxatív felsorolás lényegében az egyesülő társaságok lényeges adatait és a létrejövő új társaság társasági szerződésének (alapító okiratának, alapszabályának) legfontosabb adatait tartalmazza. Beolvadás esetén új társasági szerződés készítésére nincsen szükség, az átvevő gazdasági társaság társasági szerződését azonban módosítani kell.

Lényeges szabály, hogy az egyes tagoknak korábban biztosított külön jogokat vagy előnyöket azonos tartalommal át kell venni a létrejövő gazdasági társaság társasági szerződésébe (alapító okiratába, alapszabályába). Erről a tag érvényesen csak írásban mondhat le. Semmis az az egyesülési szerződés, amely a törvényben rögzített valamennyi kérdésről, illetve a tagoknak korábban biztosított külön jogokról nem rendelkezik (Gt. 360. §).

Az egyesülési szerződést az egyesülő társaságok legfőbb szerve hagyja jóvá, legalább háromnegyedes szótöbbséggel, közkereseti társaság és betéti társaság esetében pedig egyhangúlag. Az a tag (részvényes), aki az egyesülési szerződés ellen szavaz, és nem kíván az egyesülés után létrejövő gazdasági társaságban részt venni, a társaságtól megválhat. Vele a Gt. 341. §-nál kifejtettek szerint el kell számolni (Gt. 361. §).

Az egyesülésre vonatkozó döntést ugyanúgy közzé kell tenni kétszer egymás után tizenöt napos időközzel a Cégközlönyben, mint az átalakulási hirdetményt. A hirdetménynek az egyesülés módját és időpontját is tartalmaznia kell (Gt. 362. §).

Ha az egyesülő társaságok hitelezői igazolják, hogy az egyesülés veszélyezteti követelései kielégítésének alapját, az egyesülő társaságoktól biztosítékot követelhetnek. Erre az egyesülésre vonatkozó hirdetmény második közzétételétől számított harminc napos - jogvesztő - határidő áll rendelkezésükre. A hirdetménynek erre a hitelezői jogra utalnia kell (Gt. 363. §).

Ha az egyesülés befejeződik, a korábbi társaságok (ill. a beolvadó társaság) megszűnnek. Ezzel a tagok beolvadás esetén az átvevő gazdasági társaság, összeolvadás esetén pedig az új gazdasági társaság tagjaivá válnak (Gt. 364. §).

Technikai szabály, hogy a beolvadó (összeolvadó) részvénytársaságok részvényeseinek, az átvevő (új) részvénytársaság az egyesülési szerződésben rögzítetteknek megfelelően a részvényeiket köteles kiadni, a megszűnt részvénytársaság részvényeit pedig be kell vonni. A részvénycsere megvalósításához szükség lehet feltételes alaptőke emelés elhatározására is (Gt. 365. §).

Igen sok gyakorlati problémát vetett fel, hogy a hatályos szabályozás a gazdasági társaságok szétválására speciális rendelkezéseket nem tartalmaz, csupán az egyesülésnél rögzítetteket rendeli megfelelően alkalmazni. A törvényjavaslat ezt a hiányosságot pótolja, amikor néhány lényeges, sui generis szétválási szabályt is megfogalmaz.

A szétválásról a gazdasági társaság legfőbb szerve határoz, két lépcsőben. Az első taggyűlésen (közgyűlésen) a tagoknak nyilatkozniuk kell arról, hogy egyetértenek-e a szétválással, és amennyiben igen, melyik társaság tagjai kívánnak lenni.

Amennyiben a taggyűlés (közgyűlés) határozatképes és a szétválás mellett dönt, a vezető tisztségviselőknek el kell készíteniük a szétválási szerződést, és ebben vagyonmérleg-tervezetnek, vagyonmegosztási javaslatnak, illetve a társaságot megillető jogok és kötelezettségek megosztására vonatkozó javaslatnak is szerepelnie kell. Gondoskodni kell a szétválás elhatározásának közzétételéről is. A szétválás sértheti a hitelezők érdekeit, ezért azok biztosítékot követelhetnek az ismertetett szabályok szerint. A második taggyűlés (közgyűlés) ezek ismeretében dönt a szétválásról, a vagyon, valamint a jogok és kötelezettségek megosztásáról.

A szétváló gazdasági társaság megszűnik, ezzel jogai és kötelezettségei az új társaságokra, mint jogutódokra szállnak át. Ezek a szétválás előtti kötelezettségekért az egymás közötti megosztás arányában felelnek. Előfordulhat, hogy a szétválásra vonatkozó határozat valamely kötelezettségről (tartozásról) nem rendelkezik, illetve ilyen kötelezettségre csak a megosztást követően derül fény. Ebben az esetben a jogutód gazdasági társaságok felelőssége egyetemleges.

A törvényjavaslat egyebekben a gazdasági társaságok egyesülésére vonatkozó szabályokat rendeli el megfelelően alkalmazni. Így pl. a szétválásra vonatkozó döntést (a szétválási szerződés legfontosabb adatait) az első közgyűlés (taggyűlés) megtartását követően a hivatalos lapban közzé kell tenni, a szétválás ellen szavazó tagokkal el kell számolni stb. (Gt. 366. §).

A törvényjavaslat foglalkozik az átalakulás folytán létrejövő gazdasági társaság megalakulásával kapcsolatos kérdésekkel is. Az új gazdasági társaság - az általános szabályokkal összhangban - a cégbejegyzéssel, de a társasági szerződés, alapító okirat aláírására, illetve az alapszabály elfogadásának időpontjára visszamenő hatállyal jön létre. Egyesülés esetén ezt az időpontot az egyesülési szerződés tartalmazza, a társaság alapítói azonban ezt az időpontot megváltoztathatják. A megjelölt legkésőbbi időpont a cégbejegyzés napja lehet. A korábbi gazdasági társaság megszűnésének időpontja megegyezik az új társaság létrejöttének napjával (Gt. 367. §).

A gazdasági társaság létrejöttét az átalakulást kimondó határozat meghozatalától, illetőleg a társasági szerződés (alapító okirat) aláírásától, az egyesülési szerződés jóváhagyásától, az alapszabály elfogadásától számított harminc napon belül a bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendeletnek megfelelően bejegyzés és közzététel végett be kell jelenteni a cégjegyzéket vezető illetékes megyei bíróságnak, mint cégbíróságnak (a továbbiakban: cégbíróság). A törvényerejű rendelet végrehajtásáról rendelkező 13/1989. (XII. 16.) IM rendelet pedig előírja, hogy ha a gazdasági társaság átalakulással jön létre, az adott cégformára kötelező mellékletek mellett csatolni kell az átalakulási tervet, a vagyonmérleget (vagyonmérleg-tervezetet), illetve arról a könyvvizsgáló és a felügyelő bizottság jelentését, az átalakulási terv és vagyonmérleg elfogadásáról szóló határozatot, valamint az átalakulásra vonatkozó döntések közzétételének igazolásául a megfelelő példányokat.

A törvényjavaslat arról is rendelkezik, hogy beolvadás és összeolvadás, illetve átalakulás vagy szétválás esetén melyik cégbíróság illetékes eljárni, és az érintett cégbíróságok egymás között hogyan rendezik az újonnan alakuló, illetve megszűnő gazdasági társaságokkal kapcsolatos cégbírósági feladatokat.

Új szabály, hogy a cégbejegyzést követő kilencven napon belül a gazdasági társaságnak el kell készítenie a végleges vagyonmérlegét. Ennek és a korábbi, vagyonmérleg-tervezet szerinti saját tőkéhez képest jelentkező különbözetét el kell számolni. A pozitív különbözetet a törzstőkén (alaptőkén) felüli vagyonként kell figyelembe venni, negatív különbözet esetén pedig végső soron a törzstőke (alaptőke) leszállítására kerül sor, ha a társaságnak nincsen tartalékvagyona (Gt. 368. §).

A cégbíróság az átalakulás cégbejegyzését megtagadja (a bejegyzési kérelmet elutasítja), ha a kérelem, illetve mellékletei nem felelnek meg a jogszabályok rendelkezéseinek. Az is lehetséges, hogy a bejegyzést elrendelő végzést a Legfelsőbb Bíróság helyez hatályon kívül, hasonló okokból. Ettől az időponttól a társaság a korábbi formájában működik tovább.

Rendelkezik a törvényjavaslat arról az időszakról is, ami az új társaság megalakulásától (működésének megkezdésétől) a cégbejegyzést megtagadó, illetve azt hatályon kívül helyező végzés időpontjáig terjed. Erre az időszakra vonatkozóan a számviteli törvény szabályai szerint éves beszámolót, illetve elszámolási mérleget kell készíteni. E mérleg alapján kimutatott vagyonból a „visszaalakult” gazdasági társaság a jogutód gazdasági társaság létrejöttének időpontjában fennálló vagyoni arány szerint részesül. A gazdasági társaságnak az adóhatósággal is el kell számolnia (Gt. 369. §).

A 4. §-hoz

Az egyéni vállalkozásról szóló 1990. évi V. törvény 15. §-a szerint az egyéni vállalkozó - kérelmére - a cégnyilvántartásba egyéni cégként bejegyezhető. Az Át. szabályozása szerint pedig az egyéni vállalkozó (egyéni cég) egyszemélyes korlátolt felelősségű társasággá alakulhat. Ez a szabály - részben módosuló tartalommal - az egyéni vállalkozásról szóló törvényben nyer elhelyezést. A törvényjavaslat alapján az egyéni cég a jövőben nem csak egyszemélyes korlátolt felelősségű társasággá, hanem egyszemélyes részvénytársasággá is átalakulhat, választása szerint, a Gt. 331-354. §-ainak megfelelő alkalmazásával. Nem lesz ugyanakkor lehetőség arra, hogy az egyéni vállalkozó közvetlenül társasággá alakuljon, ehhez előbb egyéni céggé kell válnia. A szabályozás csak a cégnyilvántartásban már nem szereplő szervezetek átalakulására kíván lehetőséget adni. Így a jogelőd gazdasági „előélete” is megismerhető. Csak így biztosítható a cégjogi értelemben is zavartalan átalakulás.

Az 5-6. §-hoz

Az állami vállalatokról szóló 1977. évi VI. törvény (a továbbiakban: Vt.) 10/A-10/C. §-ait az 1990. évi XXII. törvény 62. §-a iktatta be a Vt.-be, azzal a céllal, hogy a nagyvállalati elkülönült belső gazdasági egységek leválasztása, illetve önállóságuk saját kezdeményezésre történő megteremtése lehetővé váljon. Az ehhez szükséges indítvány előterjesztését 1991. december 31-ig tette lehetővé a törvény. A Vt. felülvizsgálata során szükségessé vált e határidő meghosszabbítása. A törvényjavaslat azonban szűkíti az önálló vállalat létesítésének kezdeményezésére jogosultak körét, és azt csak az elkülönült szervezeti egység vezetője, vagy az elkülönült szervezeti egység dolgozóinak kétharmada, továbbá a tröszti vállalat dolgozóinak kétharmada vagy igazgatója részére biztosítja.

A törvényjavaslat szerint az önálló vállalat létesítésére elsősorban akkor kerülhet sor, ha az elősegíti az elkülönült szervezeti egységnek, vagy annak a vállalatnak a gazdasági társasággá alakítását, amelyből a kiválás történt.

A vállalat létesítése esetén követendő eljárásról a Vt., illetve a végrehajtására kiadott 33/1984. (X. 31.) MT rendelet állapít meg szabályokat. A törvényjavaslat hatálybalépését követően - az 5. §-nak megfelelően - új vállalat létesítésére csak működő vállalatból történő kiválás esetén kerülhet sor. Ezért a törvényjavaslat a Vt.-nek a vállalat létesítésére vonatkozó rendelkezéseit hatályon kívül helyezi, és a kiváló vállalat létesítésére vonatkozó rendelkezéseket e §-ban határozza meg.

A 7. §-hoz

Az önkormányzatok eredményes gazdálkodása szempontjából igen fontos, hogy maguk is vállalkozzanak. Erre változatlanul lehetőséget kell biztosítani, azonban a 6. §-nál kifejtett indokok alapján 1993. december 31-ét követően az önkormányzat vállalkozás céljára már csak korszerűbb szervezetet, gazdasági társaságot alapíthat.

A 8. §-hoz

E törvényjavaslat hatályon kívül helyezi az Át.-t. Ezért szükségessé vált a szövetkezetekről szóló 1992. évi I. törvény azon szabályainak a módosítása, amelyek a szövetkezetek átalakulása során az Át.-re utalnak. A módosítást követően a szövetkezetek átalakulása esetén is - a szövetkezeti törvényben meghatározott eltérésekkel - a gazdasági társaságok átalakulására vonatkozó, a Gt.-ben megállapított szabályok lesznek az irányadóak.

A 9. §-hoz

E törvényjavaslat a kihirdetését követő harmincadik napon lép hatályba. A törvényjavaslat a törvény hatálybalépésekor már folyamatban lévő vállalat-alapításra, illetve gazdasági társaságnak más gazdasági társasággá alakulására vonatkozóan átmeneti rendelkezéseket tartalmaz.

A 10. §-hoz

A törvényjavaslat alapján e törvény hatálybalépésével egyidejűleg hatályát veszti a gazdálkodó szervezetek és a gazdasági társaságok átalakulásáról szóló 1989. évi XIII. törvény, az Állami Vagyonügynökségről, és a hozzá tartozó vagyon kezeléséről és hasznosításáról szóló 1990. évi VII. törvény, az állam vállalatokra bízott vagyonának védelméről szóló 1990. évi VIII. törvény, valamint az e törvényeket módosító törvények.

Az e törvények alkalmazása során keletkezett jogviszonyok folyamatossága nem szakad meg, a törvényjavaslat erre vonatkozóan is tartalmaz átmeneti rendelkezéseket.

Az állam vállalkozói vagyonára vonatkozó törvények végső soron megszüntetik a vállalati formát. Addig is, amíg indokolt az állam vállalkozói vagyonára vonatkozó törvényekkel ellentétes - pl. a vállalat, leányvállalat létesítésére, átalakítására, az ágazati irányításra vonatkozó - rendelkezéseket a Vt.-ben is hatályon kívül helyezni.

-----STARTING---POINT---VEGE---