2008. évi LX. törvény indokolása

az olimpiai jelkép oltalmáról szóló, Nairobiban, 1981. szeptember 26-án elfogadott Szerződés kihirdetéséről

-----STARTING---POINT---ALTALANOS---

Általános indokolás

A Szerződés célja az olimpiai jelkép védelme.

A Szerződést aláíró államok vállalják, hogy fellépnek az olimpiai jelképnek - öt egymásba fonódó karika, amelynek pontos leírását a Szerződés melléklete tartalmazza - illetve az azt tartalmazó megjelöléseknek a Nemzetközi Olimpiai Bizottság hozzájárulása nélküli, kereskedelmi célú használata ellen, valamint, hogy az ilyen megjelölések védjegyként való lajstromozását elutasítják, illetve érvénytelenítik (azaz a kizáró ok ellenére lajstromozott ilyen védjegyeket törlik). Ez alól a rendelkezés alól kivételt képeznek a Szerződésnek az adott államban való hatálybalépése előtt - valamint a fenti kötelesség felfüggesztésének időtartama alatt - lajstromozott védjegyek, valamint azok a megjelölések, amelyeknek használatát jogszerűen kezdték meg ugyanezekben az időszakokban.

Amennyiben a Nemzetközi Olimpiai Bizottság hozzájárul az olimpiai jelkép használatához a Szerződésben részes államban, ennek az államnak a nemzeti olimpiai bizottsága jogosulttá válik a Nemzetközi Olimpiai Bizottságot a hozzájárulásért megillető bevétel egy részére.

A Szerződés nem intézkedik szervezetről, kormányzó testületről vagy költségvetésről.

A Szerződés - az aláírásra nyitva álló 1982-es határidőt követően - csatlakozásra nyitva áll minden állam előtt, amely tagja a Szellemi Tulajdon Világszervezetének (a továbbiakban: WIPO), az ipari tulajdon oltalmára létesült Párizsi Uniós Egyezménynek (1883), az Egyesült Nemzetek Szervezetének (a továbbiakban: ENSZ) vagy bármely szakosított szervezetnek, amely kapcsolatba hozható az ENSZ-szel.

A Szerződésnek jelenleg 46 részes állama van (ezekben már a kötelező hatály elismerésére is sor került), további 18 állam - köztük Magyarország - pedig csupán aláírta a Szerződést, de egyelőre nem erősítette meg.

A megerősítő, elfogadó, jóváhagyó vagy csatlakozási okiratokat a WIPO főigazgatójánál kell letétbe helyezni.

-----STARTING---POINT---RESZLETES---

Részletes indokolás

Az 1-2. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontja, valamint a (3) bekezdés d) pontja alapján a Szerződés kötelező hatályának elismerésére az Országgyűlés adhat felhatalmazást. Az Nsztv. 9. §-a értelmében, ha a nemzetközi szerződés kötelező hatályának elismerésére az Országgyűlés adott felhatalmazást, azt törvényben kell kihirdetni.

A 3. §-hoz

A Szerződés hiteles angol nyelvű és hivatalos magyar nyelvű szövegét tartalmazza.

A 4. §-hoz

A hatályba léptető rendelkezések - az Nsztv. 10. §-ában foglaltaknak megfelelően - rögzítik, hogy a Szerződést kihirdető törvénynek a Szerződés szövegét tartalmazó része a Szerződés hatálybalépését kimondó cikke szerinti időpontban lép hatályba. Ennek napját nem a törvény, hanem a naptári nap ismertté válását követően a Magyar Közlönyben haladéktalanul közzétett egyedi határozatával a külügyminiszter állapítja meg.