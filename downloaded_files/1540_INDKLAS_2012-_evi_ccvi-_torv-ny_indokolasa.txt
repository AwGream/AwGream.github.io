2012. évi CCVI. törvény indokolása

Magyarország Kormánya, Ukrajna Miniszteri Kabinetje és az Oroszországi Föderáció Kormánya között a Magyarország és az Oroszországi Föderáció között Ukrajna területén keresztül történő nukleárisanyag-szállításról szóló megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyarország és az Oroszországi Föderáció között Ukrajna területén keresztül történő nukleárisanyag-szállítás biztosításának kereteit rögzítő új kormányközi megállapodás kihirdetése.

A friss üzemanyag biztosítását szolgáló szállítások nemzetközi keretfeltételeit jelenleg a Magyar Köztársaság Kormánya, az Orosz Föderáció Kormánya és Ukrajna Kormánya között a Magyar Köztársaság és az Orosz Föderáció között Ukrajna területén keresztül történő nukleáris üzemanyag szállítás terén való együttműködésről, 1992. december 29. napján kelt egyezmény (a továbbiakban: hatályos egyezmény) szabályozza. A hatályos egyezmény felülvizsgálatra szorult, amelynek indokát különösen az Ukrán Fél 2006. évben tett felülvizsgálatra irányuló kezdeményezése, a szállítás során alkalmazandó állami fegyveres őrségre és a nukleáris kárfelelősség átszállására vonatkozó kérdések újratárgyalásának szükségessége, a Nemzetközi Atomenergia Ügynökség égisze alatt azóta született és alkalmazandó nemzetközi egyezmények rögzítésének feladata, valamint a nukleárisüzemanyag-ciklus lezárási módjában történt technikai fejlődés jelentette.

A Megállapodás létrehozására vonatkozó felhatalmazást a nukleáris anyagoknak az Oroszország és Magyarország között Ukrajna területén keresztül történő szállításáról szóló szerződés létrehozására adott felhatalmazásról szóló 1/2008. (I. 19.) ME határozat adta meg.

A Megállapodás tárgyi hatálya a hatályos egyezményhez képest tágabb, az nemcsak a friss és kiégett nukleáris üzemanyag szállításának biztosítására terjed ki, hanem a nukleáris üzemanyag ciklushoz tartozó más kategóriájú nukleáris anyagok, a természetes urán, a kiégett nukleáris anyagok feldolgozásának eredményeként keletkező radioaktív anyagok, valamint az ilyen anyagokhoz szükséges vasúti szállításra szolgáló üres csomagolási egységek (a továbbiakban együtt: különleges szállítmány) szállításának biztosítására is.

A Megállapodás megoldja a Budapesti Kutatóreaktor kiégett fűtőelemeinek Oroszországi Föderációba való visszaszállítását is, korábban ugyanis ezzel összefüggésben a hatályos egyezmény értelmezése körében problémák merültek fel.

A Megállapodásban kijelölt egyes szervek dolgozzák ki és hagyják jóvá a konkrét szállítás szervezési és végrehajtási feltételeit, amelyekre vonatkozóan a Megállapodás csupán keretjelleggel tartalmaz követelményeket.

A Megállapodás a különleges szállítmányok kíséretének az eddig konkrétan kijelölt fél általi biztosítása helyett a magyar és az orosz üzemeltető, azaz a szállítás irányától függően feladó vagy címzett üzemeltetők között megkötendő magánjogi szerződésre bízza a különleges szállítmány feladó vagy címzett által biztosított kíséretének szabályozását.

A szállítmány fegyveres őrséggel történő védelmét a Megállapodás alapján saját államterületén minden Fél maga biztosítja.

A Megállapodás aktualizálja és kibővíti a különleges szállítmányok vasúton történő szállítását szabályozó nemzetközi dokumentumok Felek által alkalmazandó körét, továbbá pontos részletszabályokat határoz meg a különleges szállítmányok őrségváltásának és az őrizetéért való felelősségének az átruházási rendjéről.

Az atomkárokért való felelősséget a Megállapodás az atomkárokért való polgári jogi felelősségről Bécsben 1963. május 21-én kelt nemzetközi egyezménynek megfelelően rendezi, így azt a különleges szállítmány átadás-átvételi időpontjához viszonyítva - a szállítás irányától függően - a feladó vagy a címzett üzemeltetőre telepíti. A Megállapodás 8. Cikk 3. pontja alapján a Magyar Fél, illetve az Orosz Fél - annak függvényében, hogy az előzőek szerint melyik Fél államában működő üzemeltetőt terheli az atomkárért való felelősség - garantálja a különleges szállítmányok szállítása során bekövetkező nukleáris baleset következményeinek felszámolásával kapcsolatos költségek saját államában működő üzemeltetője általi megtérítését.

-----STARTING---POINT---RESZLETES---

Részletes indokolás

Az 1. §-hoz

Az 1. §-ban az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A Magyarország Kormánya, Ukrajna Miniszteri Kabinetje és az Oroszországi Föderáció Kormánya között a Magyarország és az Oroszországi Föderáció között Ukrajna területén keresztül történő nukleárisanyag-szállításról szóló megállapodás kihirdetéséről rendelkezik.

A 3. §-hoz

A Megállapodás hiteles magyar nyelvű szövegét tartalmazza.

A 4. §-hoz

A törvény hatálybalépéséről rendelkezik, valamint megnevezi a törvénnyel kihirdetett Megállapodás hatálybalépésnek naptári napját megállapító minisztert, továbbá a törvény végrehajtásáért felelős minisztert.