2009. évi XCIV. törvény indokolása

a Nemzetközi Munkaügyi Szervezet Általános Konferenciája 8. ülésszakán elfogadott, a kivándorlók hajókon történő felügyeletének egyszerűsítéséről szóló 1926. évi 21. számú Egyezmény felmondásáról

Általános indokolás

A kivándorlók hajókon történő felügyeletének egyszerűsítéséről szóló 1926. évi 21. számú Egyezményt a kivándorlóhajók felügyeleti szabályainak nemzetközi normában való rögzítése céljából, a XX. század elején tengeren túlra kivándorló munkavállalók millióinak védelme érdekében fogadták el. Az Egyezmény napjainkra teljesen elveszítette aktualitását, amelyet az ILO is elismert azzal, hogy azt félretett, vagyis korszerűtlen és visszavonandó Egyezménynek minősítette (visszavonható az egyezmény, ha nem lépett hatályba, vagy a felmondások következtében hatályát vesztette). A ma már nem létező életviszonyokat szabályozó Egyezmény felmondása a jogbiztonság érvényesülését segíti elő.

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 12. §-a szerint a nemzetközi szerződés felmondására a törvénynek a nemzetközi szerződések megkötésére vonatkozó rendelkezéseit kell megfelelően alkalmazni, így az Egyezmény felmondásához az Országgyűlés felhatalmazása szükséges. Az Egyezmény felmondását törvényben kell kihirdetni.

Részletes indokolás

Az 1. §-hoz

A törvény 1. §-a - összhangban az Nsztv. 7. §-a (1) bekezdésének a) pontjával, 10. §-a (1) bekezdésének a) pontjával, valamint 12. §-ával - felhatalmazást ad a kivándorlók hajókon történő felügyeletének egyszerűsítéséről szóló 1926. évi 21. számú ILO Egyezmény felmondására.

A 2. §-hoz

A törvény 2. §-a a hatálybalépéséről, az 1931. évi VII. törvény hatályon kívül helyezéséről, valamint a folyamatba épített deregulációról rendelkezik.