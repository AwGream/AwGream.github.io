2016. évi CLXXIV. törvény indokolása

a településkép védelméről szóló 2016. évi LXXIV. törvény módosításáról

-----STARTING---POINT---ALTALANOS--- 

Az Alaptörvény XXI. cikk (1) bekezdésében elismert egészséges környezet védelméhez fűződő alapvető jog magában foglalja nemcsak a természeti környezet, hanem az ember alkotó munkájával létrehozott épített környezet védelmét is. A XXI. században az emberi élet egyik alapvető helyszíne a települési környezet, amely jelentősen befolyásolja az életminőséget, a települések élhetőségét. Ennek egyik fontos eleme a látványkörnyezet, a települések külső képének esztétikai minősége. Ezt a minőséget komoly mértékben érinti a közösségi tereken látható reklámok egyre növekvő száma és mérete. Mindmáig a puszta gazdasági érdekek, a reklámpiac igényei voltak a meghatározóak a települések és azok környezetének arculatát dinamikusan formáló látványelemek tekintetében, és a gazdasági reklámokra vonatkozó törvényi szabályozás is csak a gazdasági, illetve fogyasztóvédelmi szempontok mentén rendezte a reklámok tárgykörét.

A településkép védelméről szóló 2016. évi LXXIV. törvény (a továbbiakban: Tvtv.) az átfogó szabályozás igényével lépett fel a települések látványkörnyezetének hosszú távú formálása érdekében, és ennek körében alapvetően a helyi önkormányzatokra bízta a települések közterületén a reklámok, reklámcélú berendezések elhelyezésére és alkalmazására, illetve tilalmára vonatkozó településképi követelmények meghatározását és ezek egyedi esetekben való érvényesítését.

Tekintettel a tárgykörnek az egészséges környezethez való alkotmányos alapjoggal való közvetlen kapcsolatára, és arra, hogy az Alaptörvény I. cikk (3) bekezdése szerint az alapvető jogokra és kötelezettségekre vonatkozó szabályokat törvény állapítja meg, a településképre vonatkozó követelmények körében is részletesebb törvényi szabályozás szükséges a reklámok tárgykörének szabályozásában, az nem adható teljes mértékben az egyes önkormányzatok önálló szabályozási hatáskörébe. Másrészt a reklámokkal összefüggő önkormányzati rendeleti szabályozás alkotmányossági alapfeltétele az is, hogy a felhatalmazást adó törvény meghatározza azokat az alapvető követelményeket, amelyek végrehajtására felhatalmazást kap az önkormányzat.

Mindezekre tekintettel szükséges a Tvtv.-nek a települések közigazgatási területén elhelyezett reklámokra, reklámhordozókra és plakátokra vonatkozó szabályozásának kiegészítése.

-----STARTING---POINT---RESZLETES---

Az 1. §-hoz

A törvény településkép védelméről szóló 2016. évi LXXIV. törvényben a polgármester számára megállapított bírságkiszabási jogköréből kiiktatja a reklámhordozók és reklámok jogellenes elhelyezésével kapcsolatos bírságot, mert azt a törvény a Kormány által kijelölt hatóság hatáskörébe adja.

A 2. §-hoz

A törvény alapvetően elvi követelményeket állapít meg: a településkép fokozottabb védelme érdekében közterületen, valamint magánterületen a közterületről látható reklámhordozó és reklám a település értékeit, építészeti arculatát aránytalanul ne sértse vagy akadályozza. Másrészt alapelvi célként jelöli meg, hogy a reklámok mennyisége és településképet befolyásoló jellege a településkép védelmének megfelelő, ésszerű mértékű legyen.

A rendelkezés háromféle konkrét követelményt, illetve tilalmat állapít meg:

- a fokozott védelem alatt állóterületeken (pl. világörökségi területi, műemlékvédelmi, természetvédelmi terület, NATURA 2000 terület) reklámhordozó és reklám nem helyezhető el,

- reklámhordozó közterületi és magánterületi elhelyezésére vonatkozó szerződés legfeljebb öt évre köthető,

- magánterületi ingatlanon legfeljebb egy reklámhordozó helyezhető el, ha a településképi rendelet a település egyes területei tekintetében eltérően nem rendelkezik.

Ezen túlmenően a műszaki vagy formai jellegű általános követelményeket (pl. a reklámhordozók fajtáit, a reklámok közzétételének technológiáját) a Kormány rendeletben állapítja meg, a helyi szabályokat pedig az önkormányzat településképi rendelete, amely egyes esetekben (a magánterületi korlátozásra vonatkozóan, illetve általában is, de csak évente 12 heti időszakban) eltérhet a törvényi és kormányrendeleti szabályoktól. Ez kellő mozgásteret biztosít az önkormányzatoknak a helyi sajátosságok és az indokolt kivételek érvényesítésére.

Fontos elem, hogy a törvény szerinti szabályok nem érintik a közúti közlekedésről szóló törvényben és a végrehajtására kiadott kormányrendeletben foglalt, a közutak környezetében elhelyezett reklámokra vonatkozóan közlekedésbiztonsági céllal meghatározott rendelkezéseket. Ezek célja és alkotmányos alapja ugyanis egyfelől más (közlekedésbiztonság, vagyis az életvédelem), másrészt a közlekedésre, az utakra vonatkozó reklámszabályok megfelelően kiegyensúlyozott, ugyanakkor szigorú rendszert alkotnak, és biztosítani szükséges, hogy ezekkel ne ütközhessenek a településképi szempontú, hasonló tárgyú szabályok.

A törvényi és rendeleti szintű szabályok megszegésének szankcionálására külön bírságot intézményesít, amely - a jogsértés súlyától, ismételtségétől stb. függően - 150 ezer forinttól 3 millió forintig terjedhet. A törvény rögzíti továbbá a jogellenesen kihelyezett plakátokkal összefüggésben kiszabható bírság mértékét, és a bírságolásra jogosult hatóságot. A bírságból befolyt bevétel az államháztartás önkormányzati alrendszerének bevételét képezi.

A törvény pontosan meghatározza a reklám, a reklámhordozó, a plakát és a közterület fogalmát. Reklámnak a gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény szerinti gazdasági reklámot kell tekinteti egyes ésszerű kivételekkel. Így a törvény szabályait nem kell alkalmazni a következőkre:

- a cégtábla, üzletfelirat, a vállalkozás használatában álló ingatlanon elhelyezett, a vállalkozást népszerűsítő egyéb felirat és más grafikai megjelenítés,

- az üzlethelyiség portáljában (kirakatában) elhelyezett gazdasági reklám,

- a járművön elhelyezett gazdasági reklám,

- a tulajdonos által az ingatlanán elhelyezett, annak elidegenítésére vonatkozó ajánlati felhívást (hirdetést), valamint a helyi önkormányzat által lakossági apróhirdetések közzétételének megkönnyítése céljából biztosított táblán vagy egyéb felületen elhelyezett, kisméretű hirdetéseket.

A reklámhordozó pedig olyan eszköz, berendezés, létesítmény, amelynek rendeltetésszerű céljai közé tartozik az e törvény szerinti reklám közzététele. Feltétel tehát, hogy az adott objektum egyik (de nem feltétlenül kizárólagos) alaprendeltetése legyen a reklámok közzétételére szolgáló felület biztosítása, így pl. az utasváró építménynek ez az egyik célja, míg pl. a hirdetőoszlopnak kizárólagos célja a reklámközzététel. Ugyanakkor pl. a házfalra vetített képből/filmből álló reklám esetében nem a házfal a reklámhordozó, hanem a vetítő berendezés.

A törvény bevezeti továbbá a plakát fogalmát, amely azokra a falragaszokra és feliratokra vonatkozik, amelyek nem gazdasági reklámok és nem választási kampányeszközök, de számos helyen elszaporodtak (villanyoszlopok, kerítések, házfalak stb.) és a településképre negatív hatással vannak.

A 3. §-hoz

Megállapítja a szabályainak végrehajtásához szükséges részletszabályok kiadásához szükséges felhatalmazásokat a Kormány és az önkormányzatok számára.

A 4. §-hoz

Meghatározza az új reklámközzétételi szabályok bevezetésének rendjét és a meglévő, de a törvényben foglaltaknak nem megfelelő reklámhordozók további sorsát kezelő átmeneti szabályokat.

Egyfelől rögzíti, hogy új reklámhordozó elhelyezésére a törvénymódosítás és a végrehajtására kiadott jogszabályok rendelkezéseivel összhangban kerülhet sor. Másrészt meghatározza, hogy az új szabályoknak nem megfelelő (vagy olyanná át nem alakított) reklámhordozó a szabályozás hatálybalépésekor hatályos szerződés alapján 2020. december 31-ig használható reklám közzététele céljából.

Előírja a törvény, hogy az önkormányzat a rendeletét köteles 2017. október 1-ig a törvényhez és a végrehajtására kiadott kormányrendelethez igazítani, valamint felülvizsgálja a Módtv. hatálybalépésekor fennálló, a település közterületének reklámcélú hasznosítására vonatkozó szerződéseit. Ha a szerződések nem állnak összhangban az új szabályokkal, azok módosítását vagy új szerződés megkötését kell kezdeményeznie. Ennek meghiúsulása esetén felmondhatja a hatályban lévő szerződéseit.

Az 5. §-hoz

Rögzíti továbbá azt a körülményt, hogy az állami és önkormányzati szektorba tartozó szervezetek csak a jogszabályoknak megfelelő reklámhordozót vehetnek igénybe.

A 6. §-hoz

A 2. §-sal összefüggésben kiegészíti a Tvtv.-t az 1. számú melléklettel.

A 7. §-hoz

Szövegcserés módosítást tartalmaz.

-----STARTING---POINT---VEGE---

A 8-9. §-hoz

Hatályba léptető rendelkezés és uniós jogi klauzula.