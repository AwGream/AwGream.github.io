1991. évi II. törvény indokolása

a társadalombiztosításról szóló 1975. évi II. törvény módosításáról

-----STARTING---POINT---ALTALANOS--- 

Az Országgyűlés törvényt fogadott el, amelynek következtében 1991. január 1-jétől a szolgálati idők között bekövetkezett és egyhuzamban öt évet meghaladó megszakítást megelőző szolgálati idő minden további nélkül figyelembe vehető. A megszakításhoz fűződő hátrány megszüntetésének az ad különös jelentőséget, hogy 1991-től - az öregségi korhatárt 1990. december 31-e után betöltőkre nézve - érvénybe lép a társadalombiztosításról szóló 1975. évi II. törvény (a továbbiakban: T.) 39. §-ának az az 1980-ban kihirdetett rendelkezése, mely szerint öregségi nyugdíjra az a korhatárt betöltött személy jogosult, aki húsz évi szolgálati időt szerzett. Azokra nézve pedig, akik a korhatárt 1991. előtt betöltötték és eddig tíz évi szolgálati idővel rendelkeznek - szerzett jogként - fennmarad az a lehetőség, hogy igényüket húsz évnél kevesebb, de legalább tíz év alapján bármikor érvényesíthetik. Bevezetésre kerül ugyanakkor az öregségi résznyugdíj intézménye, továbbá az anyák szolgálati idővel kapcsolatos kedvezménye is.

Az előzőeken kívül a törvényjavaslat még néhány szükséges és időszerű, a társadalmi igényeket kielégítő, valamint az egységes eljárást biztosító változtatást tartalmazza.

-----STARTING---POINT---RESZLETES---

Az 1. §-hoz

A T.-nek az 1980-ban megállapított 39. §-a szerint az öregségi nyugdíjra jogosultsághoz húsz évi szolgálati idő szükséges. Felhatalmazás alapján azonban a Kormány úgy rendelkezett, hogy öregségi nyugdíjra jogosult az is, aki 1991. előtt betölti az öregségi korhatárt és eddig legalább tíz évi szolgálati időt is szerez. Mivel ez a kedvezmény a korhatárt 1990. december 31-e után betöltőkre már nem vonatkozik, az 1936-ban vagy azt követően született nőknek és az 1931-ben vagy azt követően született férfiaknak csak húsz év megszerzése után járna öregségi nyugdíj.

Annak ellenére, hogy a nyugdíjra jogosító szolgálati idő emelkedését tíz éve meghirdették, vannak kategóriák, amelyek tíz évet meghaladó szolgálati időt nem is szerezhettek (például a segítő családtagok). Ezen túlmenően nem feltétlenül tudtak húsz évi szolgálati időt szerezni a gyermekgondozási segély bevezetése előtt gyermeket szülő nők, továbbá azok sem, akik olyan helyen laktak, ahol nem volt munkaalkalom. Mivel a szociális ellátások rendszere nem tudja a korhatárt betöltött és tíz évet meghaladó, de húsz évet el nem érő szolgálati idővel rendelkezők létfenntartását biztosítani, a megoldást a nyugdíjrendszerbe kellett beépíteni. A megoldás az öregségi résznyugdíj intézményének bevezetése.

A törvényjavaslat a T. 39. §-ának módosítását és a 89/1990. (V. 1.) MT rendelet (a továbbiakban: R.) 75. §-ának  hatályon kívül helyezését teszi szükségessé.

A 2. §-hoz

Az öregségi résznyugdíj olyan nyugdíj megállapítását teszi lehetővé, amelyet a húsz évre vonatkozó százalékos mérték szerint kell meghatározni, majd annyiszor két százalékkal kell csökkenteni, ahány év a húszból hiányzik.

A törvényjavaslat a T. 43. §-ának módosítását teszi szükségessé.

A 3. §-hoz

A gazdasági helyzet kedvezőtlen alakulása miatt - amint az az elmúlt években is történt - a nyugellátások, baleseti nyugellátások és a nyugdíjszerű rendszeres szociális ellátások felemelése vagy kiegészítése évente többször is elkerülhetetlenné vált. A Kormány jelenlegi felhatalmazása csak a nyugdíjak legkisebb összegének meghatározására terjed ki. A már megállapított nyugdíjak említett felemelése, kiegészítése esetenként külön felhatalmazást igényel. Ezért szükséges olyan általános felhatalmazás, amelynek alapján a Kormány az Országgyűlés határozata alapján - a Társadalombiztosítási Alapról szóló törvény keretei között - rendelettel szabályozza a nyugdíjak emelését, illetőleg kiegészítését.

A törvényjavaslat a T. 44. §-ának módosítását teszi szükségessé.

A 4. §-hoz

A kiugróan magas - és a jelenlegi gazdasági helyzetben nem magyarázható - nyugdíjak keletkezésének megakadályozása érdekében a törvényjavaslat szigorítja az ún. sávos degressziót, amelyet jelenleg a R. 100. §-a szabályoz. Ennek alkalmazása azt jelenti, hogy a nyugdíj alapjául szolgáló és az általános szabályok szerint kiszámított havi átlagkereset jogszabályban meghatározott összegen felüli részét csökkentett mértékben lehet csak figyelembe venni a nyugdíj megállapításához. A csökkentés induló összegét a törvényjavaslat a jelenlegi 10 000 forintról 12 000 forintra emeli, a magasabb havi átlagkeresetnél azonban a korlátozást fokozza. Ezt a megszorítást törvénynek kell tartalmaznia.

A törvényjavaslat a T.-be 44/A. § felvételét teszi szükségessé.

Az 5. §-hoz

Az öregségi nyugdíjhoz szükséges szolgálati idő húsz évre emelése tette elengedhetetlenné, hogy kielégítsük azt a régi társadalmi igényt, amely az anyáknak - ilyen minőségükben járó - szolgálati idő kedvezményt jelent. Összefüggésben azzal, hogy a gyermekgondozási segély bevezetése előtt a nőknek általában meg kellett szüntetniük a munkaviszonyt, ha gyermekük született, az anyák szolgálati idejét 1968. január 1. előtti szülés esetén gyermekenként növelni kell egy-egy évvel, illetőleg másfél évvel akkor, ha tartósan beteg vagy fogyatékos gyermekről van szó.

A törvényjavaslat a T. 54. §-ának módosítását és a R. 179. §-ának hatályon kívül helyezését teszi szükségessé.

A 6. §-hoz

A T. 79. §-a szerint a jogosultat csak egy baleseti nyugellátás illeti meg és az, aki több baleseti nyugellátásra is jogosult, ezek közül választhat. Ugyanakkor a baleseti nyugellátás és a 100 százalékos mértékű baleseti táppénz - kizáró rendelkezés hiányában - egyidejűleg folyósítható. Ez azt jelenti, hogy a biztosított ugyanazon balesetből eredően egyidejűleg két - kiemelt összegű - keresetpótló ellátásban részesülhet. Ez a helyzet ellentmondásos annál is inkább, mivel „induláskor”, a jogosultság elbírálásánál csak egyfajta baleseti ellátás jár, tehát a baleseti járadékot vagy a baleseti rokkantsági nyugdíjat mindaddig nem lehet megállapítani, amíg az igénylő baleseti táppénzt kap. Ha azonban a baleseti rokkantsági nyugdíjas munkaviszonyba lép és ugyanabból a balesetből eredően ismét keresőképtelenné válik, a baleseti táppénz az említett nyugdíjjal egyidejűleg már folyósítható. Ennek az ellentmondásnak a feloldása indokolt.

A törvényjavaslat a T. 80 §-ának a módosítását teszi szükségessé.

A 7. §-hoz

A jelenlegi rendelkezések szerint a baleseti járadék legfeljebb 2 év tartamára jár, ha a munkaképesség-csökkenés 25 százaléknál nem több. A szénbányászat válságkezelésével kapcsolatos egyik szociálpolitikai intézkedésként, orvosszakmai megfontolásból a szilikózis és az azbesztózis alapján járó baleseti járadékot időbeli korlátozás nélkül indokolt biztosítani akkor is, ha a munkaképesség-csökkenés a 25 százalékot nem haladja meg.

A törvényjavaslat a T. 82. §-ának (2) bekezdéssel történő kiegészítését teszi szükségessé.

A 8. §-hoz

A társadalombiztosítási járulék és a nyugdíjjárulék alapját, mértékét, illetőleg összegét jelenleg a Kormány állapítja meg. Ez a törvényjavaslat szerint 1992-től az Országgyűlés feladata lesz.

A Kormánynak 1991. augusztus 31-ig erre vonatkozóan tervezetet kell készítenie.

A törvényjavaslat a T. 103. §-a (2) bekezdésének a módosítását teszi szükségessé.

A 9. §-hoz

Ez idő szerint a társadalombiztosítási feladatok ellátásával kapcsolatos mulasztások miatt csak a munkáltató és egyéb szerv kötelezhető rendbírság fizetésére, a T. 111. §-ának szóhasználata nem vonatkoztatható az egyéni vállalkozókra. Ha tehát ez utóbbiak saját járulékalapjukat illetően bejelentést nem tesznek, az szankció hiányában nem kényszeríthető ki. E „kedvezmény” fenntartása nem indokolt.

A törvényjavaslat a T. 111. §-a helyébe új (módosított) rendelkezés felvételét teszi szükségessé.

-----STARTING---POINT---VEGE---

A 10. §-hoz

A mezőgazdasági szövetkezeti tagok keresőképtelenségük esetén táppénz helyett betegségi segélyt, szülésük esetén pedig terhességi-gyermekágyi segély helyett szülési segélyt kapnak a mezőgazdasági termelőszövetkezetekről szóló jogszabályok szerint.

Miután a betegségi segély és a szülési segély címén kifizetett összegek a Társadalombiztosítási Alapot terhelik, indokolt keresőképtelenség és szülés esetén a mezőgazdasági szövetkezeti tagok részére is - a társadalombiztosítási jogszabályok szerint - táppénzt, illetőleg terhessségi-gyermekágyi segélyt folyósítani.

A társadalombiztosítástól idegen tevékenységet a jövőben nem indokolt szolgálati időnek tekinteni, így 1991-től nem képez szolgálati időt az 1945. január 1-je előtt a munkásmozgalomban eltöltött idő.

A törvényjavaslat ezért a T. 25/A. §-ának (2) bekezdését, 55. §-át és okafogyottá válása miatt a T. 41. §-át hatályon kívül helyezi.

A hatálybalépéssel egyidejűleg rendelkezni kellett arról, hogy az egyes új rendelkezéseket (T. 39., 44/A., 54., 80.§) milyen esetekben kell alkalmazni.