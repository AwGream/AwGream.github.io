1997. évi LXXXVII. törvény indokolása

a társadalombiztosítás pénzügyi alapjainak 1997. évi költségvetéséről szóló 1996. évi CXXV. törvény módosításáról

Indokolás

Az egészségügyi ellátási kötelezettségről és a területi finanszírozási normatívákról szóló 1996. évi LXIII. törvény 2. számú melléklete a fekvőbeteg ellátás ágyszámainak meghatározásánál 1996-ban és 1997-ben azonos konstans számot rendel a számítás alapjául szolgáló képletben alkalmazni. Ennek figyelembevételével az 1996-ban alkalmazott számítás alapján 1997-re lekötött kapacitások és az 1997-ben alkalmazandó számítás alapján a jövő évre leköthető kapacitások között nem lehet releváns különbség, hiszen a számítás alapjául szolgáló képletben a szociális és a demográfiai mutatók, valamint a megyék közötti vándorlási mutatók számottevően nem változhattak egy év alatt.

Tekintettel arra, hogy a megyei egyeztető fórumok eljárása lényegében a jelenlegi helyzet megerősítését eredményezné, azonban az egyeztetés felnyitná azokat a - jelenleg nyugvó pontra jutott - kérdéseket, amelyek felélesztése - sem szakmai, sem társadalmi szempontból - nem lenne kívánatos, a törvény kimondja, hogy az egészségügyi ellátás 1998. december 31-ig az 1997. december 31-ig lekötött kapacitásokon történik, az 1997. évre megkötött megállapodások alapján.