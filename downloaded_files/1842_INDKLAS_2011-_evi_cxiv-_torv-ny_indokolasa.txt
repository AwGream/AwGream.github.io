2011. évi CXIV. törvény indokolása

a Magyar Köztársaság 2011. évi költségvetéséről szóló 2010. évi CLXIX. törvény módosításáról

Általános indokolás

A Kormány elkötelezett a szigorú, költséghatékony állami gazdálkodásban és működésben. Ennek érdekében a GDP 1%-át megközelítő (mintegy 250 milliárd forint) nagyságú stabilizációs tartalék felállításáról döntött. Az államháztartási egyensúly megőrzéséhez szükséges intézkedésekről szóló 1025/2011. (II. 11.) Korm. határozat a költségvetési fejezetek előirányzatainál zárolásokat, egyes költségvetési szervek tekintetében befizetési kötelezettséget, az állami pénzalapoknál egyenlegjavítást rendelt el és maradványtartási kötelezettséget írt elő.

A stabilitási tartalék legnagyobb tételét a Kabinet irányítása alá tartozó szervezeteknél, így a minisztériumoknál (mint fejezeteknél) bejelentett, összesen mintegy 187 milliárd forintos zárolás tette ki. Ezen felül a kormányhatározat a saját bevételből gazdálkodó, a Kormány irányítása alá tartozó központi költségvetési szerveknek - a fővárosi és megyei kormányhivatalok földhivatala, a Magyar Nemzeti Közlekedési Hatóság, a Magyar Bányászati és Földtani Hivatal - befizetési kötelezettséget írt elő, valamint kiadási megtakarításokról is intézkedett a Munkaerőpiaci Alapnál.

Ezen túlmenően a Magyar Köztársaság 2011. évi költségvetéséről szóló 2010. évi CLXIX. törvény módosításáról szóló 2011. évi XXXII. törvény elfogadásával az ún. alkotmányos fejezeteknél (amelyek tehát nem tartoznak a Kormány irányítása alá, pl. Állami Számvevőszék, Bíróságok, Magyar Tudományos Akadémia), valamint a Médiaszolgáltatás-támogató és Vagyonkezelő Alapnál tartalék képzését rendelte el. Mindezeken felül többletbefizetést írt elő a teljes mértékben saját bevételből gazdálkodó intézményeknek.

Az évközi gazdasági folyamatok áttekintése során azonban világossá vált, hogy az adóbevételek várhatóan elmaradnak a tervezettől. Ezen felül egyes kiadási előirányzatok teljesülése várhatóan meg fogja haladni a költségvetési törvényben jóváhagyott összeget.

A képzett stabilitási tartalék azon az elven alapult, hogy a kiadási előirányzatok nem szűntek meg, csak a Kormány rendelkezése nyomán zárolásra kerültek.

Az évközi gazdasági folyamatok áttekintése során azonban világossá vált, hogy az adóbevételek elmaradhatnak a tervezettől. Ezen felül egyes kiadási előirányzatok teljesülése is meghaladhatja a költségvetési törvényben jóváhagyott összeget.

A prognosztizált bevétel-kiesések és kiadási többletek, valamint az előirányzatokon zárolt összegek végleges csökkentése az államháztartás egyenlegét nem befolyásolja. A bevételi és a kiadási oldalt a módosítás azonos összegben érinti.

Részletes indokolás

Az 1. §-hoz

A főösszegek meghatározása.

A 2. §-hoz

A változtatás értelmében a Pénzügyi Szervezetek Állami Felügyelete 2 500 millió forinttal többet köteles a bevételei után befizetni a központi költségvetésbe.

A 3. §-hoz

A Nyugdíjbiztosítási Alapnál a főösszegek meghatározása.

A 4. §-hoz

Az Egészségbiztosítási Alapnál a főösszegek meghatározása.

Az 5. §-hoz

Az átcsoportosítási lehetőség a Vidékfejlesztési Minisztérium agrártámogatási, vidékfejlesztési és halászati programjainak előirányzataira vonatkozik. Ezen előirányzatok jellegükből és céljukból kifolyólag nem összevonhatóak, azonban felhasználásuk sajátosságaiból eredően eltérhet az eredetileg tervezettől. Az átcsoportosítási lehetőség biztosítja az év közben felmerülő, előre nem látható körülményekhez való alkalmazkodást.

A 6. §-hoz

Megteremti az összhangot a költségvetési viszontgaranciával rendelkező intézményi kezességvállaló intézmények között. A banki hitelekhez nyújtott kezességvállalásnak a hitelezés intenzitásának befolyásolásában az agrár kis- és középvállalkozások finanszírozásában még fontosabb szerepe van, mint az általános kkv finanszírozás terén. Az agrárágazatban nagy a finanszírozási igény, különösen az ágazatot sújtó vis major események és az állandó forgóeszköz szükséglet kapcsán. A viszontgarancia mértéke több fontos kormányzati program (pl. Agrár Széchenyi Kártya) sikerében szerepet játszik, és amennyiben kedvezőbb viszontgarancia szabályozás az Alapítványt nem érinti, az negatív diszkriminációt eredményez mind a vállalkozók, mind a garanciaintézmények körében, az agrárium, illetve az agrárvállalkozások hátrányára.

A viszontgarancia mértéke jelentősen befolyásolja a bankok finanszírozási hajlandóságát, annak növelése nagyobb volumenű kihelyezéseket tesz lehetővé a bankok számára a PSZÁF által előírt tőkemegfelelési kritériumok betartása mellett.

A 7. §-hoz

A számszaki változások átvezetése a 1. mellékleten.

A 8. §-hoz

A számszaki változások átvezetése a 2. mellékleten.

A 9. §-hoz

A 2011. évi költségvetési törvény 5. melléklet 11. pontjában a közigazgatási és igazságügyi miniszter az „Esélyegyenlőséget szolgáló intézkedések támogatása” és „Az integrációs rendszerben részt vevő intézményekben dolgozó pedagógusok anyagi támogatása” előirányzatok tekintetében kizárólag a 2010-2011-es tanév utolsó 8 havi feladatainak ellátásához szükséges kiegészítő támogatások folyósítása eljárási rendjének szabályozására kapott felhatalmazást, a 2011-2012-es tanév első 4 hónapjára vonatkozó szabályozás megalkotására nincs közjogilag lehetősége.

E probléma feloldása érdekében a törvény kiterjeszti a felhatalmazást a teljes 2011. évre az ezen szabályozási tárgykörű rendelet kiadására.

A 10. §-hoz

A helyi önkormányzatok adósságrendezési eljárásaival összefüggésben a 2011. évi költségvetési törvény módosítása is szükséges, hogy az adósságrendezési törvényben megjelenő alapelvek teljes körben érvényesüljenek.

Több olyan önkormányzat is van jelenleg, amely a 2010. évi hitelfelvételi korlát túllépése miatt nem tudott pályázatot benyújtani az önhibájukon kívül hátrányos helyzetben lévő önkormányzatok támogatására, ugyanakkor működésében jelentős feszültségek vannak, amelyek önerőből, központi támogatás nélkül nem kezelhetők. Az önkormányzati kötelező feladatok ellátása érdekében e körben is megnyílik a pályázati lehetőség azzal a korláttal, hogy az idei évben az önkormányzat működése élvez prioritást.

A 11. §-hoz

A számszaki változások átvezetése a 8. mellékleten.

A 12. §-hoz

Hatályba léptető rendelkezés.