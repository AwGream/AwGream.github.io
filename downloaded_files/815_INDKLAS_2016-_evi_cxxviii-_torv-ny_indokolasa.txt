2016. évi CXXVIII. törvény indokolása

a rendőrségről szóló 1994. évi XXXIV. törvény, valamint az elektronikus hírközlésről szóló 2003. évi C. törvény módosításáról

-----STARTING---POINT---ALTALANOS--- 

A rendőrségről szóló 1994. évi XXXIV. törvény és az elektronikus hírközlésről szóló 2003. évi C. törvény módosítása egyaránt a nemzetbiztonsági kockázatok kiszűrését, a nemzetközi terrorizmus elleni hazai védekezést szolgálja. A közelmúlt ismert esete a jogalkalmazó részéről azonnali hatékony beavatkozást igényel, amellyel a belbiztonsági szervek a hírközlés egyik fontos eszközének felügyeleti jogát gyakorolják.

-----STARTING---POINT---RESZLETES---

Az 1. §-hoz

Egyes létesítmények közjogi méltóságok, védett személyek vagy kiemelt állami szervek hivatali elhelyezését szolgálják, minősített adatok kezelésének helyszínei, védelmük Magyarország alkotmányos rendje, nemzetbiztonsági, bűnüldözési és bűnmegelőzési tevékenysége, központi pénzügyi, gazdasági tevékenysége szempontjából kiemelten fontos. Az állam működése, illetve a lakosság ellátása szempontjából kiemelten fontos létesítmények körét a 24/1997. (III. 26.) BM rendelet határozza meg.

Az állam ezen létesítményei biztonságának megőrzése nem képzelhető el a rájuk vonatkozó egyes adatok megismerhetőségének korlátozása nélkül. E létesítmények létrehozására, felújítására irányuló beruházások során számos olyan adat keletkezett és keletkezik (például építészeti tervdokumentáció), amelyek nyilvánosságra kerülése az érintett szerv illetéktelen külső befolyástól mentes, zavartalan működésének biztosítását gátolná. Korlátozás alá tartoznának az ezen létesítményekkel összefüggésben megvalósított személyvédelmi feladatok ellátása céljából kezelt adatok is.

A szabályozás fontos alkotmányos garanciáját jelenti a megismerhetőség korlátozásának maximális időtartamhoz kötése. Ugyancsak garanciális szabályként kerül beépítésre, hogy a nemzetbiztonsági érdek, illetve a bűncselekmények megelőzéséhez fűződő érdek fennállásáról az illetékes miniszter tizenöt napon belül nyilvánít véleményt, amely az eljárási határidőbe nem számít bele.

A fenti jogpolitikai célok eléréséhez a Rendőrségről szóló törvény (a továbbiakban: Rtv.) „A rendőrségi adatkezelés és adatfeldolgozás általános szabályai” alcímének új §-sal történő kiegészítése szükséges.

A 2. §-hoz

E rendelkezés célja, hogy a rendőrség a harmadik országbeli személyek ujjnyomatát a terrorizmus elleni fellépés érdekében a határrendészeti nyilvántartás részeként kezelhesse és átadhassa.

A 3. §-hoz

A 80/A. §-ban meghatározott rendelkezések folyamatban lévő ügyekben történő alkalmazhatóságát teremti meg ez az átmeneti szabály, amelyet az Rtv. 103. § (3) bekezdésében szükséges elhelyezni.

A 4. §-hoz

Szövegcserés rendelkezéseket tartalmaz.

Az 5. és 9. §-hoz

Magyarország nemzetbiztonsági, bűnmegelőzési és bűnüldözési érdekeire - különös tekintettel a terrorizmus elleni fellépésre - tekintettel szükséges az előre fizetett díjú előfizetői mobil rádiótelefon szolgáltatásokkal (ún. „prepaid” SIM kártyákkal) való visszaélések megelőzése, kiküszöbölése érdekében a hatályos szabályok szigorítása. A módosítás ezért rögzíti, hogy az előre fizetett díjú előfizetői mobil rádiótelefon szolgáltatás előfizetője legfeljebb a Hivatal Elnökének rendeletében meghatározott számú előfizetői szerződést köthet, az előfizetését nem értékesítheti tovább, és az előfizetői szolgáltatás igénybevételét lehetővé tevő SIM kártyát harmadik személy részére abban az esetben adhatja át, ha a harmadik személynek a 129. § (2) bekezdés szerinti azonosításához szükséges adatokról a SIM kártya átadását megelőzően az elektronikus hírközlési szolgáltatót tájékoztatta. Az átadás során nem minősül harmadik személynek a közeli hozzátartozó.

Az előfizetői szerződés megszegése esetére nemzetbiztonsági érdekből szükséges az adatok azonosítására vonatkozó törvényi felhatalmazás.

A 6. §-hoz

Az elektronikus hírközlésről szóló 2003. évi C. törvény módosításával a szolgáltató köteles az előfizető megfelelő adatait ellenőrizni és rögzíteni. Sikeres adatellenőrzés hiányában az előfizetői szerződés nem köthető meg. A szolgáltatónak az előre fizetett díjú előfizetői mobil rádiótelefon szolgáltatásra irányuló előfizetői szerződés megkötése esetén - szemben a többi mobil rádiótelefon szolgáltatásra irányuló előfizetői szerződéssel - azért lesz kötelezettsége a személyazonosság ellenőrzése, mert ennél a szerződésnél az ügyfél nem jelenik meg személyesen a szolgáltatónál a szerződés megkötésekor, azaz a szolgáltató hitelt érdemlően nem tud meggyőződni az előfizető személyazonosságáról, nem igazolja magát az előfizető a személyazonosság igazolására alkalmas hatósági igazolványával.

Az előre fizetett díjú szolgáltatás utánkövethetősége érdekében a szolgáltató jogosultságot kap az előfizető személyazonosságának ellenőrzésére.

A 7. §-hoz

A módosítás a szolgáltató felmondási kötelezettségeit tartalmazza, amely a korábbinál lényegesen szigorúbb feltételeket tartalmaz.

Az előfizetői szerződés megszegése esetén az előfizetői szerződést 5 napos határidővel akkor is felmondja a szolgáltató, ha az előre fizetett díjú előfizetői mobil rádiótelefon szolgáltatás előfizetője az előfizetői szolgáltatás igénybevételét lehetővé tevő SIM kártyát a SIM kártya átadását megelőzően a 129. § (2) bekezdés szerinti azonosításhoz szükséges adatokról az elektronikus hírközlési szolgáltató tájékoztatatása nélkül harmadik személy részére átadja.

A 8. §-hoz

Az átmeneti rendelkezések közé beépítésre kerül az a szabály, hogy a szolgáltató az előre fizetett díjú előfizetői mobil rádiótelefon szolgáltatással rendelkező előfizetőit értesíti a törvény hatályba lépésétől számított 15 napon belül annak érdekében, hogy a törvény hatályba lépésekor előre fizetett díjú előfizetői mobil rádiótelefon szolgáltatással rendelkező előfizetők személyazonosságának ellenőrzése is teljesüljön. Ugyanis 2017. július 1-jén megszűnik azon előre fizetett díjú előfizetői mobil rádiótelefon szolgáltatásra irányuló előfizetői szerződés, amely vonatkozásában az előfizető személyazonosságának ellenőrzése addig az időpontig nem sikerült.

Az Elnök rendeletében meghatározott számot meghaladó feltöltőkártyával rendelkező előfizető 2017. június 30-ig köteles nyilatkozni arról, hogy a meghatározott számot meghaladó szerződései közül melyik szerződést kívánja fenntartani. Az előfizető többi szerződése 2017. július 1-jén megszűnik.

A 10. §-hoz

Hatályát vesztő rendelkezés.

A 11. §-hoz

Az értelmező rendelkezések között meghatározásra kerül a SIM-kártya fogalma, mivel az a törvény 127. §-ában szerepel.

-----STARTING---POINT---VEGE---

A 12. §-hoz

A törvény hatályba lépését rögzíti.

A 13. §-hoz

Sarkalatossági záradékot tartalmaz.