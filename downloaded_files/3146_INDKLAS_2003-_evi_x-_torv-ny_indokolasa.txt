2003. évi X. törvény indokolása

a Magyar Köztársaság és az Oroszországi Föderáció között, Budapesten, 2001. január 12-én aláírt Konzuli Egyezmény kihirdetéséről

Indokolás

A Kormány előzetes felhatalmazása alapján a Magyar Köztársaság külügyminisztere 2001. január 12-én, Budapesten Konzuli Egyezményt írt alá az Oroszországi Föderáció külügyminiszterével.

A Konzuli Egyezmény kiegészíti és továbbfejleszti a konzuli kapcsolatokról szóló Bécsben, 1963. április 24-én kelt nemzetközi egyezmény rendelkezéseit, ezáltal biztosítva azt, hogy a konzuli képviselők szélesebb és kidolgozottabb jogkörökkel ellátva védhessék a küldő állam állampolgárainak érdekeit a fogadó államban, továbbá részletesen szabályozza a magyar és az orosz állampolgárok jog- és érdekvédelmét.

Az Országgyűlés a 79/2002. (XI. 7.) OGY határozatával a nemzetközi szerződést megerősítette. A megerősítő okiratok cseréjére Moszkvában, 2002. december 20-án került sor. A Konzuli Egyezmény - annak 23. Cikke 1. pontja alapján - a megerősítő okiratok kicserélésének napját követő harmincadik napon, azaz 2003. január 19. napján hatályba lépett.

A nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdése alapján az Országgyűlés által megerősített szerződéseket törvénnyel kell kihirdetni.

Jelen Konzuli Egyezmény hatálybalépésének időpontjában a Magyar Köztársaság és az Orosz Föderáció között hatályát vesztette a Magyar Népköztársaság és a Szovjet Szocialista Köztársaságok Szövetsége között Budapesten, 1971. március 20-án aláírt Konzuli egyezmény, ezért jelen törvény hatálybalépésével egyidejűleg a Magyar Népköztársaság és a Szovjet Szocialista Köztársaságok Szövetsége között, Budapesten, 1971. március 20-án aláírt Konzuli Egyezmény kihirdetéséről szóló 1972. évi 6. törvényerejű rendelet hatályát veszti.