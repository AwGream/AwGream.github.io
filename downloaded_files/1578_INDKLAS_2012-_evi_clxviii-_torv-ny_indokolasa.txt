2012. évi CLXVIII. törvény indokolása

a közművezetékek adójáról

-----STARTING---POINT---ALTALANOS--- 

A törvény célja a vagyonarányos közteherviselés elvének fokozottabb érvényesítése, a költségvetési bevételek növelése azáltal, hogy adókötelezettséget fogalmaz meg a vagyoni értéket képviselő közművezetékek után. Az adó vagyoni típusú, tárgyi, éves adó. Az adóztatás tehát a naptári év egészében az adótárgy év első napján fennálló állapotához kötődik, s az adó alanya is az, aki az év első napján megfelel az adóalanyiság követelményének. Ennélfogva az adó összege, az adókötelezettség terjedelme, a naptári év első napján ismert, és az az év közben nem változik.

-----STARTING---POINT---RESZLETES---

Az 1. §-hoz

A törvény a közművezeték-adó törvény egyértelmű alkalmazása és értelmezése érdekében definiálja az adónem vonatkozásában releváns fogalmakat. Az értelmező rendelkezések között szerepel a közművezeték, a hírközlési vezeték, a közterület, a tulajdonos, illetve az üzemeltető definíciója.

A fentiek alapján a közművezeték-adó alkalmazásában adóköteles közművezetéknek a fogyasztók vízellátási, szennyvízelvezetési és belterületi csapadékvíz-elvezetési, földgáz-, hő és villamosenergia-ellátási, valamint hírközlési (hang-, kép-, adat- és más információ - továbbítási) időszakos és folyamatos igényeinek kiszolgálását lehetővé tevő vezeték közterületen (a közterület felszíne alatt vagy a felett), továbbá a több fogyasztót kiszolgáló vezeték közterületnek nem minősülő, (magán)földrészleten elhelyezett (a telket keresztülszelő) része. Nem minősül közművezetéknek tehát az a (közterületi, vagy magánterületen futó) vezeték, amely kizárólag az egy adott helyrajzi számon nyilvántartott földrészt használójának fogyasztói igényeit szolgálja ki (az a vezetékszakasz, amely a vezetékrendszerről leágazva jut el az épületig, telekig, illetve az épületen, telken belül fut).

Közterület alatt a közhasználatra szolgáló minden olyan állami, önkormányzati tulajdonban álló földterület értendő, amelyet az ingatlan-nyilvántartás közterületként tart nyilván.

Az adókötelezettség szempontjából közömbös, hogy a közművezetéket bel- vagy külterületen helyezték el.

A 2. §-hoz

A törvény értelmében az adókötelezettség a közművezetéket terheli, az adó tárgya a törvény szerinti közművezeték.

A 3. §-hoz

A törvény - összefüggésben az adó tárgyi, éves adó jellegére tekintettel - rögzíti a közművezeték-adó keletkezésére, változására és megszűnésére vonatkozó szabályokat.

Eszerint a közművezeték tulajdonlásán alapuló adókötelezettség a közművezeték tényleges használatba vételét követő év első napján keletkezik. Bármely adókötelezettséget érintő változást - így például a közművezeték nyomvonalhosszának változását - a változást követő év első napjától kell figyelembe venni. Megszűnik a közművezeték utáni adókötelezettség a közművezeték megszűnése évének utolsó napján. Végezetül - figyelemmel arra, hogy az adókötelezettség a vagyoni értéket képviselő közművezeték tulajdonlásán alapul - rögzíti törvény azt is, hogy a közművezeték használatának szünetelése az adókötelezettséget nem érinti.

A 4. §-hoz

A törvény értelmében az adó alanya - főszabály szerint - a közművezeték naptári év első napja szerinti tulajdonosa. Több tulajdonos esetén az egyes tulajdonostársak a közművezetéken fennálló tulajdoni hányaduk arányában adóalanyok. A törvény szerint tulajdonos alatt a Polgári Törvénykönyv szerinti tulajdonost kell érteni.

Abban az esetben, ha a közművezeték tulajdonjoga a Magyar Államot vagy a helyi önkormányzatot illeti meg, az adó alanya a vezetéket fenntartó üzemeltető (akinek a feladata a közművezeték üzemeltetése, karbantartása, javítása, fejlesztése).

Az 5. §-hoz

A törvény a közművezeték-adó alapjaként a (közterületen, illetve kivételes esetben magánterületen futó) közművezeték nyomvonalának méterben kifejezett hosszát határozza meg. Ezen rendelkezés kapcsán a törvény azt is rögzíti, hogy ha az adóalany egy nyomvonalon (egy közműcsatornában) több, azonos szolgáltatás nyújtására alkalmas közművezeték tulajdonjogával rendelkezik, akkor az adóalap megállapításánál a nyomvonal hosszát a közművezetékek számától függetlenül egyszer kell figyelembe venni.

A 6. §-hoz

A törvény szerint a közművezeték-adó mértéke az adóalap minden megkezdett métere után 125 Ft.

A 7. §-hoz

A törvény rögzíti, hogy teljes személyes mentességben részesül az adó alól a Magyar Állam és a helyi önkormányzat.

A 8-9. §-hoz

Figyelemmel arra, hogy a földgáz-szállítási rendszerirányító és a villamosenergia-rendszerirányító az ország energiaellátása szempontjából stratégiai jelentőségű feladatot lát el, így indokolt az adó alóli mentesítése.

A 10. §-hoz

Az adókedvezményi rendelkezés személyi hatálya kiterjed valamennyi vezeték-tulajdonosra, oly módon, hogy a kedvezményi rendelkezést - a jogosultak nyomvonalhosszától függő - sávosan progresszív. Minél hosszabb vezetékrendszerrel rendelkezik az adózó, annál kisebb a kedvezmény mértéke.

A 11. §-hoz

A törvény - összhangban az Európai Közösséget létrehozó Szerződés 87. és 88. cikkelyének a csekély összegű (de minimis) támogatásokra való alkalmazásáról szóló 2006. december 15-i 1998/2006/EK bizottsági rendelet (HL L 379/5. 2006.12.28.) (a továbbiakban: 1998/2006/EK bizottsági rendelet) szabályaival - rögzíti, hogy a 8. § alapján nyújtott adókedvezmény (az országosan legfeljebb 100 km közművezetékkel rendelkező adóalany adókedvezménye) de minimis támogatásnak minősül.

A de minimis támogatás igénybevételének feltétele az uniós előírások alapján az, hogy a kedvezményezett által az előző három pénzügyi évben általa igénybe vett csekély összegű támogatások támogatástartalma nem haladja meg a 200 000 eurónak, közúti szállítási ágazatban a 100 000 eurónak megfelelő forint összeget.

A 12. §-hoz

Az adót az adóalany az adóévre önadózással állapítja meg, vallja be és fizeti meg az állami adóhatósághoz, azaz az adóhatósági feladatokat az állami adóhatóság látja el.

Az adóbevallás-benyújtási kötelezettséget az állami adóhatóság által rendszeresített bevallási nyomtatványon kell teljesíteni, mégpedig a naptári év március 20-ig.

Az adott évre járó adót - más vagyoni típusú adókhoz (pl. az önkormányzati adóhatósághoz teljesítendő építmény vagy telekadó) évi két egyenlő részletben, március 20-ig és szeptember 20-ig kell megfizetni.

A törvény rendezi, hogy a közművezetékek adójáról szóló törvényben nem szabályozott eljárási kérdésekben az adózás rendjéről szóló törvény rendelkezései az irányadók.

-----STARTING---POINT---VEGE---

A 13. §-hoz

A törvény értelmében a közművezetékek adójáról szóló törvény 2013. január 1-jén lép hatályba.