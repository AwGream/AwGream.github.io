2009. évi CXXXI. törvény indokolása

az Európa Tanács közérdekű adatot tartalmazó iratokhoz való hozzáférésről szóló Egyezményének kihirdetéséről

Általános indokolás

Az Emberi Jogok és Alapvető Szabadságok védelméről szóló Egyezmény 10. Cikke deklarálja a véleménynyilvánítás szabadságát. Ez a jog magában foglalja a véleményalkotás szabadságát és az információk, eszmék megismerésének és közlésének szabadságát országhatárokra tekintet nélkül és anélkül, hogy ebbe hatósági szerv beavatkozhasson. E jog egyik alapvető célja az állami tevékenység átláthatóságának biztosítása, amelynek egyike eszköze a közérdekű adatot tartalmazó iratokhoz való hozzáférés jogának garantálása. A közérdekű adatot tartalmazó iratokhoz való hozzáférésről szóló Egyezményt (a továbbiakban: Egyezmény) - amely e területen az első kötelező erejű nemzetközi jogi norma - az Európa Tanács Miniszteri Bizottsága a 2008. november 27-i ülésén fogadta el. Aláírásra az igazságügyi miniszterek 2009. június 18-19-én Tromsø-ban (Norvégia) tartott ülésén nyílt meg, ahol az igazságügyi és rendészeti miniszter a 31/2009. (VI. 18.) ME határozattal kiadott felhatalmazás alapján - a megerősítés fenntartásával - az Egyezményt aláírta.

A törvény célja, hogy Magyarország az Egyezmény kihirdetésével és a magyar jogrend részévé tételével kifejezze elkötelezettségét az állami működés átláthatóságának demokratikus elve mellett, melyet az Alkotmány 61. § (1) bekezdése a közérdekű adatok nyilvánossága jogának biztosításával garantál. A magyar jog a közérdekű adatok nyilvánossága tekintetében a személyes adatok védelméről és a közérdekű adtok nyilvánosságáról szóló 1992. évi LXIII. törvényben (a továbbiakban: Avtv.), valamint az elektronikus információszabadságról szóló 2005. évi XC. törvényben, továbbá a közpénzekből nyújtott támogatások átláthatóságáról szóló 2007. évi CLXXXI. törvényben az Egyezményben foglaltaknak megfelelő szabályozást tartalmaz. Így az Egyezmény alkalmazásához a hazai törvényi szabályozás módosításának a jelen törvényben való kezdeményezése nem merül fel.

Részletes indokolás

Az 1. §-hoz

Az Egyezmény tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja, illetve (3) bekezdés a) és b) pontja alapján az Országgyűlés ad felhatalmazást az Egyezmény kihirdetésére. Jelen § - az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. §]. Mivel az Egyezmény tárgykörét érintően a belső jogi szabályozás az Országgyűlés hatáskörébe tartozik, az Egyezmény kihirdetése is törvényi formát ölt.

A 3. §-hoz

Az Nsztv. 10. § (1) bekezdés b) pontjának, illetve (2) bekezdésének megfelelően e § tartalmazza a belső jogba transzformált Egyezmény hiteles angol nyelvű szövegét, illetve annak hivatalos magyar nyelvű fordítását.

Az 1. Cikk rögzíti, hogy az Egyezmény nem érinti az abban foglaltaknál szélesebb dokumentum-hozzáférési jogokat biztosító nemzeti és nemzetközi jogi követelmények érvényesülését.

Az Egyezmény 1. Cikk 1. bekezdése meghatározza, hogy mely szerveket tekint az Egyezmény tekintetében közhatalmi szervnek. E szerint közhatalmi szervek a kormányzati és közigazgatási szervek nemzeti, regionális és helyi szinten, a jogalkotó és igazságügyi szervek, amennyiben a nemzeti jog szerint igazgatási feladatot látnak el, valamint a természetes vagy jogi személyek, amennyiben hatósági vagy igazgatási jogkört gyakorolnak. Az Egyezmény lehetőséget biztosít arra, hogy a Fél olyan nyilatkozatot tegyen, mely alapján nemzeti joga szerint az Egyezményt alkalmazni kívánja a jogalkotó és igazságügyi szervekre az igazgatási feladataikon túlmenő egyéb tevékenységük tekintetében, valamint mindazokra a természetes vagy jogi személyekre, amelyek a nemzeti jog szerint közfeladatot látnak el, vagy közpénzeket használnak fel.

A 2. Cikk a közérdekű adatot tartalmazó iratokhoz való hozzáférés jogát és a Feleknek e jog érvényesítésére vonatkozó jogi szabályozási kötelezettségét rögzíti.

A 3. Cikk tételesen meghatározza azokat az eseteket, melyek védelme céljából arányos és szükséges lehet a közérdekű adatot tartalmazó iratokhoz való hozzáférés jogának korlátozása egy demokratikus társadalomban. A Felek belső jogukban ezen okokra hivatkozva korlátozhatják az iratokhoz való hozzáférést, ilyen ok többek között a nemzetbiztonság, a közbiztonság, a védelem, a nemzetközi kapcsolatok, a bűnüldözés, a bűnmegelőzés, a magánélet védelméhez való jog, az üzleti és egyéb gazdasági érdekek védelme.

A 4-6. Cikkek a közérdekű adatot tartalmazó iratokhoz való hozzáférés joga gyakorlásának formai és eljárási szabályait határozzák meg. A 7. Cikk kimondja, hogy az iratnak a hivatal helyiségében való megtekintése ingyenes, míg a másolat kérése valamely formában az önköltség mértékéig díjköteles. A 8. Cikk rendelkezik a közérdekű adatot tartalmazó iratokhoz való hozzáférés iránti kérelem elutasítása esetére biztosítandó jogorvoslat követelményéről. A 9. Cikk pedig a hozzáférés jogának gyakorlásához szükséges kiegészítő rendelkezésekről szól, valamint kiegészítő intézkedések megtételét írja elő, ami elsősorban az érintettek tájékoztatására, a közigazgatásban dolgozók felkészítésére és a szükséges szervezési intézkedések megtételére vonatkozik.

A 10. Cikk utal arra, hogy a közhatalmi szerveknek meg kell tenniük a megfelelő intézkedéseket annak érdekében is, hogy a hivatalos iratokat saját elhatározásból kérelem nélkül is automatikusan nyilvánosságra hozzák, amikor ez lehetséges.

A 11-13. Cikk rendelkezik az Európa Tanács keretén belül egy szakértői testület, valamint egy Konzultatív Tanács felállításáról és működéséről, amelyeknek feladata az Egyezmény végrehajtásával kapcsolatos tapasztalatok elemzése és értékelése, valamint az Egyezmény továbbfejlesztésére, módosítására vonatkozó javaslattétel, a mások által tett javaslatok véleményezése és e javaslatok továbbítása a Miniszteri Bizottság részére. A 10-15 fős szakértői csoport tagjait a Felek képviselőiből álló Konzultatív Tanács fogja választani a terület elismert szakértői közül.

A 14-15. Cikk kötelezi a Feleket arra, hogy információt szolgáltassanak az Európa Tanács Főtitkárságának az Egyezmény alkalmazásához szükséges jogalkotási és egyéb, a végrehajtást szolgáló tevékenységről. A 16. Cikk pedig előírja ezeknek a jelentéseknek, valamint a szakértői csoport és a Konzultatív Tanács dokumentumainak nyilvánosságra hozatalát.

A záró rendelkezések (16-22. Cikkek) az Egyezmény aláírásával és kötelező hatálya elismerésének módozataival, az ahhoz való csatlakozással, az Egyezmény módosítására vonatkozó eljárással, a nyilatkozatok tételével, továbbá hatálybalépésével, az Európa Tanács Főtitkárának letéteményesi funkciójával, illetőleg a bármely Fél által gyakorolható egyoldalú felmondás lehetőségével kapcsolatos előírásokat tartalmazzák.

Az Egyezmény az azt követő harmadik hónap eltelte utáni hónap első napján lép hatályba, amikor az Európa Tanács 10 tagországa az Európa Tanács Főtitkáránál letétbe helyezte az Egyezmény kötelező hatályának elismerésére vonatkozó dokumentumot.

A 4. §-hoz

Az Egyezmény hatálya szűkebb, mint az a szervi kör, amelyre a hazai szabályozás szerint a közérdekű adatok nyilvánosságának követelménye és ezen belül az iratokhoz való hozzáférés joga kiterjed. Az Egyezmény lehetőséget biztosít azonban arra, hogy a Fél olyan nyilatkozatot tegyen, mely alapján nemzeti joga szerint az Egyezményt alkalmazni kívánja a jogalkotó és igazságügyi szervekre az igazgatási feladataikon túlmenő egyéb tevékenységük tekintetében, valamint mindazokra a természetes vagy jogi személyekre, amelyek a nemzeti jog szerint közfeladatot látnak el, vagy közpénzeket használnak fel. Az Avtv. a közérdekű adatok nyilvánossága tekintetében nem tesz különbséget a jogalkotó szervek (Országgyűlés, helyi önkormányzatok képviselő-testületei) egyes tevékenységei tekintetében. Mindazon természetes vagy jogi személyeknek, amelyek a nemzeti jog szerint közfeladatot látnak el, vagy közpénzeket használnak fel, e tevékenységükre vonatkozó adatait pedig közérdekű adatnak tekinti. Az előbbiek alapján indokolt élni a nyilatkozattétel lehetőségével.

Az 5. §-hoz

E § rendelkezik az Egyezmény belső jogi hatálybalépésének napjáról [amely az Nsztv. 10. § (3) bekezdése értelmében egybeesik a nemzetközi jogi hatálybalépés időpontjával]. Tekintettel arra, hogy az Egyezmény Magyar Köztársaság vonatkozásában történő hatálybalépése határozza meg a kihirdető §-ok hatálybalépésének napját, s ez az időpont egyelőre még nem ismert, a hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg. A hatálybalépés naptári napját megállapító határozatot a letéteményestől kapott értesítések alapján hivatalból adja ki a külügyminiszter.