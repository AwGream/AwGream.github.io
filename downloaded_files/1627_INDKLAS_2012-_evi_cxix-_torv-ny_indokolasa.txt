2012. évi CXIX. törvény indokolása

az egyes közlekedési tárgyú törvények módosításáról

-----STARTING---POINT---ALTALANOS--- 

A közúti közlekedésről szóló 1988. évi I. törvény (továbbiakban: Kkt.) módosítása olyan szakmapolitikai indokok miatt vált szükségessé, melyek a közlekedésbiztonság fokozásának előtérbe helyezésével váltak hangsúlyossá.

A Magyar Köztáraság gyorsforgalmi úthálózatának közérdekűségéről és fejlesztéséről szóló 2003. évi CXXVIII. törvény módosítását többek között a hatálya alá tartozó beruházási kör aktualizálása, másrészt a jogszabály által kialakított saját eljárási rend felülvizsgálata indokolta.

A vasúti közlekedésről szóló 2005. évi CLXXXIII. törvény (a továbbiakban: Vtv.) jogharmonizációs célú módosítása által a közösségi vasutak biztonságáról szóló 2004/49/EK irányelv egyes rendelkezései a magyar jogszabályba megfelelően kerülnek átültetésre. A módosítások mielőbbi átvezetését indokolja, hogy az Európai Bizottság az irányelv átültetését értékelve a magyarországi megfelelés hiánya miatt megkeresést indított. A magyar fél a Vtv. módosítására ennek megfelelően kötelezettséget vállalt.

A légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvényt (Kbvt.) érintő részében az Európai Bizottság értékelte az a közösségi vasutak biztonságáról szóló 2004/49/EK irányelv (a továbbiakban: vasútbiztonsági irányelv) magyarországi átültetését és az irányelvnek való magyarországi megfelelés hiánya miatt megkeresést indított, amely a kötelezettségszegési eljárás megindítását előzi meg. A vasútbiztonsági irányelv egyes rendelkezéseinek magyar jogszabályokba történő átültetésének módjára irányuló kérdések megválaszolása során felmerült, hogy a jogharmonizáció érdekében szükséges a Kbvt. módosítása. Erre az Európai Bizottság részére adott válaszban kötelezettséget vállaltunk.

-----STARTING---POINT---RESZLETES---

Az 1. §-hoz

A módosítás egyrészt átláthatóbb szerkezetben állapítja meg újra a törvény hatályáról szóló rendelkezést, amely segíti a jogértelmezést. Bővül azonban a törvény tárgyi hatálya annyiban, hogy a jövőben az kiterjed az állam tulajdonában álló utakon, valamint közforgalom elől el nem zárt magánutakon, tereken, parkokban és egyéb közterületeken kialakított várakozási területeken a járművekkel történő várakozás rendjére. Ez kapcsolódik a Kossuth téri parkolási kérdés végleges rendezéséhez.

A 2. §-hoz

A közúti közlekedésben résztvevők, a közutakon közlekedni jogosultak fokozott védelmét, mint követelményt indokolt általános követelményként, jogszabályban rögzíteni. Fontos, hogy valamennyi, a közúton közlekedni jogosultat figyelembe kell venni differenciálás nélkül. A közúton közlekedni jogosultak között kell érteni a kerékpáron közlekedőket is, akik közlekedési infrastruktúrájának fejlesztésére, biztonságukra fokozott hangsúlyt kell fektetni.

A 3. §-hoz

Az e §-ban meghatározott feladatokat korábban az utak forgalomszabályozásáról és a közúti jelzések elhelyezéséről szóló 20/1984. (XII. 21.) KM rendelet utalta a települési önkormányzatok képviselő-testületének feladatkörébe, amely kötelező feladat miniszteri rendeletben történő meghatározása sérti a jogszabályi hierarchiát, így mindenképpen indokolt a rendelet - aktualizált - szövegét törvényi szintre emelni.

Eközben - figyelemmel a kerékpáros közlekedés növekvő igényeire - a kerékpárutak kérdése is rendezésre került.

A 4. §-hoz

E rendelkezéssel feloldásra került az az alapvető ellentmondás, amely e § korábbi szövegezése, és a közlekedésért felelős miniszternek a díjköteles utak használatáért díjszedésre jogosult szervezet kijelölésére vonatkozó felhatalmazása közt feszült.

Az 5. §-hoz

A törvény hatályának kiterjesztésével összhangban rendelkezik az állam tulajdonában álló utak - a helyi önkormányzatok tulajdonában álló utak szabályozásának mintájára a közszolgáltatást ellátó közreműködők részvételének lehetőségéről. Ebben a pontban történik meg a Kossuth téri parkolási kérdés végleges rendezése törvényi szinten. A kapcsolódó kormányrendelet kihirdetésére a törvény ezen rendelkezésének hatályba lépésével egyidőben van szükség.

A 6. §-hoz

A stratégiai jelentőségű közúthálózati tervek és programok elkészítése vonatkozásában a döntés-előkészítés, az egyeztetési és döntési folyamat, valamint a végrehajtás legfontosabb szabályozási alapelvei kerülnek meghatározásra. A közúthálózat fejlesztésének - az ahhoz kötődő döntések - kiemelkedő társadalmi és gazdasági jelentősége miatt szükséges, hogy a fejlesztésekről jól szabályozott formában, az egyes beruházások gazdasági eredményességét megvizsgálva, összevetve, kellő társadalmi egyeztetéssel határozza meg a kormány. A gazdasági változások rugalmasan követésének követelménye miatt (pl. befektető telephelyválasztásához kötött útkapcsolat azonnali programba emelése) a mindenkori programot kormányhatározati szinten célszerű meghatározni és a változásokat lekövetni.

Az úthálózat-fejlesztéssel kapcsolatos legfontosabb stratégiai (az országos programra, ill. az önálló hálózati elemek nyomvonalára, útkategóriájára irányuló) döntéstípusok 1988-ban rögzített törvényi szempontrendszere - a gazdaság-irányítás és a tervezési szemlélet elmúlt 20 évben történt alapvető átalakulása miatt - mára elavulttá vált. Indokolt figyelemmel lenni a fejlett európai országokban döntési alátámasztásra alkalmazott értékelési eljárások és szabályozott döntési folyamatok legalapvetőbb elemeire, illetve az EU támogatások feltételeire. Az új szabályozási környezet megfelel a fejlesztési program 2010-2011-ben végrehajtott felülvizsgálati folyamatának [a gyorsforgalmi- és a főúthálózat hosszú távú fejlesztési programjáról és nagytávú tervéről szóló 1222/2011. (VI. 29.) Korm. határozat].

Ezek az alapelvek egyfelől az általános értékelési és rangsorolási követelményeket (pl. költség-haszon elemzés, összegző értékelés), másrészt szakszerűséget biztosító szabályozott döntési folyamatokat (egyeztetés, nyomvonal-jóváhagyás), hatásköri kérdések tisztázását foglalják magukban. A szabályozás betölti a közúthálózat-fejlesztésre vonatkozó döntések gazdasági-hatékonysági megalapozottságára, egyben területi kiegyenlítettségére irányuló elvárásokat, valamint a döntési folyamatok nyílt előkészítésére és a sokrétű érdek-érvényesíthetőségre vonatkozó igényeket.

A 7. §-hoz

A módosítással pontosításra kerülnek a közút mellett elhelyezett reklámtáblák vonatkozásában megfogalmazott tilalmak. Markánsabban elválik a lakott területen belül és kívüli szabályozás abban, hogy a lakott területen belül kvázi abszolút tilalom kerül kimondásra, míg a lakott területen kívül - az üzemanyagtöltő állomások céges piktogramjai és az árak kivételével - az olvashatóság a mérvadó szempont.

A módosítással nem a táblák elhelyezése válik jogellenessé, hanem általános szabályként kerül megállapításra a tiltás. Ez a módosítás az e szakaszra vonatkozó átmeneti rendelkezések értelmezése szempontjából jelentős, ezzel válik a két rendelkezés koherenssé. A módosítás teremti meg a lehetőséget a korábban elhelyezett és a törvény megváltoztatásával jogellenessé váló reklámtáblák eltávolítására.

A 8. §-hoz

Külföldi példák alapján (pl. Szlovénia) indokolt azokban az időszakokban, amikor intenzív havazás hatására nagy mennyiségű hó van a burkolaton, korlátozni a tehergépjárművek forgalmát. Ennek indoka, hogy a tapasztalatok alapján a tehergépjárművek vezetői kopott gumikkal nem képesek a biztonságos közlekedésre ilyen útviszonyok esetén, gyakran balesetet okoznak, keresztbe fordulnak az úton, vagy megállnak a sávban. Ez óriási fennakadáshoz, torlódáshoz, közlekedési káoszhoz vezethet, ami az adott időjárási körülmények között jelentős energiákat köt le mind a közútkezelőknél, mind a rendőrségnél. Ezen túlmenően jelentős időveszteséget okoz a közlekedőknek.

A 9. §-hoz

A gyorsforgalmi közutakon veszteglő és a közlekedés biztonságát veszélyeztető műszaki hibás, vagy éppen elhagyott gépjárművek elszállításával kapcsolatban a jelenleg hatályos jogszabályok nem tartalmaznak rendelkezéseket arra vonatkozóan, hogy kinek a kötelezettsége bizonyos esetekben azok elszállítása, így a közútkezelő, illetve a rendőrhatóság, és a gépjármű üzemben tartójának kötelezettségei, jogosítványai sem kerülnek rögzítésre. A törvény a forgalom biztonságának szem előtt tartásával rendezi a műszaki hibás járművek útról történő eltávolítását.

A 10. §-hoz

A törvény hatályának kiterjesztésével összhangban e módosítás nyomán a Kormány rendeletben jogosult megállapítani a várakozási övezetet, illetve a várakozási övezeten kívül eső olyan várakozó helyet, amelynek várakozási célú használatáért díjat kell fizetni.

A 11. §-hoz

Az Állampolgári Jogok Országgyűlési Biztosa a közelmúltban két alkalommal fordult a Nemzeti Fejlesztési Minisztériumhoz, kezdeményezve a Kkt. tavaly júniusban beiktatott ún. parkolási szabályainak módosítását, illetve kiegészítését.

2011. év őszén az Országgyűlési Biztos úr egyrészt kezdeményezte a fővárosban alkalmazott gyakorlat okán a parkolási szabályok olyan módosítását, amely kizárja, hogy a fővárosi parkolási társaságok ugyanazon a napon, egyazon helyen és időben történő parkolás esetén többször ismételten pótdíjat szabjanak ki. Országgyűlési Biztos úr kezdeményezésére a törvény úgy módosítja a Kkt.-t, hogy egy naptári napon belül csak egyszer lehet pótdíjat kiszabni. Azonban, ha a várakozási idő limitált és a díjfizetés nélküli várakozás ezt meghaladóan történik a pótdíj megfizetése mellett a kivetett bírságot is meg kell fizetni.

Egyébként a ma is hatályos szabályozás úgy rendelkezik, hogy a pótdíj kiszámítása, meghatározása az adott naptári nap napi teljes díjköteles időszak figyelembevételével történik, így álláspontunk szerint a hatályos szabályozásból is következik az, hogy ugyanazon a napon belül csak egyszer lehet pótdíjat kiszabni.

A 12. §-hoz

A 89/1988. (XII. 20.) MT rendelet hatálya nem terjed ki a magánszemélyek magáncélú járműhasználatára, csak a gazdálkodó szervezetekre [a Polgári Törvénykönyvről szóló 1959. évi IV. törvény (a továbbiakban: Ptk.) 685. § c) pontja] terjed ki.

A (teher)járművek használatára vonatkozó másik jogszabály, a 261/2011. (XII. 7.) Korm. rendelet hatályának sem indokolt a természetes személyek általi magáncélú használatra kiterjednie.

A 13. §-hoz

A jelenlegi törvényi rendelkezés csak a közúti közlekedési szolgáltatást vagy saját számlás szállítási tevékenységet végző járművek ellenőrzésére biztosít jogalapot. A módosítással a közúton közlekedő összes jármű ellenőrzésére van lehetősége a közlekedési hatóságnak. A közutak kezelői a jelenlegi jogszabályi környezetben is ellenőrzést végeznek a közutakon a megengedett össztömeget, tengelyterhelést és méretet meghaladó járművek vonatkozásában. A módosítással egyértelművé válik a jogszabályi környezet annyiban, hogy feloldódik a látszólagos ellentmondás a törvény és az alacsonyabb szintű jogszabályok között, és a közutak kezelői az ellenőrzésben nem csak közreműködőként vesznek részt, hanem azt ténylegesen is végzik.

A megállás és várakozás szabályainak megsértése esetén a közúti közlekedésről szóló 1988. évi I. törvény szerint objektív felelősséggel tartozott a normasértő.

Ez indokolatlanul szigorú szabályozás, ezért indokolt a járművel történő megállás vagy várakozás tiltott helyen szabálysértési tényállás visszaállítása.

A 14. §-hoz

A törvénymódosítás alapjául az a feladat szolgált, amely szerint ki kell alakítani a közúti ellenőrzés új, a kormány területi államigazgatási szervezetrendszer átalakítására vonatkozó döntésében érintett szervek által ellátható rendszerét. Ennek megvalósítását szolgálja a jelen módosításban bevezetett közúti ellenőri jogállás, valamint az ahhoz kapcsolódó képzési-továbbképzési feltételrendszer.

A kialakított közúti ellenőri jogállás, valamint a külön jogszabályokban részletezett végrehajtási szabályok együttesen biztosítják azt, hogy az önálló hatósági jogkörben, ám különböző illetékességi területen eljáró szervezetek ugyanolyan szolgáltatási színvonalon, egységesen képzett és továbbképzett kormánytisztviselői karral legyenek képesek megfelelni ezen követelményeknek.

A közúti ellenőri jogállás megteremtését szolgálja a Kkt. új 20/A. §-a és új 20/B. §-a.

Az állampolgárok államba, eljáró hatóságba vetett bizalmának erősítését is szolgálja a közúti ellenőri névjegyzék, amely nyilvános adattartalma révén az állampolgárok által is leellenőrizhetővé teszi az eljáró közúti ellenőr személyazonosságát. A névjegyzék révén lehetővé válik továbbá a közúti ellenőrök rendszeres továbbképzése.

A 15. §-hoz

A közigazgatási bírságnyilvántartás célja - a jelenlegi szabályozáson túlmenően - a külföldi rendszámmal ellátott járművek belföldi használatára vonatkozó előírások hatékony ellenőrzésének biztosítása, amely lehetővé teszi a jogszabályban meghatározott időpontok bizonyítását és az ellenőrzések szabályszerűségének megtartását.

A 16. §-hoz

A központi közlekedési közigazgatási bírságnyilvántartás adattartalmát a nyilvántartásból adatot igénylő szervek feladatellátásának megkönnyítése, ezáltal a Kkt. 21/C. § (1) bekezdésében meghatározott nyilvántartási célok megvalósíthatósága érdekében szükséges kiegészíteni a bírságot kiszabó hatóság megnevezésével, valamint a szabályszegésben érintett jármű azonosíthatóságát lehetővé tevő hatósági jelzés adattal, továbbá a külföldi rendszámú járművek belföldi használatának közúti ellenőrzése során felvett további - a jármű használatba adásának kezdő és végző időpontjára vonatkozó - adatokkal.

A 17. §-hoz

A nyilvántartó szervnek a külföldi rendszámú járművek belföldi használatának közúti ellenőrzése során felvett további adatokat is az ellenőrzést követő 6 hónapig kell kezelnie.

A 18. §-hoz

Szükséges jogszabályban rögzíteni, hogy a közúti járművek vizsgálat nélküli, megfelelőségi nyilatkozat alkalmazásával történő forgalomba helyezésében a jármű belföldi gyártója, forgalmazója a közlekedési hatósággal kötött megállapodás alapján működik közre. A szabályozás többletterhet sem az ügyfeleknek, sem a hatóságnak nem okoz.

A 19. §-hoz

A jogalkalmazói tapasztalatok alapján szükséges volt a Kkt. 24/A. § rendelkezésének pontosítása.

A 20. §-hoz

A hatályos törvényi rendelkezések megtartása a jogkövető polgárok számára egyes esetekben aránytalan terhet jelent, továbbá a magyar és külföldi lakóhellyel is rendelkező, azonban külföldi szokásos tartózkodási hellyel rendelkező üzembentartók számára nem teszi lehetővé a hazai és a tartózkodási hely szerinti ország jogszabályi előírásainak egyidejű megtartását.

A Kkt. 25/B. § új (4a) bekezdése tartalmazza a jogszabályhely hatálya alóli mentesülést a külföldön élő és munkát vállaló - különös tekintettel, azokra, akik külszolgálatot teljesítenek -, valamint szokásos tartózkodási hellyel rendelkező magyar állampolgárok esetében.

A külföldi tulajdonú gépjármű - Magyarország területén élő személy részére történő - használatra átengedésére ma biztosított egy napos időkeret elnehezíti az országhatár két oldalán élő családok között a rendszeres kapcsolattartás keretében a „családi autó” használatra átadását. E rendelkezés oldására lehetőséget ad az eseti használatra átengedést dokumentáló ellenőrzési nyilvántartás kialakítása (a Kkt. 21/C-E. § szerint), amelynek életszerű korlátozása hat havonta összességében 30 napban állapítható meg.

A 21. §-hoz

A módosítás összhangot teremt a közúti közlekedési igazgatási feladatokról, a közúti közlekedési okmányok kiadásáról és visszavonásáról szóló 326/2011. (XII. 28.) Korm. rendelettel.

A 22. §-hoz

Az állami vagyonról szóló törvény alapján a vagyonkezelői jog jogszabályi kijelöléssel, vagy vagyonkezelői szerződés megkötésével jön létre. A beruházáshoz megszerzett területekhez hasonlóan, indokolt az elkészült és így jogi státusát illetően megváltozott ingatlan vagyonkezelői státusát is ipso iure azonnali változásként rögzíteni.

Az új utak építése után az ideiglenes, vagy ennek hiányában a végleges forgalomba helyezést követően a vagyonátadás folyamatát hivatott gyorsítani e rendelkezés (illetve a nemzeti vagyonról szóló törvény módosításával teremti meg az összhangot). Az elmúlt évek tapasztalata azt támasztja alá, hogy szükséges a vagyonkezelői státusz megállapítása a törvény erejénél fogva, mivel nagy értékű vagyonelem marad az építtető vagyonkezelésében, holott annak kezeléséhez nem állnak rendelkezésére a szükséges eszközök.

A megszerzett területek tehát törvény erejénél fogva kerülnek NIF vagyonkezelésbe, míg az elkészült és forgalomba helyezett út törvény erejénél fogva kerül MNV, illetve a KKK vagyonkezelésébe.

A 23. §-hoz

A kerékpáros közlekedés kellő ütemű fejlődése és terjedése érdekében kiterjedtségénél fogva szükséges az országban már megépített és jövőben megépítendő kerékpárút-hálózat feltérképezése, és nyilvántartásának rendezése. Jelenleg ugyanis nem teljes körűek az ismereteink a kerékpárút-hálózat terjedelme, kiterjedtsége és műszaki állapota tekintetében.

A 24. §-hoz

A Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény részletesen szabályozza az útépítési beruházáshoz szükséges közműkiváltás szabályait. Ennek átültetése az országos közutak építésének közérdekű voltára tekintettel indokolt a Kkt.-ba is.

A 25. §-hoz

E paragrafus pontosító rendelkezéseket tartalmaz a Kkt. 32. § (4)-(5) bekezdésében meghatározott feladatok forrásainak felhasználásáról.

A 26-28. §-hoz

A megtett úttal arányos elektronikus útdíj 2013. július 1-i évi bevezetése szükségessé teszi a Kkt. útdíjról és úthasználati díjról, valamint az ebből származó bevételekről rendelkező szabályainak módosítását. A szabályozással prioritást kap a használati díj és az útdíj kezelésére alkalmas díjszedési és díjellenőrzési rendszer bevezetésének előkészítésével-, a rendszer kiépítésével-, működtetésével-, finanszírozásával-, a díjszedési és díjellenőrzési feladatok ellátásával- kapcsolatos költségek fedezete, amely tétel legjelentősebb része egyszeri kiadás, így hosszabb távon nem befolyásolja a Kkt. 33/A. § (4) és (5) bekezdésében meghatározott célok finanszírozását. Az új díjfizetési rendszer bevezetéséhez szükség lesz egy új törvény megalkotására, jelen módosítás az átmeneti időszak feladatainak finanszírozási hátterét biztosítja.

A pótdíjak behajtása gyakran elévülés okán lehetetlenül el olyan esetekben, amikor a pótdíj behajtására jogosult szervezet nem a megfelelő tulajdonos/üzemben tartót szólítja fel a pótdíj megfizetésére, mert az üzemben tartó/tulajdonos személye a jogosulatlan úthasználat és a felszólítás kézbesítése között megváltozott, és még nem került sor a nyilvántartásban az átvezetésre.

A 29. §-hoz

A közutak kezelői közúti ellenőrzés során az e §-ban foglalt rendelkezések szerint folytathatják le ellenőrzésüket. Az újonnan elfogadásra kerülő Kkt. 33/C. § (4) bekezdés lehetőséget teremt az arra infrastruktúrával rendelkező ellenőrzést végző részére, hogy ellenőrzése során valós idejű hozzáférés útján ellenőrizze az ellenőrzés során megismert adatokat.

A 30. §-hoz

Bővítésre kerül azon építmények köre, amelyeknek az építéséhez a közút közelsége miatt a közút kezelőjének hozzájárulása szükséges. Ezen felül indokolt hangsúlyozni, hogy a törvényben meghatározott távolságon belül a közút forgalomba helyezését - ideértve az ideiglenes forgalomba helyezést is - követően létesített építmények esetében a közút közelségéből adódó környezeti károkért a közút kezelője felelősséggel nem tartozik.

A 31. §-hoz

Jogalkalmazói, hatósági ügyekben szerzett tapasztalatok alapján, a tényállás teljes körű tisztázásának érdekében szükséges annak lehetőségét megteremteni, hogy a hatóság a közúti járművezetők és közúti közlekedési szakemberek vizsgázatása során rögzített felvételeket legfeljebb tizenöt napig őrizhesse.

A 32. §-hoz

Ez a § átmeneti rendelkezéseket tartalmaz.

A 33. §-hoz

A szöveg a vagyonátadás lebonyolításához szükséges átmeneti rendelkezéssel bővül, amely a NIF Zrt.-re nézve állapít meg kötelezettséget, vagyis 2012. december 31-ig kell a Kkt. 29. § (3e) bekezdés szerinti vagyonátadást lebonyolítania.

A 34. §-hoz

A „belföldi üzemben tartó” fogalmának pontosítása, amelynek célja, hogy ne hozza hátrányos helyzetbe az életvitelszerűen külföldön tartózkodó, vagyis az európai uniós jog szerint „külföldi szokásos tartózkodási helyű” polgárokat, e személyekre ne vonatkozzon így a gépjárművük magyarországi forgalomba helyezési kötelezettsége.

A „várakozási terület” törvényi meghatározása módosul tekintettel a korábbi módosításokra, vagyis a várakozási terület a jövőben nem csak a helyi önkormányzat tulajdonában álló utakon jelölhető ki.

A 35. §-hoz

Ez a § felhatalmazó rendelkezéseket tartalmaz.

A 36-37. §-hoz

E §-ok szövegcserés módosításokat és hatályon kívül helyező rendelkezéseket tartalmaznak.

A 38. §-hoz

A törvény a hatályos szabályozást két ponton módosítja, mégpedig a vállalkozás által üzemeltett járművek száma alapján differenciált feltételek megállapításával. Egyfelől a 10 járműnél több járművet üzemeltető társas vállalkozások mellett az egyéni vállalkozók számára is kötelezően előírja, hogy székhely, telephely címként csak olyan települési cím járműnyilvántartásba való bejegyzését kérhetik a közlekedési igazgatási hatóságától, amelyet a Közigazgatási és Elektronikus Közszolgáltatások Központi Hivatal általa vezetett egyéni vállalkozók nyilvántartása tartalmaz. A törvény másfelől a legfeljebb 10 járművet üzemeltető üzemben tartók adminisztratív terheinek csökkentése érdekében lehetővé teszi - társasági szerződésmódosítása nélkül -, hogy az üzemben tartó telephely címként olyan települési cím bejegyzését is kérhesse, amelyet 261/2011. (XII. 7.) Korm. rendelet alapján a járművek tároló helyéül a közlekedési hatóságnak bejelentett, feltéve, hogy a bejelentés tényét a közlekedési hatóság igazolása tanúsítja. A törvény szerint a legfeljebb 10 járművet üzemeltető üzemben tartó által bejelentett tárolóhely is telephelynek minősül a közlekedési igazgatási eljárásban.

A 39. §-hoz

A közúti közlekedési nyilvántartásról szóló törvény (Kknyt.) módosítása az előbbi szakaszokban foglaltak végrehajtásához szükséges adatigénylés jogszabályi lehetőségét teremti meg. Az adatigénylés lehetőségét kiterjeszti az állami tulajdonban álló közút és egyéb közterület tekintetében a várakozási díjat érvényesítőre, valamint a behajtási díj érvényesítőjére.

A Kknyt. módosítása arra irányul, hogy a közútkezelők eleget tehessenek törvényben foglalt feladataiknak. 2012. január 1-jétől a Kkt. lehetőséget teremt, hogy az úthasználati díjak, valamint a megengedett legnagyobb össztömeg és tengelyterhelés ellenőrzése érdekében eljárjanak a közutak kezelői. E tevékenységük során - különösen az esetleges pótdíjak behajtása kapcsán - a hatékonyság feltétele, hogy az eljárásuk lefolytatásához szükséges adatok a rendelkezésükre álljanak.

A jelen törvénnyel bevezetett módosítás szerint a gyorsforgalmi utakon a forgalom biztonságát veszélyeztető módon vesztegelő járművet a közút kezelője eltávolíttathatja. E tevékenysége során a gépjármű üzemben tartóját értesítenie kell, amely kötelezettség szintén nem valósítható meg az adatigénylésre vonatkozó törvényi lehetőség biztosítása hiányában.

A 40. §-hoz

Ez a § szövegcserés módosításokat tartalmaz.

A 41. §-hoz

A § értelmező rendelkezéseket illeszt a törvénybe, hogy a mellékletben feltüntetett programtábla egyszerűbben értelmezhető legyen.

A 42. §-hoz

A környezeti hatásvizsgálati és egységes környezethasználati engedélyezési eljárásról szóló 314/2005. (XII. 25.) Korm. rendelet módosításával szükségessé vált a szakasz újraszabályozása, ugyanis a gyorsforgalmi utak engedélyezése során az előzetes környezetvédelmi engedély a Kormányrendelet logikája szerint nem értelmezhető.

A 43. §-hoz

A nyomvonal kormányrendeletben történő megállapítását követően a törvény hatályos szövege alapján az építési engedéllyel rendelkező nyomvonal is hasonló védelemben részesül. A kormányrendelet esetében azért indokolt a 250-250 méter széles sáv megtartása, mert a konkrét nyomvonal ekkor még nem ismert, az ebben a sávban változhat. Az építési engedéllyel rögzített nyomvonal azonban - optimális esetben - nem változik tovább, így ebben az esetben indokolatlan a teljes sávot fenntartani. A korábbiakban a kormányrendelettel megállapított és építési engedéllyel is rendelkező nyomvonal esetében előfordulhatott, hogy 500 méternél is szélesebb területsáv esett helyenként korlátozás alá.

A 44. §-hoz

A § a felhatalmazó rendelkezéseket állapítja meg újra.

A 45. §-hoz

Az Országgyűlés a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény (a továbbiakban: Aptv.) megalkotásakor törvényi szinten taxatívan meghatározta azoknak a közúthálózat fejlesztése szempontjából kiemelten jelentős és közhasznú beruházásoknak a körét, amelyek az Aptv. sajátos szabályozási környezete szerint gyorsított engedélyezési eljárásban kerülhetnek megvalósításra. Az érintett beruházások listája mintegy 5 évvel ezelőtt volt utoljára átfogóan aktualizálva. E törvény célja a hatálya alá tartozó fejlesztések körének meghatározása, a 2011. júniusban a gyorsforgalmi- és a főúthálózat hosszú távú fejlesztési programjáról és nagytávú tervéről szóló 1222/2011. (VI. 29.) Korm. határozattal jelentősen megváltozott program szerinti aktualizálás, a program megfelelő ütemű végrehajtása érdekében.

A 46. §-hoz

A § szövegcserés módosításokat tartalmaz.

A 47. §-hoz

Hatályon kívül helyező rendelkezések.

A 48. §-hoz

Egyes fogalmak definiálása (pl. vontatás, tolatás, közmű fogalma).

A 49. §-hoz

Az Európai Bizottság értékelte a vasútbiztonsági irányelv magyarországi átültetését és a vasútbiztonsági irányelvnek való magyarországi megfelelés hiánya miatt 2759-11-MOVE EU Pilot megkeresést indított, amely a kötelezettségszegési eljárás megindítását előzi meg.

A vasútbiztonsági irányelv egyes rendelkezéseinek magyar jogszabályokba történő átültetésének módjára irányuló kérdések megválaszolása során felmerült, hogy a jogharmonizáció érdekében szükséges a Vtv. módosítása. Erre az Európai Bizottság részére adott válaszban kötelezettséget vállaltunk.

A Vtv. 3. § (2) bekezdése f) pontjának módosításával a vasútbiztonsági irányelv 4. cikk (1) bekezdésének első albekezdésében foglaltak a magyar jogszabályba átültetésére kerültek.

Az 50. §-hoz

Az (1) bekezdéshez: A módosítás azt célozza, hogy a pénzügyi alkalmasság igazolása csak a Vtv. 7. § (1) bekezdése szerinti országos működési engedéllyel (azaz országos személyszállítási és árutovábbítási működési engedéllyel) rendelkező vasúti társaságok esetében legyen a működési engedély kiadásának (és hatályban tartásának) feltétele. Jelenleg ugyanis ez valamennyi működési engedély-típus esetében feltétel, azaz az országos, a térségi, az elővárosi, a helyi és a saját célú hálózatokra vonatkozó árutovábbítási, személyszállítási és pályahálózat-működtetői engedélyek esetében egyaránt.

A pénzügyi alkalmasság igazolásának feltételét a jogalkotó a Vtv. megalkotásakor a vasúttársaságok engedélyezéséről szóló, 1995. június 19-ei 95/18/EK tanácsi irányelv (a továbbiakban: engedélyezési irányelv) átültetéseként írta elő. Az engedélyezési irányelv átültetése azonban nem indokolta, hogy e feltétel valamennyi működési engedély-típus esetében érvényesüljön, hiszen a pályahálózat-működtetők működési engedélye, valamint a nyílt hozzáférés alól mentesített pályahálózaton való közlekedésre jogosító működési engedélyek nem tartoznak az engedélyezési irányelv hatálya alá [ld. az engedélyezési irányelv 1. cikk (1)-(2) bekezdését].

A Vtv. hatálybalépése óta eltelt idő alatt bebizonyosodott, hogy a pénzügyi alkalmasság igazolása rendkívül jelentős adminisztratív terhet jelent mind az engedélyek jogosultjai, mind a vasúti igazgatási szerv számára, különös tekintettel arra, hogy e feltétel teljesülését nemcsak a működési engedély kiadásakor, de annak fennállta alatt évente igazolni, illetve vizsgálni kell.

Az engedélyezési irányelv a pénzügyi alkalmasság vizsgálatát annak érdekében írja elő, hogy a felelőtlen gazdálkodást folytató vállalkozások kiszűrésével növelhető legyen a többszereplős vasúti áruszállítási és személyszállítási piac hatékonysága (ld. az engedélyezési irányelv preambulumának 9. bekezdését), valamint a nyílt hozzáférésű vasúti pályahálózat működtetőjének hálózat-hozzáférési díjbevétele a lehetőségekhez képest biztosított legyen. Ezek a jogpolitikai célok azonban az országos (azaz a nyílt hozzáférésű pályahálózatra vonatkozó) személyszállítási és árutovábbítási működési engedélyek körébe nem tartozó működési engedélyek esetében nem jelentkeznek, és más ok sem indokolja, hogy a kérelmező és engedélyesek pénzügyi alkalmasságát a vasúti igazgatási szerv vizsgálja.

Mindezekre tekintettel a módosítás a közösségi jogi kötelezettségekkel és a releváns jogpolitikai célokkal összhangban van, és az a vállalkozások és az közigazgatás adminisztratív terheinek csökkentése érdekében indokolt.

A (2) bekezdéshez: A közlekedési hatóság a vasúti közlekedésről szóló törvényben, valamint európai uniós irányelvekben meghatározottak alapján, az évek során kialakult magyar gyakorlat szerint - évente - vasúti hatósági ellenőrzéseket köteles végezni, amely ellenőrzések költségeit - felügyeleti hatósági díj formájában - az ellenőrzött vasúti társaságok fedezik. Ilyen ellenőrzések szükségesek a működési engedély valamint a vasútbiztonsági engedély és tanúsítvány feltételeinek fennállása esetében, továbbá a vasúti járművekhez kapcsolódó és más vasúti alrendszerek vizsgálatát végző szervezetekre vonatkozóan, amelyeknek meghatározó szerepe van a vasútbiztonság biztosításában és fenntartásában.

A Magyarország gazdasági stabilitásáról szóló 2011. évi CXCIV. törvény 29. § (1) bekezdése értelmében fizetési kötelezettséget előírni, a fizetési kötelezettek körét, a fizetési kötelezettség mértékét, a kedvezmények, mentességek körét és mértékét megállapítani kizárólag törvényben, vagy törvény felhatalmazása alapján önkormányzati rendeletben lehet, kivéve, ha az Európai Unió kötelező jogi aktusa vagy nemzetközi szerződés eltérően rendelkezik. A Vtv. vonatkozó rendelkezéseinek módosítása ennek a rendelkezésnek megfelelően történik, megteremtve a felügyeleti díj alapjául szolgáló törvényi szabályozást.

Az 51. §-hoz

A jogalkalmazási bizonytalanságok elkerülése érdekében indokolt, hogy a törvény egyértelművé tegye, hogy az országos, térségi, elővárosi vagy helyi vasúti pályahálózathoz vasúti összeköttetéssel rendelkező áruterminál, ipari park, kikötő, logisztikai központ, valamint egyéb árukezelő telephely területén található vasúti pályahálózatok saját célú vasúti pályahálózatoknak, a rajtuk folytatott vasúti tevékenységek saját célú vasúti tevékenységnek minősülnek.

Az 52. §-hoz

Az Európai Bizottság értékelte a vasútbiztonsági irányelv magyarországi átültetését és a vasútbiztonsági irányelvnek való magyarországi megfelelés hiánya miatt 2759-11-MOVE EU Pilot megkeresést indított, amely a kötelezettségszegési eljárás megindítását előzi meg.

A vasútbiztonsági irányelv egyes rendelkezéseinek magyar jogszabályokba történő átültetésének módjára irányuló kérdések megválaszolása során felmerült, hogy a jogharmonizáció érdekében szükséges a Vtv. módosítása. Erre az Európai Bizottság részére adott válaszban kötelezettséget vállaltunk.

A Vtv. 30. § (2) bekezdésének módosításával a vasútbiztonsági irányelv 4. cikk (1) bekezdésének második albekezdésében foglalt fordulat - „hogy előmozdítsák az egységes európai vasúti szállítási rendszer kialakulását” - a magyar jogszabályba átültetésre került.

Az 53. §-hoz

Az (1), (2) és (3) bekezdéshez: Az Európai Bizottság értékelte a vasútbiztonsági irányelv magyarországi átültetését és a vasútbiztonsági irányelvnek való magyarországi megfelelés hiánya miatt 2759-11-MOVE EU Pilot megkeresést indított, amely a kötelezettségszegési eljárás megindítását előzi meg.

A vasútbiztonsági irányelv egyes rendelkezéseinek magyar jogszabályokba történő átültetésének módjára irányuló kérdések megválaszolása során felmerült, hogy a jogharmonizáció érdekében szükséges a Vtv. módosítása. Erre az Európai Bizottság részére adott válaszban kötelezettséget vállaltunk.

A Vtv. 35. § (2) bekezdésének módosítására, valamint a 35. § új (2a), (2b) és (4a) bekezdésekkel történő kiegészítésére a vasútbiztonsági irányelv 11. cikk (2) bekezdésének első albekezdésében foglaltak egyértelmű átültetése érdekében került sor.

A (4) bekezdéshez: A közlekedés hatóság a Vtv.-ben, valamint európai uniós irányelvekben meghatározottak alapján, az évek során kialakult magyar gyakorlat szerint - évente - vasúti hatósági ellenőrzéseket köteles végezni, amely ellenőrzések költségeit - felügyeleti hatósági díj formájában - az ellenőrzött vasúti társaságok fedezik. Ilyen ellenőrzések szükségesek a működési engedély valamint a vasútbiztonsági engedély és tanúsítvány feltételeinek fennállása esetében, továbbá a vasúti járművekhez kapcsolódó és más vasúti alrendszerek vizsgálatát végző szervezetekre vonatkozóan, amelyeknek meghatározó szerepe van a vasútbiztonság biztosításában és fenntartásában.

A Magyarország gazdasági stabilitásáról szóló 2011. évi CXCIV. törvény 29. § (1) bekezdése értelmében fizetési kötelezettséget előírni, a fizetési kötelezettek körét, a fizetési kötelezettség mértékét, a kedvezmények, mentességek körét és mértékét megállapítani kizárólag törvényben, vagy törvény felhatalmazása alapján önkormányzati rendeletben lehet, kivéve, ha az Európai Unió kötelező jogi aktusa vagy nemzetközi szerződés eltérően rendelkezik. A Vtv. vonatkozó rendelkezéseinek módosítása ennek a rendelkezésnek megfelelően történik, megteremtve a felügyeleti díj alapjául szolgáló törvényi szabályozást.

Az 54. §-hoz

Szükségessé vált a Vtv. 36/C. §-ának kiegészítése a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 34. § (1) bekezdésére figyelemmel. Ezen rendelkezés alapján törvény a kérelem személyes előterjesztését akkor írhatja elő, ha személyes megjelenés hiányában az ügy eldöntéséhez szükséges tény, információ vagy adat nem szerezhető meg. A vasúti járművezetői engedély biztonsági okmány, ennek kiadására irányuló kérelem mellékletét képezi a fénykép; illetve az adatok beazonosítása, ezért szükséges a törvényi felhatalmazás megadása, mert az azonosítás személyes megjelenés nélkül nem biztosítható.

Az 55. §-hoz

A közlekedési hatóság a vasúti közlekedésről szóló törvényben, valamint európai uniós irányelvekben meghatározottak alapján, az évek során kialakult magyar gyakorlat szerint - évente - vasúti hatósági ellenőrzéseket köteles végezni, amely ellenőrzések költségeit - felügyeleti hatósági díj formájában - az ellenőrzött vasúti társaságok fedezik. Ilyen ellenőrzések szükségesek a működési engedély valamint a vasútbiztonsági engedély és tanúsítvány feltételeinek fennállása esetében, továbbá a vasúti járművekhez kapcsolódó és más vasúti alrendszerek vizsgálatát végző szervezetekre vonatkozóan, amelyeknek meghatározó szerepe van a vasútbiztonság biztosításában és fenntartásában.

A Magyarország gazdasági stabilitásáról szóló 2011. évi CXCIV. törvény 29. § (1) bekezdése értelmében fizetési kötelezettséget előírni, a fizetési kötelezettek körét, a fizetési kötelezettség mértékét, a kedvezmények, mentességek körét és mértékét megállapítani kizárólag törvényben, vagy törvény felhatalmazása alapján önkormányzati rendeletben lehet, kivéve, ha az Európai Unió kötelező jogi aktusa vagy nemzetközi szerződés eltérően rendelkezik. A Vtv. vonatkozó rendelkezéseinek módosítása ennek a rendelkezésnek megfelelően történik, megteremtve a felügyeleti díj alapjául szolgáló törvényi szabályozást.

Az 56-57. §-hoz

A versenyképes árufuvarozást szolgáló európai vasúti hálózatról szóló, 2010. szeptember 22-ei 913/2010/EU európai parlamenti és tanácsi rendeletnek (a továbbiakban: rendelet) való megfelelést szolgálja. A rendelet értelmében az adott árufuvarozási folyosón vasúti árufuvarozási szolgáltatásokat biztosító gazdasági szereplők közötti verseny kialakulásának előmozdítása érdekében a vasúti társaságokon vagy azok csoportosulásán kívül egyéb kérelmezők is igényelhetnek az árufuvarozási folyosókon belüli infrastruktúrakapacitást. annak érdekében, hogy a rendelet rendelkezéseit Magyarországon is alkalmazni tudjuk, szükséges a Vtv. módosítása, az egyéb kérelmezők definiálása, valamint részükre mentvonal igénylés lehetőségének biztosítása.

Az 58. §-hoz

Az (1) bekezdéshez: Az Európai Bizottság értékelte a vasútbiztonsági irányelv magyarországi átültetését és a vasútbiztonsági irányelvnek való magyarországi megfelelés hiánya miatt 2759-11-MOVE EU Pilot megkeresést indított, amely a kötelezettségszegési eljárás megindítását előzi meg.

A vasútbiztonsági irányelv egyes rendelkezéseinek magyar jogszabályokba történő átültetésének módjára irányuló kérdések megválaszolása során felmerült, hogy a jogharmonizáció érdekében szükséges a Vtv. módosítása. Erre az Európai Bizottság részére adott válaszban kötelezettséget vállaltunk.

A vasútbiztonsági irányelv 16. cikk (2) bekezdés f) pontjában szereplő „biztonsági keretszabályok előmozdítása” fordulat pontosabb átültetése, valamint a vasútbiztonsági irányelv 17. cikk (1) bekezdésének harmadik albekezdésében szereplő nemzeti keretszabályok egyeztetésére vonatkozó előírásokról szóló rendelkezés átültetése érdekében került sor a Vtv. 80. § (1) bekezdése g) pontjának módosítására.

A (2) bekezdéshez: a vasúti rendszer Közösségen belüli kölcsönös átjárhatóságáról szóló 2008/57/EK európai parlamenti és tanácsi irányelv 27. cikkének (4) bekezdésében említett referenciadokumentum közzétételéről és kezeléséről szóló 2011. március 9-i 2011/155/EU bizottsági határozata a tagállamok számára kötelezővé teszi nemzeti referenciadokumentumok elkészítését, valamint olyan hatóság kijelölését, amely a nemzeti referenciadokumentumot jóváhagyja, valamint a nemzeti referenciadokumentum módosítását ellenőrzési, valamint a módosítást jóváhagyja.

A tehervagonok karbantartásáért felelős szervezetek tanúsítási rendszeréről és a 653/2007/EK rendelet módosításáról szóló 2011. május 10-i 445/2011/EU bizottsági rendelet kötelezően előírják olyan szervezet kijelölését, amely tehervagonok karbantartásáért felelős szervezetek tanúsítását végzi. Erre a feladatra Magyarországon a közlekedési hatóságot kívánjuk kijelölni.

A megfelelőségértékelő szervezetek kijelöléséről, valamint a kijelölt szervezetek tevékenységének részletes szabályairól szóló 315/2009. (XII. 28.) Korm. rendelet lehetővé teszi, hogy törvényben vagy kormányrendeletben a megfelelőségértékelési tevékenységek engedélyezésére a kijelölő hatóság feladataink elvégzésére a közlekedési hatóságot ki lehessen jelölni.

A (3) bekezdéshez: Az Európai Bizottság értékelte a vasútbiztonsági irányelv magyarországi átültetését és a vasútbiztonsági irányelvnek való magyarországi megfelelés hiánya miatt 2759-11-MOVE EU Pilot megkeresést indított, amely a kötelezettségszegési eljárás megindítását előzi meg.

A vasútbiztonsági irányelv egyes rendelkezéseinek magyar jogszabályokba történő átültetésének módjára irányuló kérdések megválaszolása során felmerült, hogy a jogharmonizáció érdekében szükséges a Vtv. és Kbvt. módosítása. Erre az Európai Bizottság részére adott válaszban kötelezettséget vállaltunk.

A Vtv. 80. § (4) bekezdésének módosításával a vasútbiztonsági irányelv 12. cikk (1) bekezdésében foglalt rendelkezés - „Ha a kérelmezőt kiegészítő információk átadására kérik fel, haladéktalanul be kell nyújtania azokat.” - a magyar jogszabályba átültetésre került.

Az 59. §-hoz

A vasúti pályahálózat létesítésével, felújításával, fejlesztésével kapcsolatos közlekedési hatósági engedélyezési eljárások gyorsítása érdekében szükséges - a Ket. 15. § (6) bekezdésében biztosított lehetőséggel élve - kizárni, hogy azokat a személyeket, akik a Ket. alapján egyébként ügyfelek lehetnének a másodfokú eljárásban, viszont az elsőfokú eljárásban nem éltek ügyféli jogaikkal, azaz nyilatkozatott nem tettek, kérelmet nem nyújtottak be.

A 60. §-hoz

Az (1) bekezdéshez: Az Európai Bizottság értékelte a vasútbiztonsági irányelv magyarországi átültetését és a vasútbiztonsági irányelvnek való magyarországi megfelelés hiánya miatt 2759-11-MOVE EU Pilot megkeresést indított, amely a kötelezettségszegési eljárás megindítását előzi meg.

A vasútbiztonsági irányelv egyes rendelkezéseinek magyar jogszabályokba történő átültetésének módjára irányuló kérdések megválaszolása során felmerült, hogy a jogharmonizáció érdekében szükséges a Vtv. módosítása. Erre az Európai Bizottság részére adott válaszban kötelezettséget vállaltunk.

A vasútbiztonsági irányelv 17. cikk (2) bekezdésében szereplő „összes ellenőrzés és vizsgálat” fordulatnak megfelelő átültetés érdekében került sor a Vtv. 81. § (1) bekezdésének kiegészítésére.

A (2) bekezdéshez: Korábbi jogszabály-módosítások során a közlekedési hatóság feladatai bővültek a vasúti pályahálózatra, a vasúti járművekre és a mozdonyvezetőkre vonatkozó nyilvántartások vezetésével és a nyilvántartásokkal kapcsolatban rendszeres időközönként adatszolgáltatás teljesítésével az Európai Vasúti Ügynökség (ERA) részére. Ahhoz, hogy a nyilvántartások naprakészek legyenek, a vasúti társaságoknak bizonyos időközönként rendszeres adatszolgáltatást kell nyújtania az időközbeni változásokról a közlekedési hatóság részére. Anélkül, hogy szankcionálásra kerülne, ha a vasúti társaság az adatszolgáltatási kötelezettségét nem teljesíti, nincs olyan kényszerítő erő, amelyet a hatóság igénybe vehetne. Ezt próbálja orvosolni a módosítás.

A 61. §-hoz

A rendelkezés célja a gyakorlati tapasztalatok alapján a katasztrófavédelmi szerv ellenőrzési jogkörének pontosítása annak érdekében, hogy a veszélyes áruk vasúti szállításának kontrollja a vasúti rendszeren nem csak a vasúti üzemi létesítményeken, hanem szükség szerint a vasúti pályán történő műveletekre is kiterjedjen, ugyanakkor fő szabály szerint az ellenőrzés az állomásokon, vasúti pályaudvarokon történik.

A 62. §-hoz

Mivel a vasúti járművekre szerelt, vasútüzemi célt szolgáló nyomástartó edények és kazánok minősítését, valamint hatósági műszaki vizsgálatát végző személyek (ún. „kazánbiztosok”) nyilvántartásának vezetése a közlekedési hatóság feladata, ezért fel kell hatalmazni a közlekedési hatóságot, hogy ezen személyek természetes személyazonosító adatait kezelhesse.

A 63. §-hoz

A Vtv. 85/B. § esetében a nemzeti közlekedéspolitika általános célkitűzéseit legkorábban a jelenleg is hatályos 68/1996. (VII. 9.) OGY határozat fektette le. A határozat - összhangban az Európai Unió törekvéseivel - az integrált közlekedési rendszer kiépítését, a személy és áruszállítási igények magas színvonalú kielégítését, a vasút javára a vasúti és közúti közlekedés arányának javítását és az ésszerű közlekedési módozatok kialakítását rögzítette. Magyarország 2000-től vált jogosulttá a vasúti infrastruktúra beruházások és az azokhoz kapcsolódó szakértői Európai Unió (ISPA és Kohéziós Alap) támogatására. A támogatásokat az európai korridorok által érintett vasúti pályaszakaszok felújítására, átalakítására lehetett igénybe venni. Az elnyert pályázatok alapján indult projektek egy része azonban különböző okokra visszavezethetően késedelmet szenvedtek el. Az okok egyike a vasúti pálya átépítése során kialakult olyan helyzet volt, amikor az érintett közműveket át kellett helyezni. A jelenlegi jogi szabályozás nem ad lehetőséget a helyzet gyors rendezésére, a közmű tulajdonosával, illetve üzemeltetőjével nehezen haladnak a tárgyalások. A késedelem azonban azzal a veszéllyel is fenyegethet, hogy az EU-tól kapott támogatások összegét vissza kellett fizetni. Annak érdekében, hogy ez a helyzet ne álljon elő, a jövőre nézve a törvény a Vtv. új 85/B. §-ával olyan új eljárási rendet alakít ki, ami a közmű kiváltás gyorsítását célozza. A Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény 4. § (2) bekezdésében szereplő, ugyanilyen okok alapján született szövegnek a vasúti környezetre való tekintettel tett módosításokkal történő átültetése.

Az országos vasúti pályahálózat építésénél a beruházás közérdekű voltára tekintettel indokolt annak törvényi szintű szabályozása, hogy a nyomvonalat keresztező, kiváltásra kerülő közművek az eredeti céljuktól függetlenül, továbbá a vasúti pályahálózatot ellátó közművek a hatósági eljárásban közcélúnak minősüljenek. Ezáltal az engedélyezési eljárás során a hozzájárulások beszerzése, a vezetékjogok alapítása egyszerűsített, gyorsított eljárással, hatósági határozattal történik. Ez például olyan esetekben lényeges, amikor a kiváltandó vízvezeték olyan külterületi ingatlanokon megy keresztül, ahol akár több száz tulajdonos van, illetve ahol a tulajdonosok felkutatása nehézségekbe ütközik. Ez sérelemmel az ingatlantulajdonosoknak nem jár, mivel a kártalanítási összeg letétbe helyezhető.

A 64. §-hoz

Az (1) bekezdéshez: A Vtv. 88. § (2) bekezdés 9. pontjában meghatározott felhatalmazó rendelkezés módosítása lehetővé teszi, hogy miniszteri rendeletben a szakmailag rendkívül fontos feltételeket - a vasúti járművekre szerelt, vasútüzemi célt szolgáló kazánok és nyomástartó edények engedélyezésével, időszakos vizsgálatával, gyártásának, javításának ellenőrzését, minősítését, valamint műszaki vizsgálatát végző személyekkel, illetve a műszaki vizsgálatot végző szervezetek engedélyezésével és nyilvántartásával kapcsolatos feltételeket - is szabályozzák, amelyre idáig a felhatalmazó rendelkezés nem terjedt ki.

A (2) bekezdéshez: A Vtv. 88. § (2) bekezdés 13. pontjában meghatározott felhatalmazó rendelkezés módosítása lehetővé teszi, hogy miniszteri rendeletben a szakmailag rendkívül fontos feltételeket - a vasúti járművek karbantartását végző szervezetekkel kapcsolatos feltételeket - is szabályozzák, amelyre idáig a felhatalmazó rendelkezés nem terjedt ki.

A 65. §-hoz

A nemzeti referenciadokumentumra és a tehervagonok karbantartását végző szervezetek tanúsítására vonatkozó Európai Uniós jogszabályoknak való Vtv. megfelelést fel kell tüntetni.

A 66. §-hoz

Technikai jellegű pontosítások.

A 67. §-hoz

Jogtechnikai pontosítás, a Vtv. 3. § (2) bekezdésének jelenleg két m) pontja van, amely jogértelmezési problémát okozhat.

A 68. §-hoz

Az Európai Bizottság értékelte a vasútbiztonsági irányelv magyarországi átültetését és a vasútbiztonsági irányelvnek való magyarországi megfelelés hiánya miatt 2759-11-MOVE EU Pilot megkeresést indított, amely a kötelezettségszegési eljárás megindítását előzi meg.

A vasútbiztonsági irányelv egyes rendelkezéseinek magyar jogszabályokba történő átültetésének módjára irányuló kérdések megválaszolása során felmerült, hogy a jogharmonizáció érdekében szükséges a légi-, vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény (a továbbiakban: Kbvt.) módosítása. Erre az Európai Bizottság részére adott válaszban kötelezettséget vállaltunk.

A vasútbiztonsági irányelv 19. cikk (3) bekezdésében foglaltak teljes átültetése a Kbvt. 10. § (9) bekezdésének kiegészítésével megtörtént.

A 69. §-hoz

Az Európai Bizottság értékelte a vasútbiztonsági irányelv magyarországi átültetését és a vasútbiztonsági irányelvnek való magyarországi megfelelés hiánya miatt 2759-11-MOVE EU Pilot megkeresést indított, amely a kötelezettségszegési eljárás megindítását előzi meg.

A vasútbiztonsági irányelv egyes rendelkezéseinek magyar jogszabályokba történő átültetésének módjára irányuló kérdések megválaszolása során felmerült, hogy a jogharmonizáció érdekében szükséges a légi-, vasúti és a Kbvt. módosítása. Erre az Európai Bizottság részére adott válaszban kötelezettséget vállaltunk.

A vasútbiztonsági irányelv 22. cikk (3) bekezdésében foglaltak átültetésére a Kbvt. új 14/A. §-ában került sor.

A 70. §-hoz

Az Európai Bizottság értékelte a vasútbiztonsági irányelv magyarországi átültetését és a vasútbiztonsági irányelvnek való magyarországi megfelelés hiánya miatt 2759-11-MOVE EU Pilot megkeresést indított, amely a kötelezettségszegési eljárás megindítását előzi meg.

A vasútbiztonsági irányelv egyes rendelkezéseinek magyar jogszabályokba történő átültetésének módjára irányuló kérdések megválaszolása során felmerült, hogy a jogharmonizáció érdekében szükséges a Kbvt. módosítása. Erre az Európai Bizottság részére adott válaszban kötelezettséget vállaltunk.

A vasútbiztonsági irányelv 25. cikk (2) bekezdésében foglaltak, miszerint a biztonsági ajánlások címzettjei megteszik az ajánlások kellő figyelembe vételéhez szükséges intézkedéseket, és hogy adott esetben azoknak megfelelően járnak el, a Kbvt. 16. § (8) bekezdésének módosításával átültetésre kerültek.

A 71. §-hoz

A felhatalmazó rendelkezések kiegészítése kiterjed azokra a feltételekre - az egyes ágazati balesetekben részt vevő vizsgálók képzettségére, oktatására és vizsgáztatására -, amelyeket eddig a felhatalmazó rendelkezés hiányában nem volt mód a miniszteri rendeletekben szabályozni.

A 72. §-hoz

Technikai pontosítást tartalmaz.

A 73. §-hoz

A behajtási díjhoz köthető módosítás, amely alapján a 2011. évi CLXXXIX. törvény fővárosi önkormányzat feladatköréről rendelkező 23. § (4) bekezdés pontosításra kerül. Módosítja a főváros kezelésében lévő utak kijelöléséről szóló kormányrendelet megalkotására vonatkozó felhatalmazást (a „Dugódíjjal” összhangban).

A 74. §-hoz

A közigazgatási bírság alsó határa 10 000 forint. A 2012. január 1-jén hatályba lépett módosítása szerint csak a 10 000 forintot meghaladó mértékű köztartozás végrehajtását lehet kezdeményezni. Annak érdekében, hogy a csökkentett közigazgatási bírságösszegek végrehajtására lehetőség legyen, szükséges az Art. módosítása.

-----STARTING---POINT---VEGE---

A 75. §-hoz

Hatályba léptető rendelkezések.

A 76. §-hoz

Sarkalatossági záradék.

A 77. §-hoz

Jogharmonizációs záradékok.