2012. évi CXCVI. törvény indokolása

a Magyarország 2013. évi központi költségvetését megalapozó egyes törvények módosításáról

Általános indokolás

Az Alkotmánybíróság 4/2006. (II. 15.) AB határozata értelmében a központi költségvetésről szóló törvényjavaslatot önállóan kell benyújtani és tárgyalni, az Országgyűlés e tárgykörről más tárgyköröktől elkülönítve folytat vitát és elkülönítve dönt. Az államháztartásról szóló 2011. évi CXCV. törvény a központi költségvetésről szóló törvény előkészítésére, az Országgyűlésnek történő benyújtására, tárgyalására speciális szabályokat állapít meg. E szabályokat a törvény sajátos jogi jellege és különleges alkotmányos szerepe indokolja.

Az államháztartásról szóló 2011. évi CXCV. törvény alapján a Kormánynak a központi költségvetésről szóló törvényjavaslat benyújtása mellett elő kell terjesztenie azokat a törvényjavaslatokat is, amelyek az abban foglaltak megalapozásához szükségesek. A törvény ennek az előírásnak tesz eleget.

Részletes indokolás

A társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény módosítása

Az 1-2. §-hoz

A módosítás összhangba hozza a társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvényt a Magyarország 2013. év központi költségvetéséről szóló törvénnyel.

A helyi önkormányzatok címzett és céltámogatási rendszeréről szóló 1992. évi LXXXIX. törvény módosítása

A 3. §-hoz

A kórházak állami kézbe kerülése miatt „kiüresedett” a támogatási rendszer. Tekintettel arra, hogy új címzett támogatások 2007. évtől és új céltámogatások 2013. évtől nem indulnak, a címzett- és céltámogatási rendszer az eddigi formában való továbbműködtetése indokolatlan. Az erről szóló törvényben csak a folyamatban lévő beruházások esetében még alkalmazandó szabályokat szükséges megtartani.

Az állattenyésztésről szóló 1993. évi CXIV. törvény módosítása

A 4. §-hoz

Az államháztartásról szóló 2011. évi CXCV. törvény (Áht.) 42. §-ában foglaltak alapján az önálló szabályozó szervek kivételével az államháztartás központi alrendszerébe tartozó költségvetési szerv által kiszabott és beszedett bírság, annak késedelmi kamata és pótléka a költségvetési szervnél és területi szerveinél nem használható fel, azok központosított bevételt képeznek. A törvény ennek megfelelően hatályon kívül helyezi az ezen főszabállyal ellentétesen rendelkező, állattenyésztési bírságra vonatkozó törvényi előírást.

A szerzői jogról szóló 1999. évi LXXVI. törvény módosítása

Az 5. §-hoz

A kulturális államtitkárság éves költségvetésében szerepel a közkönyvtári haszonkölcsönzések után járó díjazás, az idei költségvetési évben azonban az Szjt. 23/A. § (5) bekezdésében megjelölt határidő - július 1. - nem tartható. A felosztásra jogosult közös jogkezelő az összeget nem kapta meg, így nem tud eleget tenni az Szjt.-ben megjelölt kötelezettségének és nem tudja a jogosultak számára kifizetni a díjakat, aminek egyéb jogkövetkezményei is lehetnek a jogkezelő szervezetre nézve, melynek tevékenysége azonban ebben a kérdésben teljesen az állami költségvetési pénzek átutalásától függ. A helyzet megoldása, valamint a jövőbeli hasonló problémák kiküszöbölése érdekében a költségvetési pénz felosztásának végső határidejét célszerű későbbi időpontban meghatározni a közös jogkezelő szervezet számára, amely - ha a megfelelő anyagi eszközök rendelkezésre állnak - természetesen e határidő előtt is jogosult felosztani az összeget.

A tankönyvpiac rendjéről szóló 2001. évi XXXVII. törvény módosítása

A 6. §-hoz

A tankönyvellátáshoz összefüggő kiadói, forgalmazói megállapodások (szerződések) megkötésének határideje meghosszabbodik.

A Kutatási és Technológiai Innovációs Alapról szóló 2003. évi XC. törvény módosítása

A 7. §-hoz

Az 1079/2012. (III. 28.) Korm. határozatban a Kormány a Magyar Tudományos Akadémiát kérte fel az Elektronikus Információszolgáltatás Nemzeti Program működtetésével kapcsolatos feladatok ellátására. A feladat ellátásának folyamatosságához, biztonságához szükséges a forrásként szolgáló Kutatási és Technológiai Innovációs Alapból nyújtható támogatások között nevesíteni a Programot azzal, hogy a szükséges forrás és a feladat ellátásáért felelős szervezet meghatározását az éves költségvetési törvényre célszerű bízni.

Az egyenlő bánásmódról és az esélyegyenlőség előmozdításáról szóló 2003. évi CXXV. törvény módosítása

A 8. §-hoz

A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény alapján az Egyenlő Bánásmód Hatóság autonóm államigazgatási szerv. Az autonóm államigazgatási szerveket törvény hozza létre, tevékenységükért nem a Kormánynak tartoznak felelősséggel. A költségvetési besorolási rend ezt oly módon is érvényre juttatja, hogy ezeket a szerveket vagy önálló fejezetként szerepelteti (pl. Gazdasági Versenyhivatal), vagy az I. Országgyűlés fejezetbe sorolja be fejezeti jogállású költségvetési szervként. Ennek nem felel meg az a hatályos megoldás, amely az Egyenlő Bánásmód Hatóságot a Közigazgatási és Igazságügyi Minisztérium fejezetében helyezi el. A módosítás értelmében az Egyenlő Bánásmód Hatóság költségvetése így a jövőben a központi költségvetésről szóló törvény I. fejezetében szerepelne.

A sportról szóló 2004. évi I. törvény módosítása

A 9. §-hoz

A hatályos szabályozás alapján a játékadó bevételeket tervezni kell a sportért felelős minisztérium költségvetésében és a költségvetés közvetlen bevételei és kiadásai fejezetben is, ami duplikálódáshoz vezet. A módosítás ezt szünteti meg, tartalmilag azonban nem érinti a sportra fordítható pénzösszegek nagyságát.

A 10. §-hoz

A törvény megszünteti a sportról szóló 2004. évi I. törvény 79. § (3) bekezdésében szereplő felhatalmazásnak - a szabályozási jog terjedelmét meghatározó rendkívül általános és tág megfogalmazása, valamint a jogalkotásról szóló 2010. évi CXXX. törvény 3. §-ába való ütközése miatt - az államháztartásról szóló 2011. évi CXCV. törvény 109. § (5) bekezdése szerinti felhatalmazással való szükségtelen párhuzamot.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosítása

A 11-12. §-hoz

A gyógyszertárak szolgáltatási díja - összhangban a költségvetési törvény módosításával - a gyógyszertárak által nyújtandó gyógyszerbiztonságot és betegbiztonságot elősegítő szolgáltatások új finanszírozási eleme. Az Egészségbiztosítási Alap előirányzata fedezetül szolgál a vényköteles gyógyszerek, valamint magisztrális gyógyszerek kiadásánál biztosítandó hatékonyságot és beteg-együttműködést javító, valamint a költségtakarékos gyógyszerfelhasználást elősegítő gyógyszerbiztonsági validálást és gyógyszerészi gondozási tevékenységet jelentő dokumentált többletszolgáltatásokra.

A Kormány felhatalmazást kap továbbá a díj folyósítására és mértékére vonatkozó részletszabályok rendeletben történő megállapítására.

Az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény módosítása

A 13-15. §-hoz

A módosítások az állami fenntartású szervezetek kivonására irányulnak az előadó-művészeti szervezetek támogatásáról és sajátos foglalkoztatási szabályairól szóló törvény támogatási modellje alól. A kultúráért felelős tárca a kulturális intézmények vonatkozásában általános, egységes elveket kíván érvényesíteni, melyek a formálódó nemzeti kulturális intézmény koncepcióban kerülnek kidolgozásra. Ezen túl a fenntartó önkormányzatok ösztönzése érdekében a működési támogatás meghatározásánál szempontként érvényesíti a fenntartó támogatás mértékét, valamint jogtechnikai jellegű pontosításokat tartalmaz.

A honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény módosítása

A 16. §-hoz

A Magyar Honvédség Magyarország Alaptörvényében, a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvényben, valamint nemzetközi szerződésekben foglalt kötelezettségének maradéktalan teljesítéséhez elengedhetetlenül szükséges, hogy a honvédelmi feladatellátásban közreműködő, állami tulajdonú gazdasági társaságok felett a felügyeletet a honvédelemért felelős miniszter lássa el. Az állami vagyonról szóló törvényben a Magyar Nemzeti Vagyonkezelő Zrt. részére biztosított stratégiai döntések meghozatalára a miniszter jogköre nem terjed ki.

A kiegészítésre tekintettel a sarkalatossági záradék pontosítása indokolt.

A (3) bekezdéssel bevezetett melléklet a miniszter és az Magyar Nemzeti Vagyonkezelő Zrt. - módosítás tartalma szerinti - tulajdonosi joggyakorlási körébe tartozó, állami tulajdonú gazdasági társaságok felsorolását tartalmazza.

A Magyarország 2012. évi költségvetését megalapozó egyes törvények módosításáról szóló 2011. évi CLXVI. törvény módosítása

A 17. §-hoz

A módosítással 2013-tól megszűnik a Kutatási és Technológiai Innovációs Alap költségvetési támogatásának kötelezettsége (ez nem zárja ki a támogatást, csak nem determinálja az összegét). Ezt kompenzálja az a 2012-től bevezetett új szabályozás, amelynek értelmében a fizetendő innovációs járulék mértékét semmilyen jogcímen nem lehet csökkenteni, így az Alap rendelkezésére álló forrás nem csökken.

A Magyarország helyi önkormányzatairól szóló 2011. évi CLXXXIX. törvény módosítása

A 18-19. §-hoz

Az egyes feladatok jellege és a feladatot az önkormányzat számára előíró jogszabályokban foglaltak eltérései miatt differenciálni szükséges az önkormányzatok által ellátandó egyes feladatokhoz nyújtandó, illetve nyújtható állami támogatások között is. Így közvetlen feladatalapú támogatások csak egyes ágazati feladatokhoz kapcsolódnának, más ágazati feladatok ellátását mutatószámok alapján támogatná az állam, a nem paraméterezhető egyéb feladatok ellátásához pedig általános állami támogatás nyújtása indokolt.

A nemzeti köznevelésről szóló 2011. évi CXC. törvény módosítása

A 20. §-hoz

Pontosítás, egyértelművé teszi a kinevezés és felmentés jogán kívüli munkáltatói jogok gyakorlójának személyét.

Az oktatásért felelős miniszter felhatalmazása kiegészül azzal, hogy a felzárkóztatásban és tehetséggondozásban résztvevőkre tekintettel külön támogatást nyújthasson, aminek végrehajtásában az állami intézményfenntartó központ vesz részt az e célra elkülönített előirányzat terhére.

Tekintettel arra, hogy a 2012/2013. tanévben még nem lép életbe a pedagógus életpálya modell és azzal összefüggésben a pedagógusok munkaidejének beosztására vonatkozó új szabályozás, ebben a tanévben még a közoktatásról szóló törvénynek a kötelező óraszámra vonatkozó rendelkezései érvényesek. A kollégiumi nevelők esetében egyértelműsíteni szükséges a heti kötelező óraszám megállapítására vonatkozó szabályozást, a kollégiumok túlnyomó többségében ugyanis nem vezették be a pedagógiai felügyelői státuszt és ezen intézményekben a pedagógiai felügyelői munkakörbe tartozó feladatokat részben a pedagógusok a heti kötelező óraszámuk terhére látják el.

Technikai jellegű módosítás, amire azért van szükség, mert az Nkt. 2012. évi CXXIV. törvénnyel történt módosítása egy évvel elhalasztotta az új típusú szakközépiskolai képzés bevezetését, így az ennek végén megszerezhető szakmai érettségi is csak 2017. évben szerezhető meg (a 2011-ben elfogadott 2016. helyett), hiszen a 2013/2014. tanévben kezdődő új szakközépiskolai nevelés-oktatásban először a 2016/2017. tanév végén, a 2017. tavaszi érettségi vizsgaidőszakban lehet majd érettségizni.

Az államháztartásról szóló 2011. évi CXCV. törvény módosítása

A 21. §-hoz

Átvezeti az Áht.-n a Mötv. által használt fogalmakat, pl. többcélú kistérségi társulás és jogi személyiségű társulás helyett társulás, közös önkormányzati hivatal, elhagyja a megszűnő támogatási fogalmakat (pl. normatív hozzájárulások, támogatások, települési önkormányzatok jövedelemkülönbségének mérséklését szolgáló támogatás).

A kötelezettségvállalások körében pontosítás, hogy a törvény rendezi a lebonyolító szerv számára rendelkezésre bocsátott keret feletti kötelezettségvállalási jog gyakorlását.

Rendezi a gyakorlatban felmerült azon esetet, amikor a költségvetési szerv egyesítése több nem azonos alapító szervet érint (Kormány vagy Országgyűlés és miniszter által alapított szerveket egyaránt).

A módosítással egyszerűsödik az előirányzat-csoporti és a kiemelt előirányzati struktúra. A kölcsönök előirányzat-csoport megszűnik, az abban szerepeltetett kiadások - jellegüktől függően - beolvadnak a működési vagy a felhalmozási költségvetésbe. A beruházási kiadások kettőssége (kormányzati, intézményi) az eltérő finanszírozási szabályok 2012. évi hatályon kívül helyezésével értelmét vesztette, ezért a módosítás egységes beruházások elnevezésű kiadási előirányzat állapítja meg. A lakástámogatás, mint kiemelt előirányzat - az ilyen címen tervezett összegek csekély volta miatt - megszűnik, az ezen a tételen tervezett kiadásokat az egyéb felhalmozási kiadások tartalmazzák.

A módosítás biztosítja az összhangot a nemzeti köznevelésről szóló törvény külön törvény által módosítandó rendelkezéseivel. A nemzeti köznevelésről szóló törvény létre hozza a közoktatási intézmények országos fenntartó központját, amelynek egyes szervezeti egységei (tagintézményei) törvényben meghatározott korlátokkal jogi személyiséggel fognak rendelkezni.

Javítja az Áht. 9. § (2) bekezdés d) pontjában a megfogalmazást, mivel nem a közfeladatok ellátásának, hanem elmaradásának veszélyére kell hivatkozni. Ezen felül az irányító szervi jogokban is több szövegpontosítást tartalmaz.

A Mötv. 111. § (2) és (3) bekezdése alapján a kötelező és önként vállalt feladatok ellátásának forrásait és kiadásait a költségvetési rendelet elkülönítetten tartalmazza. Ennek alapján a törvény az Áht. költségvetési rendelet szerkezetét leíró részében 2013-tól előírja, hogy azt nem csak közgazdasági tagolásban kell elkészíteni, hanem feladattípusonként (kötelező, önként vállalt, állami) is. A törvény ezen felül kimondja, hogy a Mötv. működési hiány tervezésére vonatkozó tilalma a maradvánnyal belülről finanszírozott hiányra nem vonatkozik, vagyis az elsődleges működési hiány finanszírozható az előző évi maradványával.

A költségvetési rendeletben nem (csak) a finanszírozási célú pénzügyi műveletekkel kapcsolatos hatáskörök szabályozását írja elő, hanem általánosságban a költségvetés végrehajtásával kapcsolatos hatáskörökét (például a többletbevételek engedélyezési rendjét, a polgármester felhatalmazását átcsoportosításra stb.)

A helyi önkormányzatoknak a jövőben a költségvetési koncepciót a központi költségvetésről szóló törvény előkészítéséhez igazodóan, április 30-áig kell elfogadniuk, a rendeletet pedig a költségvetési törvény kihirdetésétől számított harmincadik napig kell a képviselő-testület elé terjeszteni. A 2012. évi sajátos helyzetre tekintettel azonban a törvény átmeneti rendelkezései közé beemeli, hogy a 2012. évben a 2013. évre vonatkozó költségvetési koncepciót nem kell elkészíteni, a költségvetési rendeletet, határozatot pedig 2013. február 15-ig kell a képviselő-testület, társulási tanács elé beterjeszteni.

Módosítja a fejezeti kezelésű előirányzatok felhasználására vonatkozó miniszteri rendelet megalkotását előíró szabályt oly módon, hogy azt ne évente kelljen újra kiadni, hanem csak a szükséges időpontokban módosítani.

Az Áht. jelenleg csak a fejezeti kezelésű előirányzatok felhasználásával kapcsolatos részletszabályok megalkotására ad felhatalmazást a minisztereknek. A gyakorlatban azonban a központi kezelésű előirányzatok egy részénél is szükséges lenne rendelet kiadása. Ezért a törvény kiegészíti az Áht.-t erre történő felhatalmazással.

Elhagyja az Áht. 41. § (4) bekezdés b) pontjából a pénzügyi lízing ügyletet, mivel az már szerepel a bekezdés felvezető részében hivatkozott stabilitási törvény adósságot keletkeztető ügylet fogalmában.

A rendelkezések összhangot teremtenek a helyi önkormányzatok és helyi nemzetiségi önkormányzatok támogatásaira a Magyarország 2013. évi központi költségvetéséről szóló törvényben szereplő szabályokkal.

A nettósítás során folyósítandó támogatásban nem részesülő nemzetiségi önkormányzatok esetén szükséges a pontosítása, hisz esetükben nincs miből levonni a felmerülő közterheket. Az Áht. 83. § (3) bekezdése értelmezhető úgy, hogy a Kincstár akár 0 forint támogatás esetén is megelőlegezi a közterheket és beszedési megbízást nyújt be. Ezért a módosítás kimondja, hogy abban az esetben, ha a nemzetiségi önkormányzat támogatásban nem részesül, úgy a 83. § nem alkalmazandó esetükben.

Megszünteti a továbbadási célú bevételek kategóriát, mivel az abban elszámolt események rögzítésére az átfutó bevételek kategória is használható.

A KESZ által folyósítható megelőlegezések körét javarészt az Áht. tartalmazza, de a költségvetési törvényben is jelent meg erre utaló szabály a NIF Zrt.-vel kapcsolatban. A törvény átemeli a költségvetési törvényből ezt a részt, hogy egységesen az Áht. tartalmazza a megelőlegezési szabályokat.

Beemeli a Nemzeti Üdülési Szolgálatot a kincstári körön kívüli számlatulajdonosok körébe, továbbá lehetőséget biztosít arra, hogy a kincstár az egyházak megkeresése alapján vezethesse azok fizetési számláit.

A 22. §-hoz

Szövegcserés módosításokat tartalmaz.

A 23. §-hoz

Hatályát vesztő rendelkezéseket tartalmaz.

A nemzeti felsőoktatásról szóló 2011. évi CCIV. törvény módosítása

A 24. §-hoz

Az állami felsőoktatási intézmények számára is biztosítja annak lehetőségét, hogy a felsőoktatási intézmény szervezeti és működési szabályzatában meghatározott delegálási és működési rend szerint hozhassanak létre gazdasági tanácsot, illetve, - a szenátus ilyen döntése alapján - ne működtessenek gazdasági tanácsot. A módosítás szerint az állami felsőoktatási intézményekben nem csak gazdasági tanács létesítésének és működtetésének kötelező törvényi előírása szűnik meg, hanem a gazdasági tanács működésére vonatkozó végrehajtási szabályozás sem indokolt a továbbiakban. Ennek megfelelően indokolt ez erre vonatkozó felhatalmazó rendelkezés hatályon kívül helyezése is.

Záró rendelkezések

A 25. §-hoz

A törvény hatálybalépésére vonatkozó rendelkezéseket tartalmazza.

A 26. §-hoz

A sarkalatossági záradékot tartalmazza.

A 27-28. §-hoz

Kötelezővé teszi a központosított illetményszámfejtést a helyi önkormányzatok és a társulások, valamint általánosságban a Kormány irányítása vagy felügyelete alá tartozó költségvetési szervek (jelenleg kívül vannak a Honvédség szervei és a felsőoktatási intézmények) számára.