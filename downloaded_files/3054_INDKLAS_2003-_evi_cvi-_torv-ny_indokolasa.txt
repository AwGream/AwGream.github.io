2003. évi CVI. törvény indokolása

a felnőttképzésről szóló 2001. évi CI. törvény módosításáról

-----STARTING---POINT---ALTALANOS--- 

A tanulás folyamatos és egyetemes hozzáférhetőségének biztosításával a felnőttképzés intézményrendszerét képessé kell tenni az Európában végbemenő gazdasági és társadalmi folyamatok, a tudásalapú gazdaságra és társadalomra történő áttérés új kihívásainak megfelelően a felnőttek átfogó, egész életen át tartó szakmai fejlődésének biztosítására. Nem hagyható figyelmen kívül az sem, hogy a felnőttképzés rendszerének fejlesztését összhangba kell hozni a nemzeti fejlesztési terv célkitűzéseivel, amely a gazdaság versenyképességének erősítése érdekében célul tűzte ki a foglalkoztathatóság szintjének emelését és a humánerőforrás fejlesztését. A fenti célkitűzések megvalósítására a felnőttképzésről szóló 2001. évi CI. törvény (a továbbiakban: Fktv.) módosítását tartalmazó törvény

- új feladatokat állapít meg a regionális munkaerő-fejlesztő és -képző központok mint a felnőttképzés állami bázisintézményei számára,

- a felnőttképzés ágazati irányításának változására tekintettel változtat a felnőttképzés intézményi hátterén,

- bevezeti a nem megfelelő módon végzett felnőttképzési tevékenység szankcionálását,

- megteremti az államigazgatási eljárás általános szabályairól szóló 1957. évi IV. törvény (a továbbiakban: Áe.) jogorvoslati rendszerének és a felnőttképzési akkreditációhoz fűződő jogorvoslatnak az összhangját,

- a jogbiztonság megteremtése érdekében felhatalmazást ad az intézmény- és programakkreditáció eljárásrendjének és követelményrendszerének miniszteri rendeleti szinten történő szabályozására.

-----STARTING---POINT---RESZLETES---

Az 1. §-hoz

A módosítás a törvény hatályát kiterjeszti a nemzetközi szerződések alapján a Magyar Köztársaság területén oktatási tevékenységet folytató intézményekre annak érdekében, hogy a felnőttképzést folytató intézmények nyilvántartásában szerepelhessenek.

A 2. §-hoz

A foglalkoztatáspolitikai és munkaügyi miniszter feladat- és hatásköréről szóló 143/2002. (VI. 28.) Korm. rendelet 6. §-a szerint az emberierőforrás-fejlesztéssel kapcsolatos feladatai keretében a miniszter irányítja a felnőttképzést. A kormányzati struktúrához való igazítás érdekében vált szükségessé a törvényben a felnőttképzés ágazati irányításának felelőseként az oktatási miniszter helyett a foglalkoztatáspolitikai és munkaügyi minisztert megjelölni. A törvény egyben felhatalmazást is ad a miniszternek az akkreditációs eljárás és követelményrendszer szabályainak rendeletben történő megállapítására.

A 3. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) 2003. január 1-jétől hatályos 58. § (8) bekezdésének d) pontjában foglalt felhatalmazással összefüggésben az Országos Felnőttképzési Tanács (a továbbiakban: OFkT) feladatai bővülnek, ezért indokolt a tanács létszámát az Országos Érdekegyeztető Tanácsban képviselettel rendelkező országos munkaadói és munkavállalói szövetségek képviselőiből - a jelenlegi 13 főről - 21 főre emelni.

A Munkaerő-piaci Alap foglalkoztatási alaprészének iskolarendszeren kívüli felnőttképzési célú kerete felhasználásával kapcsolatos véleményezési feladatok - a szociális párbeszéd rendszerének európai normák szerinti továbbfejlesztésével összhangban - a tanács összetételének olyan módosítását teszik szükségessé, amely a szociális partnerek tanácsban betöltött szerepét erősíti.

A 4. §-hoz

Az Flt. 43. § (7) bekezdése a foglalkoztatási alaprész felnőttképzési célú keretének felhasználása kapcsán úgy rendelkezik, hogy a Nemzeti Felnőttképzési Intézet (a továbbiakban: NFI) az iskolarendszeren kívüli felnőttképzés fejlesztése érdekében nyilvános pályázatot írhat ki. A pályázatok szervezésével kapcsolatos feladatok az NFI-re hárulnak, amelyet az Fktv.-ben szükséges megjeleníteni. A tapasztalatok alapján indokolt az NFI feladatait a Felnőttképzési Akkreditáló Testület (a továbbiakban: FAT) működtetésével összefüggésben is bővíteni. Az NFI látja el a FAT titkársági feladatait (döntések előkészítése, ülések előkészítése, ügyviteli feladatok ellátása), valamint nyilvántartást vezet az akkreditált intézményekről és programokról.

Az 5. §-hoz

Az Fktv. értelmében felnőttképzési tevékenység folytatására az az intézmény jogosult, amely szerepel a felnőttképzési intézmények nyilvántartásában. Felnőttképzési tevékenységet folytat az a munkáltató is, amely saját munkavállalói, illetve alkalmazottai részére saját munkaszervezetén belül szervez belső képzést. Miután az ilyen képzés nem üzletszerűen történik, ezen munkáltatókkal szemben méltánytalan lenne előírni tevékenységüknek ugyanazon eljárási szabályok szerinti nyilvántartásba vételét, mint a képzést üzletszerűen folytató intézmények esetében. A törvény a belső képzést szervező munkáltatót egyszerűsített formában kötelezi nyilvántartásba vételre, melynek eljárási szabályai megállapítására a foglalkoztatáspolitikai és munkaügyi minisztert hatalmazza fel. A törvény a nyilvántartás érvényességét - az intézményakkreditációs minősítéssel összhangban - 4 évre emeli a jelenlegi kettő helyett.

Miután a felnőttképzést folytató intézmények nyilvántartásával kapcsolatos teendőket jelenleg az oktatási miniszter szakmai irányítása alatt működő Országos Közoktatási Értékelési és Vizsgaközpont látja el, a hatáskört 2004. január 1-jétől az Állami Foglalkoztatási Szolgálat keretében működő, a foglalkoztatáspolitikai és munkaügyi miniszter által kijelölt megyei (fővárosi) munkaügyi központokhoz szükséges telepíteni. A feladat munkaügyi központhoz telepítésével összefüggésben a törvény a nyilvántartásba vétellel kapcsolatos ügyekben a fellebbezés elbírálására a Foglalkoztatási Hivatalnak ad hatáskört.

A 6. §-hoz

A felnőttképzést folytató intézmények nyilvántartásában - a székhely feltüntetése mellett - indokolt szerepeltetni azon telephelyek megnevezését (tekintettel a felnőttképzést folytató intézmények szerteágazó tevékenységére és struktúrájára), ahol a szóban forgó intézmény ténylegesen felnőttképzést folytat. A felnőttképzést folytató intézmények nyilvántartásában indokolt feltüntetni továbbá az intézmény vezetőjének nevét is.

A 7. §-hoz

A felnőttképzést megkezdő és folytató intézmények egy része - jogszerűtlenül - nyilvántartásba vétel (tanúsítvány) nélkül folytat felnőttképzési tevékenységet. Jogszabálysértést követ el az a felnőttképzést folytató intézmény is, amely szerepel ugyan a nyilvántartásban, azonban képzési tevékenységét nem a jogszabályi előírásoknak megfelelően végzi. Minderre tekintettel indokolttá vált a nem megfelelő módon végzett felnőttképzési tevékenység szankcionálásának bevezetése. A felnőttképzést jogszerűtlenül folytató intézmények sértik a képzés - mint szolgáltatás - résztvevőinek, fogyasztóinak érdekeit, továbbá a jogszerűen eljáró más képző szervezetekkel szemben tisztességtelen piaci előnyhöz jutnak. Az ellenük való fellépésre a munkaügyi központok kapnának törvényes alapot, melyek ellenőrzik, hogy a felnőttképzési tevékenységet folytató intézmény szerepel-e a nyilvántartásban, tevékenysége megfelel-e a jogszabályi feltételeknek.

A törvény szerint a munkaügyi központ a felnőttképzési tevékenységet nyilvántartásba vétel nélkül folytató intézménnyel szemben bírságot szab ki, amelynek összege ötvenezer forinttól ötszázezer forintig terjedhet. Ha az intézmény továbbra is nyilvántartásba vétel nélkül folytatja felnőttképzési tevékenységét, a bírság ismételt kiszabása mellett a munkaügyi központ az intézményt a képzési tevékenységtől eltiltja.

A nyilvántartásban szereplő, ám a jogszabályi előírásoknak nem megfelelően működő intézménnyel szemben ugyancsak van helye bírság kiszabásának. Ezen összeg nagyságrendjének megállapítása a törvényben meghatározott keretek között a munkaügyi központ mérlegelési jogkörébe tartozik a jogszabálysértés súlyához igazodóan. A törvény a munkaügyi központ ellenőrzési tevékenységére az Áe. hatósági ellenőrzésre vonatkozó rendelkezéseit rendeli alkalmazni azzal, hogy a bizonyítási eljárásban szakértő kirendelése kötelező.

A 8. §-hoz

A regionális képző központok a foglalkoztatáspolitikai és munkaügyi miniszter irányítása alatt álló költségvetési szervek, amelyeket a miniszter létesít és működtet. A képző központ szervezeti és működési szabályzatát a miniszter hagyja jóvá. A képző központok alapfeladatait - elsősorban az egész életen át tartó tanulás, az emberierőforrás-fejlesztés országos és regionális feladataira, valamint az esélyegyenlőség javítására tekintettel - a törvényben foglaltaknak megfelelően szükséges bővíteni.

A 9. §-hoz

A törvény szerint a felnőttképzést folytató intézménynek az akkreditáció iránti kérelmet az NFI-hez kell benyújtania. A törvény újraszabályozza a más törvény felhatalmazása alapján akkreditált intézmények bejelentési kötelezettségét az NFI-hez a jelenlegi bonyolult szabályozás egyértelművé tétele, valamint a módosított Ftv. rendelkezéseivel való összhang megteremtése érdekében.

A törvény az intézményakkreditációra felkészülés céljából törvényi szintre emeli a feltételes akkreditáció kiadásának lehetőségét, valamint az egyszerűsített intézményakkreditációs eljárás részletes szabályainak megállapítását külön jogszabályra bízza.

A 10. §-hoz

A felnőttképzési akkreditációhoz fűződő jogorvoslati rendszert össze kell hangolni az Áe. szabályaival, valamint a közigazgatás továbbfejlesztésének 2001-2002. évekre szóló kormányzati feladattervéről rendelkező 1057/2001. (VI. 21.) Korm. határozattal. A felnőttképzést folytató intézmények és a felnőttképzési programok akkreditációjáról továbbra is a FAT dönt. Határozata ellen azonban nem törvényességi felügyeleti intézkedés kezdeményezésének, hanem az Áe. szerinti jogorvoslatnak van helye. A törvény a FAT határozata ellen benyújtott fellebbezés elbírálását a foglalkoztatáspolitikai és munkaügyi miniszterhez telepíti.

A 11. §-hoz

A törvény egyrészt a szakmai tanácsadó testület indokolatlanul magas létszámának csökkentését tartalmazza, másrészt az Fktv. 12. § (3) bekezdésével teremti meg az összhangot.

A 12. §-hoz

Az intézményakkreditáció érvényességi idejének megállapítását a jelenleg hatályos Fktv. tartalmazza, a programakkreditáció érvényességi idejét viszont alacsonyabb szintű jogszabály állapítja meg. Miután mind az intézményakkreditáció, mind a programakkreditáció a képzést folytató intézményeket érintő alapvető kérdés, ezért a programakkreditáció érvényességi idejét is törvényi szinten indokolt rendezni. Tekintve, hogy az akkreditációs ügyekben az NFI végzi a FAT döntésének előkészítését, a más törvény alapján akkreditált programokat is az NFI-hez kell bejelenteni. A törvény ennek megfelelően a bejelentési kötelezettség NFI felé történő teljesítését írja elő annak kihangsúlyozása mellett, hogy a FAT a bejelentés alapján külön eljárás nélkül adja ki a programakkreditációs tanúsítványt. A törvény a 9. §-hoz fűzött indokolásban kifejtettek szerint megteremti az Fktv. és az Ftv. közötti összhangot.

A 13. §-hoz

A korábban hatályos rendelkezés a törvény szerinti felnőttképzési támogatások igénybevételét kizárólag magyar állampolgárok számára tette lehetővé, amely az EU-csatlakozás után már nem lenne összhangban az uniós direktívákkal. Ezért indokolt az állampolgárságra való utalás törlése a törvényből.

A 14. §-hoz

A felnőttképzés állami támogatása elsősorban az esélyteremtés, az esélyegyenlőség céljának előmozdítását szolgálja a képzéshez való hozzáférésben, a szakképesítés megszerzésében. A munkaerő-piacon leghátrányosabb helyzetben lévők, az államilag elismert szakképzettséggel nem rendelkezők és a fogyatékos felnőttek támogatását célozza a normatív támogatás. A támogatással ez a réteg lehetőséget kap arra, hogy egyrészt munkaerő-piaci helyzetének stabilizálása érdekében piacképes szakképesítést szerezzen, másrészt egészségi állapotának megfelelő, egyéni boldogulását lehetővé tevő kompetencia birtokába jusson. A törvény 22. §-ának megfogalmazása a fogyatékos felnőttek képzésére nem egyértelmű. A § szövege olyan módon kerül pontosításra, hogy egyértelművé váljon, a fogyatékos felnőttek általános, nyelvi és szakmai képzése esetén egyaránt igényelhető a képzési normatíva. A fogyatékos felnőttek képzéseinek támogatása során további feltételként került meghatározásra a programakkreditáció.

A 15. §-hoz

A törvény lehetővé teszi a belső képzésnek az Flt.-ben meghatározott támogatását akkreditáció nélkül is. A munkáltató által szervezett belső képzés a felnőttek egyre bővülő körét érinti. Ezen felnőttek foglalkoztathatóságának megőrzése miatt indokolt, hogy képzésük akkreditáció nélkül is támogatható legyen.

A 16. §-hoz

A törvény újrafogalmazza az Fktv. 29. §-ának a rendszeresen végzett képzés fogalmát meghatározó 12. pontját annak egyértelműbbé tétele miatt.

A törvény új fogalomként használja a nem formális tanulást, ezért indokolt ezen fogalom definíciójának az értelmező rendelkezések közötti szerepeltetése is. A belső képzés ugyancsak új fogalomként jelenik meg a törvényben, azért ennek definiálása is szükségessé vált.

A 17. §-hoz

A törvény a fogyatékkal élő személyek adatainak kezelését írja elő a felnőttképzési tevékenységgel összefüggésben. A törvény garanciát teremt az állami támogatás jogszerű felhasználásának ellenőrzése céljából a felnőttképzésben részt vevő felnőttek adatainak a képzést folytató intézmények által a Minisztérium részére történő rendelkezésre bocsátására.

-----STARTING---POINT---VEGE---

A 18. §-hoz

A törvény hatályba léptető és hatályon kívül helyező rendelkezéseket tartalmaz. A törvény hatályon kívül helyezi az Fktv. 3. §-ának (3) bekezdését annak jogértelmezési problémája miatt, valamint arra tekintettel, hogy az e rendelkezésben megfogalmazott szakmai gondolat megjelenik a módosított Ftv.-ben. (A felsőoktatási intézményben a felnőtt hallgató részére nyújtott, az Ftv. hatálya alá tartozó, de állami támogatásban nem részesülő képzés a felnőttképzési támogatásra vonatkozó rendelkezések alkalmazása szempontjából felnőttképzési tevékenységnek minősül.)

Átmeneti rendelkezésként előírja továbbá, hogy az Országos Közoktatási Értékelési és Vizsgaközpont a felnőttképzési intézményekről vezetett nyilvántartását mely időpontig köteles átadni az illetékessé váló munkaügyi központnak.