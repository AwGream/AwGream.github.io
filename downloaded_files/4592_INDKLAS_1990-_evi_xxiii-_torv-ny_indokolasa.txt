1990. évi XXIII. törvény indokolása

az oktatásról szóló 1985. évi I. törvény módosításáról

-----STARTING---POINT---ALTALANOS--- 

1. A magyar társadalom alapvető változások időszakában él. A társadalmi-politikai rendszer átalakulása az oktatásról szóló 1985. évi I. törvény (a továbbiakban: oktatási törvény) módosítását is szükségessé teszi.

Ki kell iktatni az oktatási törvényből a megszűnt társadalmi-politikai berendezkedésre utaló és azzal összefüggő rendelkezéseket; gondoskodni kell az 1989. évi XXXI. törvénnyel történt alkotmánymódosítás következtében szükséges jogszabálymódosításokról; lehetővé kell tenni, hogy az oktatási törvény hatálya alá tartozó nevelési-oktatási tevékenységeket - megfelelő intézmények létesítésével, fenntartásával - természetes személyek, egyházak, alapítványok és más jogi személyek is végezhessenek, s e tevékenységüket vállalkozásként folytathassák; fejleszteni kell a nevelési-oktatási intézmények önállóságát az óvodai nevelés és a közoktatás intézményei vonatkozásában az önálló gazdálkodási jog megszerzésének szabályozásával, a felsőoktatásban pedig a miniszteri hatáskörök radikális csökkentésével.

Az állampolgári és az emberi jogok érvényesülését az oktatás területén is az Alkotmány rendelkezéseinek megfelelően kell biztosítani. Ezért rendelkezni kell arról, hogy a tanuló állampolgárok juttatásaiban, kedvezményeiben a hittudományi intézmények hallgatói is részesüljenek, továbbá arról, hogy a külföldön való tanulás adminisztratív korlátozásoktól mentessé váljék.

Az oktatási törvény módosítására javasolt rendelkezések az előbbiek megvalósítását, valamint a közigazgatási dereguláció feladatainak teljesítését is szolgálják.

2. A jelenlegi jogszabálymódosítás során nem lehetett figyelembe venni egyes - a nevelési-oktatási rendszert érintő, de még csak készülő - törvényi szabályozásokat, így az államháztartásról szóló törvénytervezetet, amely a nevelés-oktatás finanszírozásának új szabályozásával hat majd az oktatási törvénynek az ingyenességet deklaráló rendelkezésére, továbbá az önkormányzatokról készülő törvénytervezetet, amely a tanácsi nevelési-oktatási intézmények és az önkormányzatok viszonyát illetően készít elő az oktatási jogszabályokban is érvényesítendő változásokat.

Hasonlóképpen még nem időszerű az oktatási törvénynek az alap- és középfokú oktatás struktúrájára vonatkozó rendelkezései általános érvényű módosítása sem. A magyar közoktatás helyzete - többek között az intézményrendszer strukturális elmaradottsága, teljesítményének, hatékonyságának a növekvő igényekhez és a nemzetközi követelményekhez mérten vitatható színvonala - miatt ugyanis a közoktatási rendszer átfogó, radikális strukturális és tartalmi reformja szükséges. Az erre vonatkozó oktatáspolitikai koncepció kidolgozása folyamatban van, elkészülte után a Művelődési Minisztérium vitára bocsátja. A reform kérdéseiben ugyanis szakmai, valamint a gazdasági, társadalmi, politikai összefüggésekre tekintettel társadalmi-politikai megegyezés is szükséges.

Ennek létrejötte előtt a közoktatási intézményrendszert érintően csak a tényleges helyzetnek megfelelő módosítások szabályozhatók.

A jelenlegi körülmények között a felsőoktatási intézményekbe való felvétel tekintetében is csak a lehetőségek mérsékelt bővítésére és a kötöttségek lazítására lehet vállalkozni. A képzési keretek lényeges bővítése, valamint a készülő országos alaptanterv követelményeire épülő egységes értékelési és vizsgarendszer előreláthatóan 1993-tól teszi lehetővé a felvételi vizsgarendszer megszűnését.

A javasolt módosítás nem foglalkozik a nyitott felsőfokú képzés problémájával sem, mert azt a felnőttképzés egészének áttekintése keretében kell vizsgálni és értékelni, továbbá nem terjedhetett ki a szabályozás időszakában tárgyalás alatt álló, döntésre azonban még nem jutott kérdésekre, többek között az egyetemeknek a tudományos minősítésben való részvételére.

Mivel a Javaslat az oktatási törvény módosításával csak a legsürgetőbb problémák megoldására vállalkozik, az oktatáspolitikai koncepció kidolgozását és az ahhoz kapcsolódó átfogó jogi szabályozást nem teszi mellőzhetővé.

-----STARTING---POINT---RESZLETES---

Az 1. §-hoz

A társadalmi-politikai változások meghaladottá tették az oktatási törvény bevezető részének az oktatás célját tartalmazó rendelkezését és a szocializmus társadalmi rendjére utaló szabályát.

A lakosság egészségügyi helyzete szükségessé teszi, hogy az egészséges életmód kialakítását az oktatás is segítse, feladatai ezzel kiegészüljenek.

A törvényjavaslat azonban az oktatás célját csak annyiban módosítja, amennyiben az a jelenlegi átmeneti helyzetben - közmegegyezés nélkül - lehetséges.

A 2. §-hoz

Az Alkotmány az állampolgári kötelességek között már nem szabályozza az általános műveltség és a szakmai ismeretek gyarapítására vonatkozó kötelességet, viszont vállalja, hogy az ifjúság oktatására is különös gondot fordít. Az alkotmánymódosítás az oktatási törvény céljának módosítását is szükségessé teszi.

A 3. §-hoz

A Javaslat az államnak a nevelés-oktatás területén vállalt feladatait az állampolgárok művelődéshez való jogához kapcsolódó nevelési-oktatási tevékenységekre szűkíti. Ezzel a módosítással elkülöníti azokat a nevelési-oktatási tevékenységeket, amelyeket - az egész társadalmat terhelő kötelezettségként - az államnak nem indokolt vállalnia. Ezekről a nevelési-oktatási tevékenységekről - állami feladattá tétel nélkül is - a megfelelő állami szervek gondoskodnak.

A nevelési-oktatási rendszernek az oktatási törvény 13. §-ában felsorolt intézményei körét a Javaslat az egyházak hittudományi intézményeivel kibővíti.

Az egyház és az állam alkotmányos különválasztása értelmében az államnak nem feladata, hogy a hittudományi intézményekben folyó oktatásról állami kötelezettségként gondoskodjék. Ez azonban nem zárja ki, hogy az állam a hittudományi oktatást anyagi kötelezettség vállalásával támogassa.

Az állam az általa vállalt feladatok ellátásáról nevelési-oktatási intézmények létesítésével, fenntartásával gondoskodik. A tanácsokról szóló 1971. évi I. törvény és a végrehajtásáról rendelkező 11/1971. (III. 31.) Korm. rendelet szabályozza, hogy a lakosság tekintetében a megfelelő szintű tanácsoknak milyen ellátási kötelességük van, azaz milyen jellegű nevelési-oktatási intézményekről kell gondoskodniuk.

A Javaslat lehetővé teszi, hogy az államot terhelő feladatok ellátásában - megbízás alapján, pl. adott községben az állami óvoda működésére igényt tartó szülők gyermekeinek óvodai nevelésével - nem állami nevelési-oktatási intézmények létesítői, fenntartói is részt vehessenek.

A 4. §-hoz

Eredetileg az általános iskolai oktatás ingyenességét a Magyar Népköztársaság Alkotmányáról szóló 1949. évi XX. törvény 48. §-ának (2) bekezdése, a középfokú oktatásban tanuló tankötelesek oktatásának ingyenességét pedig a Magyar Népköztársaság oktatási rendszeréről rendelkező 1961. évi III. törvény 5. §-a, illetőleg a középfokú oktatás tandíjmentességét a 26. §-ának (1) bekezdése szabályozta.

Az oktatási törvény 6. §-a a nevelés-oktatás költségeinek viselésére vonatkozó korábbi szabályozásokat átvette és kimondta az óvodai nevelés, valamint a felsőfokú alapképzés ingyenességét is.

Ezt a szabályozást a Javaslat annyiban módosítja, hogy az ingyenességet az állami nevelési-oktatási intézményben folyó nevelésre, oktatásra korlátozza. Rendelkezése a nem állami nevelési-oktatási intézmények létrejöttének a Javaslatban szabályozott lehetőségére tekintettel szükséges, mert az állam anyagi kötelezettségeire vonatkozó átfogó szabályozásig az oktatási törvénynek a nevelés-oktatás ingyenességét szabályozó rendelkezéseit fenn kell tartani. Az oktatási törvény 6. §-ának módosítása tehát nem értelmezhető az állam korábbi kötelezettségvállalása ismételt szabályozásának, a távolabbi jövőre vonatkozó megerősítésének.

Az 5. §-hoz

A megváltozott társadalmi-politikai viszonyoknak megfelelően a Javaslat a nevelési-oktatási intézmények rendszerébe az egyházak hittudományi intézményeit is bevonja.

A hittudományi intézményekben egyetemi és főiskolai szintű képzés folyik; ennek megfelelően felsorolásukat az egyetemekről és a főiskolákról kiadandó országgyűlési, illetőleg minisztertanácsi határozat tartalmazza.

A 6. §-hoz

A nem állami nevelési-oktatási intézmények működésének lehetővé tétele miatt a működés anyagi fedezetére vonatkozó jelenlegi jogi szabályozás kibővítése is szükséges.

A Javaslat az oktatási törvény 14. §-a (2) bekezdésének első mondatában az állami, majd a nem állami nevelési-oktatási intézmények tevékenységének anyagi forrásait szabályozza, végül az egyéb bevételek forrásként való megjelölése az állami és a nem állami intézményekre egyaránt vonatkozik.

Az állami oktatási intézmények költségvetésének megjelölt forrásai - az állami költségvetési támogatás és a létesítő, illetőleg a fenntartó hozzájárulása - az intézmények tanulóinak, hallgatóinak az oktatási törvény és a végrehajtási jogszabályai alapján járó, az oktatási intézmény által nyújtott juttatások és kedvezményes szolgáltatások fedezetéül is szolgálnak. Ennek megfelelően a nem állami oktatási intézmények tanulóit, hallgatóit az említett jogszabályok alapján megillető juttatások, kedvezményes szolgáltatások anyagi fedezete is a létesítő, illetőleg a fenntartó által nyújtott pénzellátás.

A nem állami nevelési-oktatási intézményekben folyó nevelés-oktatás feltételeinek biztosításához az állam már 1990-ben is, az állami költségvetésről szóló 1989. évi L. törvényben foglaltak szerint hozzájárul.

Az oktatási törvény 10. §-ának (1) bekezdése kimondta a nevelési-oktatási intézmények szakmai önállóságát, ez azonban az óvodai nevelés, az alap- és középfokú nevelés-oktatás, valamint az alapfokú művészetoktatás területén - a gazdasági önállóság hiánya miatt - a gyakorlatban nem érvényesülhetett. E tapasztalatok alapján biztosítja a Javaslat az önállóan működő nevelési-oktatási intézmények számára a jogi személyiséget és az önálló gazdálkodási jog megszerzésének lehetőségét.

A 7. §-hoz

A Javaslat a nem állami nevelési-oktatási intézmények számára lehetővé teszi, hogy tevékenységüket vállalkozási tevékenységként folytassák, azaz nyereséget is biztosító díjazást igényeljenek.

Erre akkor is mód van, ha a nem állami nevelési-oktatási intézmény - szerződés (megbízás) alapján - állami nevelési-oktatási feladatot lát el. Ebben az esetben azonban a díjazást a megbízó fizeti, míg az intézmény tevékenysége a gyermekek, tanulók, hallgatók irányában az oktatási törvény 6. §-ában foglaltaknak megfelelően ingyenes.

A nem állami nevelési-oktatási intézmény abban az esetben lát el állami nevelési-oktatási feladatot, ha arra megbízást kapott. Az oktatási törvény új 18/A. §-ának (2), illetőleg (3) bekezdése a megbízásra jogosultakat is meghatározza.

A Javaslat szabályozza - bár ennek jelenleg sincs akadálya -, hogy az állami nevelési-oktatási intézmények megállapodás alapján, ellenszolgáltatásért végezhetnek olyan nevelési-oktatási tevékenységeket, amelyek nem tartoznak a rájuk vonatkozó jogszabályokban, illetőleg szakmai dokumentumokban (pl. a nevelési programban, nevelési-oktatási tervben) meghatározott feladataik közé.

Ez a lehetőség a megbízás alapján állami feladatot végző nem állami nevelési-oktatási intézményt is megilleti, a megbízás körén kívüli tevékenysége vonatkozásában.

A 8. §-hoz

A szinte kizárólagos állami intézménylétesítési, -fenntartási monopólium megszüntetését az indokolja, hogy biztosítani kell egyfelől a szülők és a gyermekek, tanulók számára az igényeiknek és a lehetőségeiknek megfelelő nevelési-oktatási intézmények közötti választás lehetőségét, másfelől - az általános indokolásban már említettek szerint - a vállalkozás jogának érvényesülését.

A 9. §-hoz

A Javaslat a természetes személyek és - a tanácsok kivételével - valamennyi jogi személy által létesített óvoda, alap- és középfokú nevelési-oktatási intézmény, valamint alapfokú művészetoktatási intézmény működésének megkezdéséhez engedélyezést ír elő.

Az előbb említett intézmények közül iskola működése megkezdésének engedélyezését a feladat ellátása tárgyi és személyi feltételeire egy évre szükséges pénzügyi biztosítéktól is függővé teszi.

A feladat a létesített nevelési-oktatási intézménynek a működés megkezdése idején vállalt konkrét feladata, adott esetben az oktatásnak egy évfolyamon való megkezdése is lehet.

A működés megkezdését a Javaslatban meghatározott tanácsi szerv köteles engedélyezni, ha a nevelési-oktatási intézmény az azonos jellegű intézményekre előírt feltételeknek megfelel és a pénzügyi biztosítékot is igazolták.

Az engedélyezés alapjául szolgáló feltételeket miniszteri jogszabály állapítja meg.

Az engedélyezési eljárás a nevelési-oktatási intézmény „szolgáltatását” igénybe vevők számára a működés feltételei tekintetében kíván biztosítékot nyújtani.

A tanácsi nevelési-oktatási intézmények működésének megkezdését a tanácsok ellátási kötelezettségére és arra tekintettel, hogy a feladat ellátásához szükséges pénzeszközök jelentős részét az állami költségvetés biztosítja, a Javaslat nem vonja engedélyezés alá.

A 10. §-hoz

A nem tanácsi nevelési-oktatási intézmények tevékenységének irányítására a Javaslat a létesítő, illetőleg a fenntartó jogát ismeri el, egyebekben az irányítás elveit nem érinti; a tanácsi intézmények tekintetében továbbra is a helyi-területi irányítás érvényesül.

A nevelési-oktatási intézmények törvényes működése társadalmi és egyéni érdek, amelynek biztosítékául tanácsi intézmények vonatkozásában a helyi-területi irányítás, nem tanácsi intézmények vonatkozásában pedig a hatósági ellenőrzés szolgál.

A hatósági ellenőrzési jog a tanácsi szervek és a nem tanácsi nevelési-oktatási intézmények között nem jelent hierarchikus kapcsolatot. Arra nyújt lehetőséget, hogy az államigazgatási szerv gyakorolja a részére jogszabályban megállapított hatósági jogköröket, ha a nevelési-oktatási intézmény működése jogszabályt sért vagy az ott folyó szakmai tevékenység nem felel meg az előírt követelményeknek.

A 11. §-hoz

A nem állami felsőoktatási intézményekben folyó nevelési-oktatási tevékenységre csak az ágazati irányító hatáskör érvényesülése indokolt, ezért a Javaslat az oktatási törvény 23. §-ában szabályozott intézményirányítást az állami felsőoktatásra korlátozza.

Az egyes irányítási hatáskörök szabályozását az oktatási törvény 19. §-ának (3) bekezdése a Minisztertanács hatáskörébe utalta, ezért az ágazati irányító hatáskör új tartalmát az oktatási törvény végrehajtására kiadott 41/1985. (X. 5.) MT rendelet módosításáról szóló minisztertanácsi rendelet tartalmazza.

A 12. §-hoz

A Javaslat a nem állami alap- és középfokú iskolába, valamint az alapfokú művészetoktatási intézménybe való felvételt megtagadó határozat elleni fellebbezés lehetőségét - a nem állami intézmények tevékenységének vállalkozás jellegére tekintettel - arra az esetre korlátozza, amikor a Javaslat 7. §-a szerinti megbízás alapján állami feladatot látnak el. Egyéb esetben a döntésük elleni jogorvoslat lehetősége a vállalkozás szabadságát sértené.

A 13-14. §-hoz

A Javaslat a pedagógusokra és az oktatókra vonatkozó rendelkezéseket az 1989. évi XXXI. törvénnyel módosított Alkotmánnyal összhangba hozza, továbbá a pedagógus- és oktatói állások betöltésére előírt kötelező - a gyakorlati tapasztalatok szerint formális - pályázati rendszert megszünteti.

A jövőben a munkáltatótól függ, hogy a munkakört pályázat alapján vagy egyéb módon tölti be.

A 15. §-hoz

A Javaslat a nem állami óvodába való felvételt megtagadó döntés tekintetében is szabályozza a 12. §-nál részletesen kifejtett fellebbezési korlátozást.

A 16. §-hoz

A Javaslat a tanácsok, az állami költségvetési szervek és a gazdálkodó szervezetek óvodáira korlátozza az oktatási törvény azon rendelkezéseinek kötelező alkalmazását, amelyek ütközhetnek a vállalkozói érdekekkel.

A 17. §-hoz

A tanulmányi idő megrövidítését a Javaslat a felsőoktatási intézmények hallgatói számára is lehetővé teszi, továbbá felveszi az oktatási törvénybe a tanulmányokkal kapcsolatos felmentés és mentesítés lehetőségére vonatkozó rendelkezéseket.

Az említett tanulmányi kérdésekről részletesen az egyes iskolafokokra vonatkozó miniszteri jogszabályok, illetőleg a felsőoktatásban az intézményi tanulmányi és vizsgaszabályzatok rendelkeznek.

A 18. §-hoz

A Javaslat - összhangban a társadalmi-politikai változásokkal - a neveléssel és az oktatással, az iskolai élettel, az iskola és társadalmi környezete közötti kapcsolatokkal összefüggő, valamint külön jogszabályokban meghatározott további ügyekben eddig az ifjúsági szervezetek részére biztosított jogköröket is a tanulók, hallgatók közösségeire, illetőleg a diákönkormányzati szervekre ruházza.

Az ifjúsági szervezetek érdekképviseleti, érdekvédelmi feladata, jogállása a nevelési-oktatási intézményeken belül a Javaslat rendelkezése folytán megszűnik.

A 19. §-hoz

A 16. §-ban foglaltaknak megfelelően a Javaslat az alap- és középfokú iskolák tekintetében is lehetővé teszi a vállalkozói érdekekkel ütköző törvényi rendelkezések alkalmazásának mellőzését.

A 20. §-hoz

Az oktatási törvénynek az általános iskola feladatára vonatkozó rendelkezése módosítását az tette szükségessé, hogy a jövőben alapfokú nevelés-oktatás nem csak az általános iskolában folyik.

A 21. §-hoz

A 12. §-ban foglaltakkal összhangban kell módosítani az általános iskolai felvétellel kapcsolatos szabályokat is.

A 22-24. §-hoz

A Javaslat a tényleges helyzetnek megfelelően szabályozza, hogy a gimnáziumban alapfokú nevelés-oktatás is folyhat. Tekintettel azonban arra, hogy ehhez központi nevelési-oktatási tervek még nem készültek, a Javaslat ezt a tevékenységet az oktatási törvény 24. §-a, illetőleg a kísérletek folytatására, egyedi megoldások alkalmazására vonatkozó miniszteri jogszabály hatálya alá utalja.

Az alapfokú nevelés-oktatás alsó szakaszának feladatait a gimnázium a Javaslat szerint sem vállalhatja; a tanulók csak az általános iskola negyedik évfolyamának elvégzése után folytathatják gimnáziumban az alapfokú iskolai tanulmányaikat.

Az alapfokú nevelést, oktatást folytató gimnáziumok közül egyesek az általános iskola felső négy, mások az utolsó két évfolyama feladatait látják el, ezért az ilyen gimnáziumok évfolyamainak számát csak a felső határ meghatározásával lehet szabályozni.

Az érettségi vizsga és a záróvizsga idejére vonatkozó rendelkezés módosítása is az előbbiekkel függ össze.

A 25-26. §-hoz

A Javaslat bővíti a szakközépiskolában és a szakmunkásképző iskolában kiegészítő képzésben való részvétel, s ennek eredményeképpen a munkába állás lehetőségét.

A 27. §-hoz

A hatályos szabályozás a gépíró és gyorsíró szakiskolában letehető alapfokú szakmai minősítő vizsgáról rendelkezik.

A Javaslat a kiemelkedő teljesítményt nyújtó tanuló részére a tudásának megfelelő - magasabb szintű - szakmai minősítő vizsga letételét is lehetővé teszi.

A 28. §-hoz

A Javaslat az igényeknek megfelelően lehetőséget ad arra, hogy a speciális szakiskolában azok a fiatalok is tanulhassanak, akik nem fogyatékosok, de szakközépiskolában vagy szakmunkásképző iskolában nem tudnak a tanulmányi követelményeknek eleget tenni. Az említettek oktatását illetően a különbség az oktatott szakmákban is mutatkozik.

A betanítottmunkás-képzés a fogyatékos és a nem fogyatékos fiatalok számára egyaránt folytatható.

A munkába állást elősegítő képzés mellett több speciális szakiskolában folyik az életkezdésre, a családi életre felkészítő oktatás; indokolt ezekkel a szakiskola képzési célját kibővíteni.

A 29-30. §-hoz

A nem állami középfokú iskolába való felvétel szabályai tekintetében is szükséges a vállalkozói érdekek figyelembevétele. Ennek megfelelően a Javaslat lehetővé teszi az oktatási törvénynek a felvételi korhatárt megállapító és a felvételi vizsgát korlátozó rendelkezéseitől való eltérést.

A 12. §-ban foglaltakkal összhangban a Javaslat a középfokú iskolába való felvétellel kapcsolatos szabályokat is módosítja.

A 31. §-hoz

Kívánatos, hogy a felsőoktatási intézmények együttműködése ne korlátozódjék a területi együttműködésre. A Javaslat ezért az együttműködés szervezeti lehetőségeit bővíti.

A 32. §-hoz

Az oktatási törvény jelenleg is lehetővé teszi egyes szakokon a felvételnek a 102. § (1) bekezdésében megállapított általános felvételi feltételeken kívül, további feltételekhez kötését. A Javaslat ezeket a döntéseket - a felsőoktatási intézmények önállóságának teljessé tétele érdekében - az intézmények hatáskörébe utalja.

Feljogosítja továbbá a felsőoktatási intézményeket arra, hogy a felvételi vizsgát egyes szakok, illetőleg a jelentkezők meghatározott köre tekintetében mellőzzék. Nyilvánvaló, hogy e lehetőség érvényesülését az állami felsőoktatási intézmények pénzügyi helyzete nagymértékben korlátozza.

A nem állami felsőoktatási intézmények vonatkozásában a felvételi vizsgáról való döntést még szabadabbá kell tenni.

A 33. §-hoz

A Javaslat a felsőoktatási intézménynek a felvételt megtagadó döntése elleni fellebbezés lehetőségét a jogszabálysértésre korlátozza. Fellebbezésnek - a felvételi vizsgaeredményt befolyásoló szabálytalanság kivételével - a felvétellel kapcsolatos bármely jogszabályi rendelkezés megsértése miatt helye van. A vizsgaeredmény értékelésével kapcsolatos szabálytalanság miatt a felsőoktatási intézményekbe való felvételről szóló miniszteri jogszabály alapján, még a felvételi döntés előtt lehet panaszt tenni.

A fellebbezés elbírálását a Javaslat a felsőoktatási intézmény vezetőjének hatáskörébe utalja, ezzel megszünteti a felvételi ügyekbe az irányító minisztériumok beavatkozási lehetőségét.

A 34. §-hoz

Az alapképzés ingyenességének eseteit, valamint az ezen kívüli esetekben a tandíj fizetésének szabályait miniszteri jogszabály határozza meg.

A Javaslat arra az esetre, amikor az alapképzés nem ingyenes, a tandíj szabályozásánál és megállapításánál a tanulmányi eredményen kívül más tényező figyelembevételét is lehetővé teszi. Ezzel még az oktatás finanszírozásának új rendje előtt mód nyílik a költségviselés szabályainak módosítására.

Az oktatás költségeire vonatkozó törvényi rendelkezést - összhangban a 4. § rendelkezésével - az állami felsőoktatási intézményekre kell korlátozni.

A nem állami felsőoktatási intézményekben folyó oktatás költségéről, annak viseléséről az oktatási törvény nem rendelkezik.

A 35. §-hoz

A Javaslat megszünteti a tantervi irányelveket, amelyek eddig az irányító miniszterek eszközei voltak az egyes szakokon folyó képzés tartalmának meghatározásához.

A jövőben a képzés tartalmát az irányító miniszterek a „kimenet felől” szabályozzák, amikor a képesítés megszerzésének feltételeit meghatározzák. Ezek az általánosan kötelező tantárgyakat, a szigorlati tantárgyakat, az államvizsga tantárgyait, valamint a nappali tagozaton folyó képzés időtartamát foglalják magukban, megjelölve a végzettség szintjét is.

A 36. §-hoz

Az egyetemi doktori fokozatot szerzőket külön jogszabályban meghatározott feltételek fennállása esetén kitüntetéssel lehet doktorrá avatni. A kitüntetéses doktorrá avatást az Elnöki Tanács engedélyezte.

Magyarország megváltozott államformájára és az Elnöki Tanács megszűnésére tekintettel a Javaslat a vonatkozó törvényi rendelkezést az Alkotmány módosításáról rendelkező 1989. évi XXXI. törvény 38. §-ának (1) és (2) bekezdésében foglaltak szerint módosítja.

A 37. §-hoz

Az Alkotmánynak az 1989. évi XXXI. törvénnyel megállapított 30/A. §-a (1) bekezdésének i) pontja a köztársasági elnök hatásköreként szabályozza az egyetemi tanár kinevezését és felmentését. A Javaslat az oktatási törvény rendelkezését ezzel összhangba hozza.

Az egyetemek, főiskolák magas rangú oktatóinak társadalmi elismerését fejezi ki a Javaslat azzal, hogy a tanárok, illetőleg a docensek részére - a felsőoktatási intézmény tanácsának hozzájárulása esetén - lehetővé teszi a munkakör megjelölésének címként való viselését akkor is, ha a tanári, docensi munkaviszony nem nyugdíjazás folytán szűnik meg.

A 38. §-hoz

A Javaslat a külső szakemberek megbecsülésének további lehetőségeként meghívott egyetemi, főiskolai tanári és docensi címet létesít.

A 39. §-hoz

A természetes személyek és a jogi személyek nevelési-oktatási intézménylétesítési joga a felsőoktatásban is a szabályozás differenciálását teszi szükségessé.

A Javaslat az állami egyetem létesítését és megszüntetését az Országgyűlés, az állami főiskola létesítését és megszüntetését pedig a Minisztertanács hatáskörébe utalja, a nem állami felsőoktatási intézmények tekintetében pedig hozzájárulást ír elő.

A nem állami felsőoktatási intézmények létesítéséhez való hozzájárulás jogintézménye az említett intézményekre vonatkozó feltételek szabályozását teszi szükségessé. Erre a Javaslat a Minisztertanácsot hatalmazza fel.

A 40. §-hoz

A Javaslat fenntartja az egyetemi karok, egyetemen szervezett főiskolai karok minisztertanácsi létesítését, az egyetemi továbbképző intézetek létesítéséről azonban nem rendelkezik, így az intézményi hatáskörbe kerül.

A nem állami egyetemi karok, illetőleg egyetemen szervezett főiskolai karok létesítéséhez csak minisztertanácsi hozzájárulás szükséges.

Az egyetemi karoknál kisebb szervezeti egységek létesítésére és megszüntetésére vonatkozó hatáskört nem szükséges jogszabályban rendezni, ennek eredményeként az említett kérdésekben való döntés a felsőoktatási intézmények hatáskörébe kerül.

A 41. §-hoz

A címzetes, illetőleg meghívott egyetemi és főiskolai tanári, docensi cím adományozását a Javaslat a felsőoktatási intézmények hatáskörébe utalja.

Az adományozó intézmény szabályzatban a címmel járó jogokat biztosíthat, illetőleg kötelességeket állapíthat meg.

A 42. §-hoz

A felsőoktatási intézmények önállóságának növelése érdekében a Javaslat kivonja a jogi szabályozás alól az intézményekben működő szakmai testületeket, így azok összetételét, létrehozásának és működésének rendjét, továbbá hatáskörüket kizárólag a felsőoktatási intézmény szervezeti és működési szabályzata határozza meg.

A Javaslat a felsőoktatási intézményekben működő tanácsok közül csak az intézményi tanácsokról rendelkezik, s ezzel a kari tanács, valamint az önálló oktatási szervezeti egység tanácsa tagjainak meghatározása intézményi hatáskörbe kerül.

Ugyanakkor a jelenleginél szélesebb körben indokolt meghatározni azoknak a testületeknek a körét, amelyekben a képzésben érdekelt szervek - ideértve pl. a vállalatokat is - képviselőinek, továbbá intézményen kívüli kiváló szakembereknek részvételét is biztosítani kell.

A 43. §-hoz

A Javaslat a módosított Alkotmánnyal, valamint az intézménylétesítéssel összhangban szabályozza a felsőoktatási intézmények vezetőinek megbízását és felmentését.

Az egyetemi rektor megbízására és felmentésére vonatkozó rendelkezést - bár a módosított Alkotmány szabályozza - a teljesség érdekében indokolt a főiskola főigazgatójára vonatkozó szabályozással együtt az oktatási törvényben is megtartani.

Az oktatási törvény csak a rektor, valamint a főiskola főigazgatója megbízásáról és felmentéséről rendelkezik, s ezzel a szervezeti egységek vezetőinek megbízása, illetőleg felmentése is átmegy a felsőoktatási intézmények hatáskörébe.

A 44. §-hoz

Az oktatási törvény 128. §-a előírta, hogy a felnőttek oktatására a törvény rendelkezéseit az „ISKOLAI NEVELÉS-OKTATÁS” című harmadik résznek „A felnőttek iskolai oktatása” című VI. fejezetében foglalt eltérésekkel kell alkalmazni. Ennek megfelelően a VI. fejezet meghatározta a felnőttoktatás sajátos formáit, valamint az egyes oktatási fokokra, intézményekre, a felvételre, a tanulók, hallgatók jogaira és kedvezményeire vonatkozó eltérő rendelkezéseket szabályozott.

A Javaslat a felnőttek oktatásának az oktatási törvényben szabályozott intézményrendszerét és szabályait - az előbbiek szerinti eltérő rendelkezéseket - a meglévő állami iskolai rendszerű oktatásra korlátozza. Ezzel lehetővé válik, hogy a nem állami oktatási intézményekben a felnőttoktatás e szabályozástól függetlenül, az oktatási törvényben alapesetnek tekintett nappali tagozaton folyó nevelés-oktatás szabályai szerint történjék. Mindezekből az is következik, hogy nem állami felnőttoktatási intézményként olyan iskola is működhet, amilyen az állami iskolai rendszerű felnőttoktatás intézményei között nem fordul elő.

A 45. §-hoz

A dolgozók iskoláinak önálló keresettel nem rendelkező tanulói, hallgatói a diákigazolványról szóló miniszteri jogszabály alapján már részesülnek az oktatási törvény 33. §-a (1) bekezdésének f) pontjában megjelölt kedvezményekben, ezért a törvény megfelelő módosítása indokolt.

A 46-47. §-hoz

A Javaslat a zeneiskolai felvételre és a tandíjra vonatkozó rendelkezések hatályát - előbbieket a 12. §-ban foglaltakkal összhangban - az állami zeneiskolákra korlátozza.

A 48. §-hoz

A Javaslat az állami, illetőleg a nem állami diákotthonok, kollégiumok tekintetében is differenciáltan szabályozza a felvételről való döntést, valamint a felvételt megtagadó döntés elleni fellebbezés lehetőségét.

Az óvodai, iskolai felvétellel egyezően csak akkor teszi lehetővé a fellebbezést, ha az intézmény a diákotthoni nevelést, oktatást a 7. §-ban szabályozott megbízás alapján látja el.

A 49. §-hoz

A Javaslat a magyar állampolgárok külföldi tanulmányaira vonatkozó rendelkezéseket az állami ösztöndíjra vonatkozó utalással kiegészíti, a külföldi tanulmányok engedélyezését pedig a tankötelesekre korlátozza.

Az anyagi fedezetet arra az időtartamra kell igazolni, amelyre az engedélyt kérik.

Tanköteles esetében sincs szükség engedélyre, ha a tanulmányok folytatására abban az országban kerül sor, ahol a tanköteles magyar állampolgár közeli hozzátartozója hivatalos kiküldetésben van vagy munkát vállalt.

A tanulmányok külföldön történő folytatását azonban nyilvántartás céljából ilyen esetben is be kell jelenteni.

Az 50. §-hoz

A Javaslat az oktatási törvény rendelkezéseit továbbra sem terjeszti ki a hittudományi egyetemekre és főiskolákra, hiszen azok jellege a törvény szabályainak alkalmazását kizárttá teszi.

A hittudományi egyetemen, illetőleg főiskolán szerzett oklevél elismerésére vonatkozó törvényi rendelkezést a Javaslat is fenntartja.

Új rendelkezése, hogy a hittudományi egyetemek és főiskolák hallgatóit a felsőoktatási intézmények hallgatóit jogszabályok alapján megillető juttatásokban, kedvezményekben részesíti, és elrendeli e tanulmányok munkaviszonyban töltött időként való figyelembevételét. Mindezt a hittudományi intézményekben folyó képzés társadalmi jelentőségének és a tanuló állampolgárok egyenjogúságának elismerése teszi indokolttá.

Az 51. §-hoz

Az értelmező rendelkezések között az állami nevelési-oktatási intézmények meghatározása is szükséges, tekintettel arra, hogy a Javaslat rendelkezései folytán ezekre sok esetben eltérő rendelkezések vonatkoznak.

A Javaslat - összhangban más jogszabályokkal - kivonja a külföldiek köréből azokat a magyar állampolgárokat, akiknek állandó lakóhelye külföldön van.

-----STARTING---POINT---VEGE---

Az 52. §-hoz

Az oktatási törvény módosítása következtében a miniszteri oktatási jogszabályok többsége jelentős módosításra szorul, s emellett új szabályozások is szükségesek. A Javaslat a hatálybalépésről a feladatok figyelembevételével rendelkezik.

Az egyetemek és a főiskolák intézményrendszerére vonatkozó jogi szabályozás helyét a jövőben a Javaslat 5. §-ában foglaltak szerinti országgyűlési, illetőleg minisztertanácsi határozatok foglalják el, ezért az e tárgyban kiadott jogszabályok hatályon kívül helyezhetők.