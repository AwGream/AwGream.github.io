2013. évi XL. törvény indokolása

az egészségügyet érintő egyes törvényeknek az egészségügyi szakellátási felelősséggel kapcsolatos, valamint egyes közszférában foglalkoztatott egészségügyi dolgozók foglalkoztatási helyzetével összefüggő módosításáról

-----STARTING---POINT---ALTALANOS--- 

A törvény az egészségügyi ellátórendszer struktúrájának szervezésével, az egészségügyi szakellátási feladat ellátásért való felelősséggel összefüggő egyes szabályokat rendezi. A törvény összességében hat törvény módosítását foglalja magában, így követve az egészségügyi ellátórendszer átalakításának folyamatát, két fő területet kiemelve:

- egyrészt a járóbeteg-szakellátás biztosításával összefüggő szakellátási feladatok és felelősség kereteit szabályozza,

- másrészt a szakellátási felelősségben bekövetkező változások révén a közszolgáltatás biztosításáért fennálló felelősség szabályait rendezi,

és ezzel a szakellátási felelősséget hozzáigazítja az egészségügyi ellátórendszerben az elmúlt két évben bekövetkezett jelentős mértékű strukturális változásokhoz.

A törvény két hangsúlyos pontja az egészségügyről szóló 1997. évi CLIV. törvény (a továbbiakban: Eütv.) módosítása, amely a törvényi szabályok közé beilleszti a járóbeteg-szakellátással összefüggő állami és önkormányzati feladatok meghatározását, valamint az egészségügyi ellátórendszer fejlesztéséről szóló 2006. évi CXXXII. törvény (a továbbiakban: Eftv.) módosítása, amely pedig rendezi a szakellátási felelősség biztosításával összefüggő szabályokat.

Ezen két törvény jelenti tehát elsődlegesen a törvény alapját, amelyek egymással szoros összefüggésben rendezik az egészségügyi szakellátásért vállalt felelősség szabályait, fókuszálva a járóbeteg-szakellátás biztosítására. Figyelemmel arra, hogy a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) 13. § (2) bekezdése alapján törvény a helyi közügyek, valamint a helyben biztosítható közfeladatok körében ellátandó más helyi önkormányzati feladatot is megállapíthat, mint amelyet az Mötv. meghatároz, az Eütv. keretei között kerül szabályozásra az önkormányzati intézményműködtetési kötelezettség keretében ellátandó szolgáltatások köre. Az Eütv. módosításával a törvény pontosan meghatározza az önkormányzatok intézményműködtetési kötelezettségének fogalmát, illetve tartalmát, és ezáltal rendezi az egészségügyi ellátórendszerben betöltött szerepét az önkormányzatok által biztosítandó szolgáltatásnak.

Figyelemmel arra, hogy a járóbeteg-szakellátást biztosító rendelőintézetek szervesen beépülnek a települések életébe, az alapellátás és a járóbeteg-szakellátás szoros szakmai és szervezeti integrációja nagyon sok településen megvalósul, ezért a törvény továbbra is önkormányzati feladatként rendelkezik az intézményműködtetési kötelezettségről. A törvény szerint a helyi önkormányzat az egészségügyi szakellátási intézményműködtetési kötelezettsége részeként gondoskodik a tulajdonában és a fenntartásában lévő, közfinanszírozott egészségügyi szakellátást nyújtó egészségügyi szolgáltató működtetéséről, az ehhez kapcsolódó közfinanszírozott szakellátási feladat ellátásáról, illetve a tulajdonában levő, a szakellátási feladat biztosítására szolgáló vagyonhoz kapcsolódó, közfinanszírozott szakellátási feladat ellátásáról. Ez alapján az önkormányzat a feladatot elláthatja vagy költségvetési intézményén keresztül, vagy az általa létrehozott gazdasági társaság, vagy pedig megállapodás, illetve egészségügyi ellátási szerződésen keresztül egy „második” szolgáltatóval, továbbá társulás útján is.

Az állam gondoskodik mindazon szakellátási feladatról, amely nem képezi az önkormányzatok intézményműködtetési kötelezettségének részét, illetve a nem állami és nem önkormányzati fenntartásban lévő (a továbbiakban: egyéb fenntartású) egészségügyi szolgáltatók szakellátási feladatát. Mindezek alapján az állam feladatát gyakorlatilag elsősorban a fekvőbeteg-szakellátás, valamint az ahhoz integrált járóbeteg-szakellátás biztosítása jelenti.

Mindez által biztosítható, hogy az állam által már átvett (integrált) járóbeteg-szakellátásról való gondoskodás állami feladatként, az önálló járóbeteg-szakellátás pedig az önkormányzat intézményműködtetési kötelezettségén keresztül kerüljön elvégzésre.

Tekintve, hogy ezekben az esetekben közfinanszírozott ellátásról van szó, az Eftv. szabályai is módosulnak a feladat ellátási kötelezettség fentiek szerinti változásához igazodva. Az Eftv. biztosítja a szakellátási feladatok folyamatos ellátását azzal, hogy az intézményműködtetési kötelezettség, illetve az egyéb fenntartású szolgáltatók szakellátási feladata tekintetében meghatározza az állam mögöttes felelősségét. Ez azt jelenti, hogy amennyiben az önkormányzat, illetve az egyéb fenntartású szolgáltató nem látja el a szakellátási feladatot, az állam köteles gondoskodni a szolgáltatásnyújtásról. Ez első lépésben ideiglenes feladatellátást jelent, ami 3 hónapra vonatkozik, majd pedig ha a feladat ellátást az önkormányzat, illetve a szakellátási feladattal rendelkező egyéb fenntartású szolgáltató ezt követően sem biztosítja, a 4. hónap első napjától véglegesen az állam látja el a feladatot. Amennyiben az önkormányzat nem gondoskodik az intézményműködtetési kötelezettségéről, a törvény részletes eljárási szabályokon keresztül rögzíti, hogy milyen feltételekkel kerül sor az önkormányzatok részéről a feladat és az ahhoz kapcsolódó önkormányzati vagyon átadására az állam számára.

A törvény módosítja a szakellátási feladat ellátására irányuló megállapodásra és az egészségügyi ellátási szerződésre vonatkozó szabályokat. Tekintettel arra, hogy változik a feladatellátásért vállalt felelősség a törvény alapján, ezért szükséges a felelősség szabályait rendezni abban az esetben, ha a feladatról megállapodás, vagy egészségügyi ellátási szerződés keretében gondoskodik az egészségügyi közszolgáltatásért felelős szerv. Tekintettel arra, hogy a szakellátási felelősség jelentős része a struktúraváltásból adódóan állami kötelezettséget jelent, de egyes esetekben fennmarad az önkormányzatok intézményműködtetési felelőssége is, valamint az egyéb fenntartású szolgáltatóknak a szakellátási feladata, ezért a törvénnyel módosításra kerülnek a megállapodás, valamint az egészségügyi ellátási szerződés szabályai is.

A szakellátási felelősség címzettje az egészségügyi közszolgáltatásért felelős szerv, amely szervezet a feladat ellátásáról gondoskodhat saját maga által fenntartott szolgáltató útján, de a feladatról más, egészségügyi közszolgáltatásért felelős szervvel kötött megállapodás útján, vagy másik szolgáltatóval kötött egészségügyi ellátási szerződésen keresztül is. A törvény alapján, ha az egészségügyi szolgáltatónál megállapodással, illetve egészségügyi ellátási szerződéssel érintett feladathoz kapcsolódva jön létre, illetve kerül befogadásra kapacitás, az a szakellátási feladatot átadó egészségügyi közszolgáltatásért felelős szerv ellátási kötelezettségébe tartozó feladatok ellátására szolgál. Ez azt jelenti, hogy egy adott földrajzi területen ellátott feladat esetében a szakellátási felelősség a közszolgáltatásért felelős szervhez kapcsolódik, akkor is, ha megállapodással, vagy pedig ellátási szerződéssel gondoskodik a feladat ellátásáról (ez nemcsak az államot és az önkormányzatot jelenti, hanem az egyéb fenntartású szolgáltató fenntartóját is). A törvény ezzel erősíti a közszolgáltatásért vállalt felelősséget, ugyanakkor értelemszerűen érintetlenül hagyja a már megállapított kapacitásokat. Fontos továbbá az is, hogy a törvény következtében nincs olyan kötelezettség, amely a szolgáltatók részére már megállapított kapacitások bármilyen módon történő megváltoztatását, vagy felülvizsgálatát jelentené. A szabályok változása csak a megállapodás, illetve szerződés alapján ellátott feladatért vállalt felelősség rendszerén változtat.

A törvény alapján a közszolgáltatásért felelős szerv szerepe erősödik a kapacitások feletti rendelkezési jog tekintetében, amely elsősorban a kapacitások átcsoportosítására, módosítására vonatkozó eljárásokat jelenti.

A törvény tehát új módszert alkalmaz a szakellátási feladatról való gondoskodásra irányuló felelősség tekintetében, és mivel korábban mind a fekvőbeteg-szakellátás, mind pedig most a járóbeteg-szakellátás esetében változnak a feladatról történő gondoskodásnak a törvényben szereplő szabályai, így a megállapodás, valamint az ellátási szerződés esetében is követni kell a törvényi rendelkezésekből adódó változásokat. Ennek érdekében a törvény előírja, hogy a közszolgáltatásért felelős szervnek 2013. május 1. és 2013. július 15. között kell megküldenie a kapacitás-nyilvántartást vezető szerv részére a megállapodásnak, illetve az ellátási szerződésnek a törvényben meghatározott adatait, új megállapodás, vagy ellátási szerződés megkötése esetében pedig annak megkötésétől számított 15 napon belül kell megküldeni az egészségügyi államigazgatási szerv részére az információkat. Ezen szerv 2013. augusztus 31-éig bevezeti a kapacitás-nyilvántartásba a közszolgáltatásért felelős szervet. Ezáltal átláthatóvá válik, hogy mely szerv milyen kapacitások tekintetében felelős az adott feladat ellátásáért, erősíti a közszolgáltatásért felelős szervnek a szakellátási feladatért vállalt felelősségét, és a kapacitások feletti rendelkezési jog megteremtésével lehetővé teszi, hogy a szolgáltató kapacitásával összefüggő változások esetében érdemi jogkört gyakoroljon. A törvény a feladat változásából adódóan előírja a 2013. április 15-én hatályos megállapodások és ellátási szerződések tekintetében, hogy azok 2014. január 1-jétől feleljenek meg ezen törvény rendelkezéseinek, vagyis - amennyiben szükséges - ezen szerződéseknek a feladat ellátásával összefüggő tartalmát hozzá kell igazítani az ellátórendszer struktúrájának változásához.

-----STARTING---POINT---RESZLETES---

Az 1. §-hoz

A törvény az egészségügyi ellátórendszer fejlesztéséről szóló 2006. évi CXXXII. törvény 2. §-át kiegészítette egy új bekezdéssel, amely alapján az egészségügyi közszolgáltatásért felelős köteles bejelenteni az általa kötött egészségügyi ellátási szerződésre, illetve megállapodásra vonatkozó adatokat. Jelen § az egészségügyi hatósági és igazgatási tevékenységről szóló 1991. évi XI. törvény módosításával lehetővé teszi, hogy az ezen kötelezettségét nem teljesítő egészségügyi közszolgáltatásért felelős szervvel szemben az egészségügyi államigazgatási szerv egészségügyi bírságot szabjon ki.

A 2-3., 12-14. §-hoz

A közszférában alkalmazandó nyugdíjpolitikai elvekről szóló 1700/2012. (XII. 29.) Korm. határozat (a továbbiakban: Korm. határozat) intézkedései kapcsán az egészségügyi ágazatban, az Emberi Erőforrások Minisztériuma által felügyelt költségvetési szerveknél körülbelül 3100 öregségi nyugdíjkorhatárt betöltött, többségében közalkalmazott érintett.

Az egészségügyi ellátásban az emberi erőforrás szűkössége több intézményben és több szakterületen jelenleg is nehézségeket okoz, amely helyzetet egyrészről a Korm. határozatban foglaltak, másrészről a társadalombiztosítási nyugellátásról szóló 1997. évi LXXXI. törvény módosítása értelmében - a 2013. január 1-jén már foglalkoztatásban állók tekintetében - 2013. július 1-jétől életbe lépő, a közszférát érintően a nyugdíj és a bérjellegű juttatások együttes folyósítása tilalmának végrehajtása is tovább súlyosbíthat ez utóbbi ugyanis nemcsak az öregségi nyugdíjkorhatárt betöltött és öregségi teljes nyugdíjra jogosultságot szerzett személyeket érinti, hanem azon női közalkalmazottakat, akik az öregségi nyugdíjkorhatár betöltése hiányában 40 év szolgálati jogviszony igazolását követően jogosultak öregségi nyugdíjra, a korhatár előtti ellátásban, valamint a szolgálati járandóságban részesülőket is.

Az öregségi nyugdíjkorhatárt betöltött és az öregségi nyugdíjhoz szükséges szolgálati időt megszerzett alkalmazottaknak (akik részére mindezidáig a nyugdíj és a munkabér is párhuzamosan folyósításra került) dönteniük is kell, hogy továbbfoglalkoztatásukat kérelmezik-e, figyelembe véve azt a tényt, hogy pozitív (a továbbfoglalkoztatást kezdeményező) döntés esetén - eltérő intézkedés hiányában - a nyugdíjuk folyósítására nem lesz lehetőség.

Annak érdekében, hogy a megfelelő egészségügyi ellátás biztosításához nélkülözhetetlen, egészségügyi szakképesítéssel rendelkező szakembereket az ágazat meg tudja tartani, a kieső nyugdíj kompenzálásának mechanizmusa kidolgozásra kell kerüljön.

A módosítás megteremti az öregségi nyugdíjban (a korhatár előtti ellátásban, valamint más olyan ellátásban, amelyet az öregségi nyugdíjkorhatár betöltésekor hivatalból öregségi nyugdíjként kell továbbfolyósítani) részesülő egészségügyi dolgozók részére juttatható jövedelemkiegészítés lehetőségét, meghatározza annak jogosultjait, mértékét, jellegét, az erre tekintettel a munkáltató által igényelhető támogatás mértékét.

A dolgozó részére juttatandó jövedelemkiegészítés mértékét a munkáltató határozza meg, azzal, hogy az nem lehet magasabb összegű, mint a munkavállalót - a pénzbeli ellátás szüneteltetése hiányában - egyébként megillető pénzellátás összege.

A munkáltatók a jövedelemkiegészítés kifizetését célzó, központi költségvetésből folyósítandó támogatást igényelhetnek, melynek összege megegyezik, a jövedelemkiegészítésre jogosultakat a továbbfoglalkoztatás hiányában megillető pénzellátásnak munkáltatókat és munkavállalókat terhelő az adókkal és járulékokkal növelt havi összegével.

Többes foglalkoztatás esetén amennyiben az teljes munkaidős, csak egy jogviszonyra tekintettel, részmunkaidő esetén legfeljebb a teljes munkaidőnek megfelelő időtartamú foglalkoztatásra vehető igénybe a támogatás. Nem jogosult jövedelemkiegészítésre a foglalkoztatott a fizetés nélküli szabadság, igazolatlan távollét időtartamára.

A jövedelemkiegészítést a távolléti díj, a jubileumi jutalom, az illetménypótlékok, valamint az ügyeleti díj és a készenléti díj számítása szempontjából figyelmen kívül kell hagyni, emellett a minimálbér és a garantált bérminimum biztosítása szempontjából nem kell az illetmény részének tekinteni, továbbá nem kell figyelembe venni az adó- és járulékváltozások ellentételezésére szolgáló, a foglalkoztatottak megillető, kormányrendeletben meghatározott kompenzációra való jogosultság és a kompenzáció összegének számítása tekintetében.

A jövedelemkiegészítés folyósítása szünetel, ha a nyugdíjkorhatárt be nem töltött, megállapított pénzbeli ellátásra jogosult foglalkoztatott a tárgyévben a minimálbér tizennyolcszorosának megfelelő mértékű jövedelmet megszerzett.

A jövedelemkiegészítés után nem kell nyugdíjjárulékot fizetni. Ellenkező esetben ugyanis a nyugdíjat pótolni hivatott ellátás alapján emelkedne meg a nyugdíj. Ennek megfelelően a jövedelemkiegészítés nyugdíjasok esetén nem számít bele a nyugdíjnövelés alapjába, más ellátásban részesül ők esetén pedig a nyugdíjszámítás alapjául szolgáló jövedelembe. Egyéb vonatkozásban a jövedelemkiegészítés után a közterheket (egyéb járulékok, szociális hozzájárulási adó, személyi jövedelemadó) meg kell fizetni.

A módosítás pontosítja a társadalombiztosítási nyugellátásról szóló törvény adatvédelmi rendelkezéseit, hogy a nyugdíjbiztosítási igazgatási szervek mely adatokat tarthatnak nyilván. A Pénzügyi Szervezetek Állami Felügyeletétől a magánnyugdíj-pénztári adatokat az ONYF igazgatási szerve vette át, ezért szükséges a felhatalmazás ezen adatok nyilvántartására. Szükséges továbbá a társadalombiztosítási egyéni számla pontos adattartalmának meghatározása, valamint egyes ezzel összefüggő szövegpontosítások.

A 4-6. §-hoz

A kereskedelmi ügyletekhez kapcsolódó késedelmes fizetések elleni fellépésről szóló 2011. február 16-i 2011/7/EU európai parlamenti és tanácsi irányelv 4. cikk (4) bekezdése értelmében a 4. cikk (3) bekezdésében főszabályként előírt 30 napos fizetési határidőt a tagállamok - külön notifikációs kötelezettség mellett - legfeljebb 60 napra meghosszabbíthatják a következő hatóságok számára, azon az egészségügyi szolgáltatást nyújtó közintézmények, amelyeket e célból megfelelően elismertek.

A módosítás ezen könnyített fizetési határidőt tartalmazó szabályt kívánja alkalmazni a közfinanszírozott egészségügyi szolgáltatókra, ideértve a gyógyszertárakat is. A közfinanszírozott egészségügyi szolgáltatók a 2012. december 31-i adatok alapján összesen 114 847,728 millió forint kötelezettségállományt halmoztak fel, amiből a lejárt kötelezettségvolumen 48 702,325 millió forint volt. Ez megmutatja azt, hogy a lejárt tartozásállomány 42 százalékos részt képvisel az egészségügyi szolgáltatók által vállalt összes fizetési kötelezettségből.

Az irányelv szerinti fogalmi elemeknek a jelzett kör megfelel.

A 7. §-hoz

Tekintettel arra, hogy továbbra is a tulajdonos önkormányzatok kötelezettségét képezi a tulajdonukban lévő szakellátást végző egészségügyi intézmények működtetése, és az ő kötelezettségük az ezen intézmények számára megállapított szakellátási feladatokról való gondoskodás, az egészségügyről szóló 1997. évi CLIV. törvény 141. §-ának módosításával egyértelművé kell tenni, hogy hogyan alakul az államnak a szakellátásokért való felelőssége.

A módosítás értelmében az állam kötelezettségét képezi egyrészt a fekvőbeteg-szakellátás és a járóbeteg-szakellátás feltételrendszerének meghatározása, amit az állam a jogi szabályozás eszközével és a jogszabályban meghatározott feltételek szerződéses, illetve hatósági úton való érvényesítésével valósít meg. Másrészt az állam gondoskodik az egészségügyi szakellátási (mögöttes) felelőssége alapján a fekvőbeteg-szakellátás és a járóbeteg-szakellátás megszervezéséről, amely eredményként a szakellátási feladat ellátása megvalósulhat az önkormányzatok intézményműködtetési kötelezettsége alapján az önkormányzati intézmények útján, vagy az egyéb fenntartású szolgáltatók által, illetve az állami tulajdonban lévő egészségügyi intézmények által. Harmadrészt pedig az állam az egészségügyi szakellátási kötelezettsége részeként saját egészségügyi intézményei útján biztosítja a fekvőbeteg- és járóbeteg-szakellátást mindazon esetekben, amikor azt nem teszik meg a helyi önkormányzatok az egészségügyről szóló 1997. évi CLIV. törvény 152. § (3) bekezdésében megállapított egészségügyi szakellátási intézményműködtetési kötelezettségük alapján, illetve az egyéb fenntartású egészségügyi szolgáltatók az egészségügyi ellátórendszer fejlesztéséről szóló törvényben meghatározott egészségügyi szakellátási feladatuk alapján.

A 8 §-hoz

Az egészségügyről szóló 1997. évi CLIV. törvény 152. § (3) bekezdésének módosításával meghatározásra kerül, hogy mit foglal magában a helyi önkormányzatokat terhelő egészségügyi szakellátási intézményműködtetési kötelezettség. Ezen kötelezettség alapján a helyi önkormányzat köteles gondoskodni egyrészt a tulajdonában és fenntartásában lévő, közfinanszírozott egészségügyi szakellátást nyújtó egészségügyi szolgáltató működtetéséről, másrészt köteles gondoskodni a 2013. április 28-án tulajdonában lévő egészségügyi szolgáltató számára megállapított közfinanszírozott szakellátási feladatok ellátásáról mindaddig, amíg az intézményműködtetési kötelezettsége meg nem szűnik. A helyi önkormányzat köteles gondoskodni továbbá a tulajdonában lévő, közfinanszírozott egészségügyi szakellátási feladat ellátására szolgáló vagyonhoz kapcsolódó, az önkormányzat, illetve szolgáltatója számára korábban megállapított közfinanszírozott egészségügyi szakellátási feladatok ellátásáról.

Abban az esetben, ha az önkormányzat a későbbiek során nem fogja tudni ellátni az intézményműködtetési kötelezettsége részét képező szakellátási feladatot, az állam lesz köteles az egészségügyi szakellátási felelőssége alapján gondoskodni az adott feladatról, és a feladathoz kapcsolódó vagyon a feladattal együtt átszáll az államra. Erre tekintettel szükséges kimondani, hogy az önkormányzat intézményműködtetési kötelezettségét megalapozó - az önkormányzat tulajdonában lévő - vagyon a szakellátási feladat ellátására szolgáló vagyonnak minősül.

A 9. §-hoz

Az egészségügyről szóló 1997. évi CLIV. törvény 155. § (5) bekezdése meghatározza azokat az eseteket, amikor az állami egészségügyi felsőoktatási intézmény egészségügyi szolgáltatója tekintetében - az egyetem helyett - az egészségügyért felelős miniszter jár el a fenntartói jogkör gyakorlójaként. Ezt a kört szükséges kiegészíteni az állami egészségügyi felsőoktatási intézmény egészségügyi szolgáltatóját érintő fejlesztési célú pályázathoz szükséges fenntartói nyilatkozat megtételével.

A 10. §-hoz

Az egészségügyről szóló 1997. évi CLIV. törvény 244/D. §-a alapján az érintett helyi önkormányzatok dönthettek arról, hogy átadják-e az állam számára a járóbeteg-szakellátási feladataikat. Tekintettel arra, hogy jelen törvény 3. §-a az önkormányzatok kötelező feladatává teszi a tulajdonukban lévő szakellátást nyújtó szolgáltatók működtetését és az ezen szolgáltatók számára megállapított feladatról való gondoskodást, szükséges az Eütv. ezzel ellentétes 244/D. §át hatályon kívül helyezni. Rendezni kell az Eütv. hatályon kívül helyezésre kerülő 244/D. §-a alapján meghozott önkormányzati döntések további sorsáról is oly módon, hogy azok nem kerülnek figyelembevételre, tehát a döntés és a döntés elmaradása nem fog joghatást kiváltani.

A 11. §-hoz

A § a 6. §-ban foglaltakkal összefüggésben helyezi hatályon kívül az egészségügyről szóló 1997. évi CLIV. törvény egyes rendelkezéseit.

A 15. §-hoz

2010. december 31-én jelent meg az Európai Unió hivatalos lapjában az Európai Parlament és a Tanács 2010/84/EU irányelve az emberi felhasználásra szánt gyógyszerek közösségi kódexéről szóló 2001/83/EK európai parlamenti és tanácsi irányelvnek a farmakovigilancia tekintetében történő módosításáról. A rendelkezés - az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény módosításával - az irányelvnek való megfelelést szolgálja.

A 16. §-hoz

Az egészségügyi ellátórendszer fejlesztéséről szóló 2006. évi CXXXII. törvény jelenleg nincs a §-nál nagyobb szerkezeti egységekre tagolva, ezért a jogalkalmazást segítő jobb átláthatóság érdekében szükséges a 2006. évi CXXXII. törvényt alcímnek megfelelő címekkel kiegészíteni.

A 17. §-hoz

Az egészségügyi ellátórendszer fejlesztéséről szóló 2006. évi CXXXII. törvény hatályos szövege nem rendezi egyértelműen a közszolgáltatásért felelősség alakulását azokban az esetekben, amikor a szakellátási feladat kötelezettje, azaz aki fenntartásában lévő szolgáltatója számára szakellátási kapacitás megállapításra került, egészségügyi ellátási szerződéssel vagy megállapodással a feladat ellátásáról való gondoskodással egy másik szolgáltatót vagy fenntartót bíz meg. Annak érdekében, hogy a kapacitással való rendelkezési jog ezekben az esetekben se kerüljön ki a feladat ellátásért felelős egészségügyi közszolgáltatásért felelős szerv kezéből, szükséges meghatározni, hogy ilyen esetekben egészségügyi közszolgáltatásért felelős szervnek az a fenntartó minősül, aki a megállapodás, illetve a szerződés tárgyát képező szakellátási feladatot és a hozzá kapcsolódó szakellátási kapacitást ideiglenesen átadja a feladat ellátására kötelezettséget vállaló egészségügyi szolgáltató vagy annak fenntartója számára.

Az egészségügyi ellátórendszer fejlesztéséről szóló 2006. évi CXXXII. törvény kiegészül szakellátási kapacitás feletti rendelkezési jog fogalmával, mely szerint ideértjük valamennyi olyan - a 2006. évi CXXXII. törvényben szabályozott - eljárás megindítására irányuló jogot, amely a fenntartó kezdeményezésére indulhat, valamint az eljárásban való részvételi jogot azokban az esetekben, amikor az eljárásba a fenntartó bevonásra kerül.

A törvény az egyszerűbb jogalkalmazás érdekében meghatározza a kapacitás-nyilvántartás fogalmát.

A 18. §-hoz

Figyelembe véve a Magyarország helyi önkormányzatairól szóló 2011. évi CLXXXIX. törvénynek, valamint az egészségügyről szóló 1997. évi CLIV. törvénynek a helyi önkormányzatok egészségügyi feladataival kapcsolatos rendelkezéseit, szükséges újragondolni az állam, a helyi önkormányzatok és az egyéb közfinanszírozott egészségügyi szolgáltatók tulajdonosainak az egészségügyi szakellátások tekintetében fennálló felelősségét.

Az egészségügyi ellátórendszer fejlesztéséről szóló 2006. évi CXXXII. törvénynek jelen §-sal megállapított szabályai szerint a helyi önkormányzatok - az egészségügyről szóló 1997. évi CLIV. törvényben megállapított - egészségügyi szakellátási intézményműködtetési kötelezettségük keretében kötelesek a tulajdonukban lévő egészségügyi szolgáltató számára megállapított szakellátási feladatot ellátni. Az egyéb fenntartású lévő szolgáltatók (ideértve az egyházi fenntartásban működő szolgáltatókat is) abban az esetben kötelesek szakellátási feladatot ellátni, ha az egészségügyi államigazgatási szerv megállapított számukra kapacitást és ellátási területet. Az állam pedig a szakellátási kötelezettsége alapján ellátja mindazokat a feladatokat, amelyekre sem az önkormányzatok, sem az egyéb fenntartásban lévő szolgáltatók nem lettek kötelezve. A feladat konkrét tartalma mindegyik esetben a kapacitás-nyilvántartásban meghatározott kapacitások mértéke és szakmai összetétele jelenti a nyilvántartásban szereplő ellátási területen, a nem nyilvántartott kapacitásfajták esetében pedig a 2013. április 1-jén lekötött kapacitások mértékét és szakmai összetételét kell figyelembe venni.

Abban az esetben, ha a helyi önkormányzat az egészségügyi szakellátási intézményműködtetési kötelezettségét, illetve az egyéb fenntartású szolgáltató az egészségügyi szakellátási feladatát nem teljesíti, ideiglenesen az állam gondoskodik a mögöttes egészségügyi szakellátási felelőssége alapján az adott szakellátási feladat ellátásáról. Ebben az esetben az egészségügyi államigazgatási szerv elrendelheti, hogy az önkormányzatnak biztosítania kell a tulajdonában álló vagyon ingyenes használatát a feladat ellátását az átmeneti idő alatt végző szolgáltató részére.

Ha a szakellátási feladatnak az állam által történő ideiglenes átvételét követő 3. hónap utolsó napját követően az önkormányzat az egészségügyi szakellátási intézményműködtetési kötelezettségét továbbra sem tudja teljesíteni, vagy az egyéb fenntartásban lévő szolgáltató nem látja el a szakellátási feladatot, a feladatról a 4. hónap első napjától véglegesen az állam gondoskodik. Ebben az esetben a szakellátási feladat egyidejűleg az állam egészségügyi szakellátási kötelezettségének részévé válik és a helyi önkormányzat egészségügyi szakellátási intézményműködtetési kötelezettsége megszűnik, azzal, hogy az önkormányzatnak a szakellátás ellátását szolgáló vagyona egyidejűleg ingyenesen átszáll az államra. Így a feladat állam általi átvétele időpontjában a törvény erejénél fogva - a nemzeti vagyonról szóló 2011. évi CXCVI. törvény 14. § (1) bekezdése szerint - az államra száll

a) a helyi önkormányzat tulajdonában és fenntartásában lévő, az állami szakellátási kötelezettség részévé váló feladatot (a továbbiakban: átvett feladat) ellátó egészségügyi intézmény, és

b) a helyi önkormányzatnak az a) pont szerinti intézményhez kapcsolódó valamennyi ingón és ingatlanon fennálló tulajdonjoga és - a szellemi tulajdonjogok kivételével - a helyi önkormányzatot megillető olyan vagyoni értékű jog, amely az átvett feladat ellátásához szükséges, illetve közvetlenül azt szolgálja, és nevesítetten a feladathoz, valamint az a) pont szerinti intézményhez kapcsolódik.

Az átvétel időpontjában a törvény erejénél fogva az államra száll az átvett feladat ellátását végző vagy az átvett feladat ellátásában megállapodás alapján közreműködő, a helyi önkormányzat vagy az átvett intézmény által alapított közalapítvány, alapítvány alapítói joga.

Az egészségügyi intézményt az állam az egészségügyi intézmény kötelezettségvállalásai alapján keletkezett fizetési kötelezettségekkel együtt veszi át, azzal, hogy az átvett feladathoz kapcsolódó, a helyi önkormányzat által vállalt fizetési kötelezettségből eredő szállítói tartozások fedezetére a helyi önkormányzat az átvétel időpontjának évére vonatkozó költségvetési rendeletében elkülönített időarányos forrást az átvétel időpontját követő 30. napig átutalja a Kormány által kijelölt szerv fizetési számlájára.

Az állam átvállalja az átvett intézményt az átvétel időpontját megelőző napon tulajdonló vagy fenntartó önkormányzatnak az átvétel időpontjában fennálló azon adósságát és annak járulékait, amely Magyarország gazdasági stabilitásáról szóló 2011. évi CXCIV. törvény 3. § (1) bekezdés a) és b) pontjában foglaltaknak megfelelő - kölcsönjogviszonyon, vagy hitelviszonyt megtestesítő értékpapíron (kötvényen) alapuló - tartozásokat foglalja magában és kifejezetten és nevesítetten az átvett vagyonhoz kapcsolódóan keletkeztek. Az állam egyedi állami kezességként átvállalja az átvett intézményt az átvétel időpontját megelőző napon tulajdonló vagy fenntartó önkormányzat azon kezességvállalásait, amelyek az átvett vagyonhoz kapcsolódnak.

A feladatellátás átvétele és a vagyon átszállása miatti adósságátvállalások kapcsán indokolt szabályozni, hogy az állami adósságátvállalás mértéke ne haladja meg az adósságból finanszírozott és átvett vagyon értékét.

Az ad hoc jellegű adósságátvállalások és kezességátvállalások lebonyolítása az egészségügyért felelős miniszter és az államháztartásért felelős miniszter együttes feladataként indokolt meghatározni. Mivel az egészségügyért felelős miniszter értesül a feladatellátás és vagyonátszállás bekövetkeztéről, az átvett vagyon és az önkormányzati adósság közötti összefüggés megállapítása azon miniszter felelőssége és feladata kell, hogy legyen, amely felügyeli az átvett intézményt és vagyont, ezért egy esetleges átvállalás csak az egészségügyért felelős miniszter megkeresése esetén indulhat el.

A törvény tartalmazza továbbá mindazon szabályokat, amelyek az állam által átvételre kerülő feladathoz, illetve az államra átszálló önkormányzati vagyonhoz kapcsolódva az átszállás időpontját megelőzően létrejött szerződésekre, az átvett feladathoz kapcsolódó európai uniós társfinanszírozású projektekre, a vagyon feletti tulajdonosi és fenntartói joggyakorlásra, a tulajdonjog ingatlan-nyilvántartásba történő bejegyzésére vonatkoznak, azzal, hogy a feladat és a vagyon tényleges átadásának, átvételének szabályait a Kormány rendeletben fogja meghatározni.

A folyamatos ellátás biztosítása érdekében rendelkezik a törvény arról is, hogy a tulajdonjog és fenntartói jog átszállása nem érinti az átvett egészségügyi intézmény által alkalmazottak közalkalmazotti jogviszonyát, illetve munkaviszonyát, továbbá nem érinti az egészségügyi szolgáltatónál az egészségügyi tevékenység végzésében egyéb jogviszony keretében közreműködő egészségügyi dolgozó munkavégzésre irányuló jogviszonyát. Az átvett feladatra vonatkozóan a helyi önkormányzatnál foglalkoztatott köztisztviselő és munkavállaló az álláshelyével együtt a Kormány által kijelölt szerv állományába kerül át, ha azt a foglalkoztató helyi önkormányzat a kijelölt szerv részére felajánlja és a kijelölt szerv vezetője az érintett személy foglalkoztatásához hozzájárul, feltéve, hogy a foglalkoztatottnak a kijelölt szervnél történő foglalkoztatását jogszabály nem zárja ki.

Speciális szabályozást igényel az az eset, amikor az átvett feladatot ellátó helyi önkormányzati egészségügyi intézmény az átvett feladaton túl más egészségügyi vagy egyéb közfeladatot is ellát (például egészségügyi alapellátást vagy szociális ellátást is nyújt a szolgáltató). Ebben az esetben a Kormány által kijelölt szerv és érintett vagyontárgyat tulajdonló helyi önkormányzat a szakellátási feladat állam általi átvételét követőn 30 napon belül megállapodik a vagyonnak és a felmerülő költségeknek az állam által átvett feladat és az egészségügyi intézmény által ellátott egyéb egészségügyi vagy más közfeladatnak megfelelő megosztásáról. Ilyen esetben az átvett feladathoz kapcsolódó vagyon - a megállapodásban foglaltak szerint - e törvény erejénél fogva a megállapodásban meghatározott időpontban száll az államra. Ha a megállapodás nem jön létre határidőn belül, a Kormány által kijelölt szerv, illetve a tulajdonos helyi önkormányzat kérelmére a bíróság dönt ezekről a kérdésekről. A feladat ellátásához szükséges vagyon védelmét szolgálja az a rendelkezés, mely szerint a tulajdonos helyi önkormányzat a feladat átvételének időpontját követően csak a Kormány által kijelölt szerv jóváhagyásával idegenítheti el, terhelheti meg az átvett feladathoz kapcsolódó vagyonelemeket, illetve csökkentheti az átvett feladat ellátásában résztvevő gazdasági társaságok törzs-, illetve alaptőkéjét. Az átvett feladatot végző önkormányzati egészségügyi intézmény és az átvett feladat ellátására szolgáló helyi önkormányzati vagyon államra történő átszállásáig a folyamatos ellátás biztosítása érdekében a vagyon ingyenes használatba adását elrendelheti az egészségügyi államigazgatási szerv.

Az általános szintén eltérő szabályozást igényel az az eset is, amikor az átvett feladat ellátásáról a helyi önkormányzat önkormányzati társulás útján gondoskodott. Mivel a feladat átvételével részben vagy egészben megszűnik a társulás létrehozásának célja, az átvett feladat tekintetében a Magyarország helyi önkormányzatairól szóló 2011. évi CLXXXIX. törvénynek az önkormányzati társulás megszűnésére vonatkozó szabályait alkalmazni kell. Ilyen esetben az átvett feladatot ellátó intézmény, illetve az átvett feladat ellátására szolgáló önkormányzati vagyon abban az időpontban száll át az államra, amikor azt az érintett helyi önkormányzat a 2011. évi CLXXXIX. törvény alapján a társulástól visszakapta azzal, ahogy addig a vagyon ingyenes használatba adását az egészségügyi államigazgatási szerv elrendelheti.

A 19. §-hoz

Az egészségügyi ellátórendszer fejlesztéséről szóló 2006. évi CXXXII. törvény jelenleg nincs a §-nál nagyobb szerkezeti egységekre tagolva, ezért a jogalkalmazást segítő jobb átláthatóság érdekében szükséges a 2006. évi CXXXII. törvényt alcímnek megfelelő címekkel kiegészíteni.

A 20. §-hoz

A szakellátásért való felelősség újraszabályozásához kapcsolódóan (ld. 11. § indokolását), szükséges a felelősség részét képező feladatok ellátására vonatkozó szabályokat is újragondolni.

Az egészségügyi ellátórendszer fejlesztéséről szóló 2006. évi CXXXII. törvény hatályos szabályainak megfelelően a törvény továbbra is lehetővé teszi, hogy az egészségügyi közszolgáltatásért felelős szerv az egészségügyi szakellátási kötelezettségének, illetve az egészségügyi szakellátási intézményműködtetési kötelezettségének vagy az egészségügyi szakellátási feladatának (a továbbiakban együtt: ellátási kötelezettség) teljesítése érdekében más egészségügyi közszolgáltatásért felelős szervvel vagy más fenntartóval az ellátási kötelezettség teljesítéséről megállapodást vagy egészségügyi ellátási szerződést kössön. Az egészségügyi közszolgáltatásért felelős szerv a megállapodás, illetve a szerinti egészségügyi ellátási szerződés megkötésétől számított 15 napon belül köteles bejelenteni az egészségügyi államigazgatási szervnek a megállapodásra, illetve a szerződésre vonatkozó adatokat, azzal, hogy amennyiben ezt elmulasztja, az egészségügyi államigazgatási szerv bírsággal sújthatja a kötelezettet.

A megállapodás vagy az egészségügyi ellátási szerződés megkötése azonban az egészségügyi közszolgáltatásért felelős szerv ellátási kötelezettségét és felelősségét nem érinti, kivéve ha a az egyéb fenntartásban lévő szolgáltató fenntartója másik egészségügyi közszolgáltatásért felelős szervvel köt megállapodást. Ez azt jelenti, hogy a megállapodás, illetve az egészségügyi ellátási szerződés megszűnése esetén a feladat ellátásának kötelezettsége visszaszáll az egészségügyi közszolgáltatásért felelős szervre, aminek az ellátásáról ő köteles a saját fenntartásában lévő szolgáltatójával vagy újabb szerződés, megállapodás útján haladéktalanul gondoskodni.

Az az egészségügyi közszolgáltatásért felelős szerv vagy más fenntartó, aki megállapodás alapján ellátási kötelezettséget teljesít, ugyanarra az ellátási kötelezettségre további megállapodást vagy egészségügyi ellátási szerződést nem köthet, azaz nem adhatja tovább a feladatot.

Eddig nem szabályozott kérdésre ad egyértelmű választ a törvény annak rögzítésével, hogy a megállapodás, illetve egészségügyi ellátási szerződés fennállása esetén a megállapodás, illetve az egészségügyi ellátási szerződés tárgyát képező feladat ellátásához ideiglenesen átadott szakellátási kapacitás tekintetében a szakellátási kapacitás feletti rendelkezési jog továbbra is az egészségügyi közszolgáltatásért felelős szervet illeti meg.

A 21. §-hoz

Szabályozást igényel az az eset, amikor az egészségügyi államigazgatási szerv határozatával rendelkezik egy érvényes egészségügyi ellátási szerződés vagy megállapodás tárgyát képező kapacitásról.

Ez egyrészt történhet oly módon, hogy határozattal címzettként megkapja a kapacitást az a szolgáltató, aki a szerződés vagy megállapodás alapján az adott kapacitással ellátja a szakellátási feladatot. Ebben az esetben az egészségügyi ellátási szerződés, illetve annak a határozattal érintett része megszűnik.

Amennyiben a kapacitás nem a feladatot a szerződés alapján ellátó egészségügyi szolgáltató számára, hanem egy harmadik fél számára kerül megállapításra, az ellátás folyamatos biztosítása érdekében az egészségügyi ellátási szerződés tekintetében az új egészségügyi közszolgáltatásért felelős szerv a korábbi egészségügyi közszolgáltatásért felelős szerv helyébe lép, kivéve, ha az új egészségügyi közszolgáltatásért felelős szerv a határozat végrehajthatóvá válásának időpontjáig nyilatkozik arról, hogy a szerződést nem kívánja fenntartani. Ha az új egészségügyi közszolgáltatásért felelős szerv a szerződést nem kívánja fenntartani, a szerződés, illetve annak a határozattal érintett része a határozat alkalmazásának kezdő időpontjában megszűnik.

Az egészségügyi államigazgatási szerv az érvényes szerződés vagy megállapodás tárgyát képező kapacitást csak abban az esetben adhatja át a fentiek szerint másik egészségügyi szolgáltató számára, ha azt a szerződés, illetve megállapodás tárgyát képező szakellátási feladat folyamatos ellátását veszélyeztető, másképp el nem hárítható helyzet fennállása miatt felmerülő ellátási érdek indokolja.

A 22-25. §-hoz

Az egészségügyi ellátórendszer fejlesztéséről szóló 2006. évi CXXXII. törvény jelenleg nincs a §-nál nagyobb szerkezeti egységekre tagolva, ezért a jogalkalmazást segítő jobb átláthatóság érdekében szükséges a 2006. évi CXXXII. törvényt alcímnek megfelelő címekkel kiegészíteni.

A 26. §-hoz

A kapacitás-nyilvántartásban rögzítésre kerülő adatok körét - a törvény többi rendelkezésével összefüggésben - ki kell egészíteni az egészségügyi közszolgáltatásért felelős szervre, és az egészségügyi ellátási szerződésre, illetve megállapodásra vonatkozó adatokkal.

A törvény lehetővé teszi az egészségügyi szolgáltatók, illetve fenntartók számára, hogy a kapacitás-nyilvántartásban szereplő adatok helytállóságát vitassák. Amennyiben erre sor kerül, a nyilvántartást vezető egészségügyi államigazgatási szerv dönt az adatok megváltoztatására irányuló kérelem tárgyában és - szükség szerint - módosítja a kapacitás-nyilvántartást.

A 27. §-hoz

Az egészségügyi ellátórendszer fejlesztéséről szóló 2006. évi CXXXII. törvény jelenleg nincs a §-nál nagyobb szerkezeti egységekre tagolva, ezért a jogalkalmazást segítő jobb átláthatóság érdekében szükséges a 2006. évi CXXXII. törvényt alcímnek megfelelő címekkel kiegészíteni.

A 28. §-hoz

Tekintettel arra, hogy a törvény a kapacitással való rendelkezési jogot abban az esetben is az egészségügyi közszolgáltatásért felelős szerv számára biztosítja, ha az a kapacitás a tárgyában egészségügyi ellátási szerződést vagy megállapodást kötött, a kapacitást érintő egyes eljárások kezdeményezésére ő lesz jogosult. Mivel azonban ezen eljárások eredménye közvetlenül érintheti a szerződés alapján feladatot ellátó szolgáltatót is, szükséges előírni, hogy a szerződés tárgyát képező eljárások megindításáról a közszolgáltatásért felelős szerv köteles - legkésőbb az eljárás megindítását megelőző három hónappal - tájékoztatni a szerződés vagy megállapodás alapján a kapacitást használó egészségügyi szolgáltatót és fenntartóját.

A 29-33. §-hoz

Az egészségügyi ellátórendszer fejlesztéséről szóló 2006. évi CXXXII. törvény jelenleg nincs a §-nál nagyobb szerkezeti egységekre tagolva, ezért a jogalkalmazást segítő jobb átláthatóság érdekében szükséges a 2006. évi CXXXII. törvényt alcímnek megfelelő címekkel kiegészíteni.

A 34. §-hoz

A 19. §-hoz kapcsolódó átmeneti szabályként rendelkezni kell arról, hogy a kapacitás-nyilvántartásban rögzítésre kerülő új, az egészségügyi ellátási szerződésre és megállapodásra vonatkozó adatokat 2013. május 1. és 2013. július 15. között kell megküldi a kapacitás-nyilvántartást vezető egészségügyi államigazgatási szerv részére. A beérkezett és a rendelkezésére álló adatok alapján a kapacitás-nyilvántartást vezető szerv 2013. augusztus 31-éig módosítja a kapacitás-nyilvántartást azzal, hogy eltérő adat hiányában egészségügyi közszolgáltatásért felelős szervként annak az egészségügyi szolgáltatónak a fenntartóját kell megnevezni, amelyik szolgáltatóhoz az adott kapacitás a kapacitás-nyilvántartás szerint 2013. augusztus 31-én tartozik.

A törvény rendelkezik továbbá arról is, hogy a 2013. április 15-én hatályos megállapodásoknak és egészségügyi ellátási szerződéseknek 2014. január 1-jétől kell megfelelnie az e törvényben meghatározott feltételeknek. Ennek érdekében a megállapodással, illetve a szerződéssel feladatot átadó egészségügyi közszolgáltatásért felelős szerv 2013. november 1-jéig köteles felülvizsgálni a megállapodást, illetve a szerződést és kezdeményezni annak a szükség szerinti módosítását, illetve az új szerződés, illetve megállapodás megkötését.

A 35. §-hoz

Jelen § a 18. §-hoz kapcsolódó felhatalmazó rendelkezéseket tartalmazza.

A 36. §-hoz

Jelen § az egészségügyi ellátórendszer fejlesztéséről szóló 2006. évi CXXXII. törvény egyes részeinek a kapacitás-nyilvántartás fogalom bevezetése miatt szükséges szövegcserés módosításait tartalmazza.

A 37. §-hoz

Jelen § a szakellátási struktúra átalakításához kapcsolódóan helyezi hatályon kívül az egészségügyi ellátórendszer fejlesztéséről szóló 2006. évi CXXXII. törvény 3. §-ának egyik bekezdését.

A 38. §-hoz

A 11. §-sal összefüggésben szükséges a Nemzeti Földalapról szóló 2010. évi LXXXVII. törvény módosításával rendezni, hogy az egészségügyről szóló 1997. évi CLIV. törvény 156/A. § alapján a Gyógyszerészeti és Egészségügyi Minőség- és Szervezetfejlesztési Intézet tulajdonosi joggyakorlásába tartozó egészségügyi intézményekhez tartozó ingatlanok esetében a tulajdonosi jogokat az agrárpolitikáért felelős miniszter az egészségügyért felelős miniszterrel, az Nemzeti Földalapkezelő Szervezet és a Gyógyszerészeti és Egészségügyi Minőség- és Szervezetfejlesztési Intézet útján gyakorolja.

A 39. §-hoz

A megyei önkormányzatok konszolidációjáról, a megyei önkormányzati intézmények és a Fővárosi Önkormányzat egyes egészségügyi intézményeinek átvételéről szóló 2011. évi CLIV. törvény kiegészítésével szükséges rendelkezni arról, hogy ha az ezen törvény alapján állami tulajdonba került, gazdasági társasági formában működő fekvőbeteg-szakellátást nyújtó egészségügyi szolgáltató megszűnik, az európai uniós társfinanszírozású projektek tekintetében a kedvezményezett jogutódja a fenntartó által kijelölt egészségügyi szolgáltató lesz.

A 40. §-hoz

Jelen § hatályon kívül helyezi a 7. és a 8. § miatt feleslegessé vált bekezdést a megyei önkormányzatok konszolidációjáról, a megyei önkormányzati intézmények és a Fővárosi Önkormányzat egyes egészségügyi intézményeinek átvételéről szóló 2011. évi CLIV. törvény 79. §-ából.

A 41. §-hoz

Lásd a 2. § indokolását.

A 42-44. §-hoz

A települési önkormányzatok fekvőbeteg-szakellátó intézményeinek átvételéről és az átvételhez kapcsolódó egyes törvények módosításáról szóló 2012. évi XXXVIII. törvény 5. § lehetővé tette az állam által átvett fekvőbeteg-szakellátási feladathoz kapcsolódó közreműködői szerződéseknek, egészségügyi ellátási szerződéseknek, illetve megállapodásoknak és vagyonkezelési szerződéseknek a Kormány által kijelölt szerv általi rendkívüli felmondását. Ehhez kapcsolódva szükséges rendelkezni arról, hogy ha ezen szerződések megszűnése miatt szükséges, az egészségügyi államigazgatási szerv az érintett szakellátási kapacitások és ellátási területek másik - az egészségügyért felelős miniszter által kijelölt - fekvőbeteg ellátást nyújtó szolgáltatóhoz történő átcsoportosításáról, illetve módosításáról rendelkezik. A szerződések megszűnése esetén, ha a korábban gazdasági társaságként működő szolgáltató feladatai a kijelölt szerv által kerülnek ellátásra, a munkáltató átadásra kerülő feladatai keretében foglalkoztatott, és e törvény szerint közalkalmazotti jogviszonyban történő továbbfoglalkoztatás céljából átvett munkavállalóinak munkaviszonya az átadás időpontjában megszűnik.

A szerződések megszűnése esetén az európai uniós társfinanszírozású projektek tekintetében a fejlesztéssel érintett intézmény jogutóda a feladatot átvevő szolgáltató lesz.

A 45. §-hoz

A 39. §-ban foglaltakhoz hasonlóan szükséges rendezni, hogy az európai uniós társfinanszírozású projektek tekintetében a kedvezményezett jogutódja a települési önkormányzatok fekvőbeteg-szakellátó intézményeinek átvételéről és az átvételhez kapcsolódó egyes törvények módosításáról szóló 2012. évi XXXVIII. törvény alapján állami tulajdonba került gazdasági társaságként működő fekvőbeteg-szakellátást nyújtó egészségügyi szolgáltató megszűnése esetén is a fenntartó által kijelölt egészségügyi szolgáltató lesz.

-----STARTING---POINT---VEGE---

A 46-49. §-hoz

Jelen §-ok a törvény záró rendelkezései között a hatálybaléptetést, a sarkalatossági záradékot és a jogharmonizációs záradékot foglalják magukban.