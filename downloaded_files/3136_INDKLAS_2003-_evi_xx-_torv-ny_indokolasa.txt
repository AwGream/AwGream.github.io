2003. évi XX. törvény indokolása

a Munka Törvénykönyvéről szóló 1992. évi XXII. törvény, valamint az ezzel összefüggő törvények jogharmonizációs célú módosításáról

-----STARTING---POINT---ALTALANOS--- 

A törvény elsődleges célja, hogy a munkajogi jogharmonizáció második lépéseként öt közösségi irányelv rendelkezéseit építse be a Munka Törvénykönyvéről szóló 1992. évi XXII. törvény (a továbbiakban: Mt.) és az ezzel összefüggő egyes munkaügyi tárgyú törvények szabályai közé. Az egyes irányelveknek megfelelő szabályozás kialakítása érdekében az Mt. vonatkozásában az alábbi módosításokat kell elvégezni:

I.

A munkavállalók jogainak a vállalkozások, üzletek vagy ezek részeinek átruházása esetén történő védelmére vonatkozó tagállami jogszabályok közelítéséről szóló, a Tanács 2001/23/EK irányelve

A munkavállalók jogainak a vállalkozások, üzletek vagy ezek részeinek átruházása esetén történő védelmére vonatkozó tagállami jogszabályok közelítéséről szóló, a Tanács 2001/23/EK irányelve (a továbbiakban: jogutódlásról szóló 2001/23/EK irányelv) a jogbiztonság és az átláthatóság érdekében tisztázza a munkáltatói jogutódlás fogalmát, melynek kialakítása során figyelembe veszi a jogintézményhez kapcsolódó európai bírói gyakorlatot is. Az európai szabály átruházáson valamely vállalkozás, üzlet vagy ezek egy részének más munkáltató részére szerződés alapján történő átruházását vagy egyesülését érti. Átruházás akkor jön létre, ha olyan gazdasági egység kerül átadásra, amely megtartja identitását, azaz az erőforrások olyan szervezett csoportja marad, melynek célja, hogy fő vagy kiegészítő gazdasági tevékenységet folytasson.

A fogalom-meghatározás átvétele érdekében a magyar jogszabályokat módosítani kell. Ennek során figyelemmel kell lenni arra, hogy az irányelv hatálya kiterjed a hatósági tevékenységet nem folytató közintézményekre is. A hatályos magyar szabályok szerint jogutódlásnak minősül a jogszabályon alapuló jogutódlás, valamint a munkáltató egészének vagy részének (üzem, üzlet, telephely, munkahely) megállapodáson alapuló átadása és átvétele - így különösen adásvétel, csere, bérlet, haszonbérlet, illetve gazdasági társaságba való belépés, vagyonbevitel révén - a munkavállaló(k) folyamatosan történő tényleges továbbfoglalkoztatásával. A jogutódlás tehát a magyar szabályok szerint akkor jön létre, ha a jogutód a jogutódlással érintett munkavállalókat továbbfoglalkoztatja. E feltétel hiányában a jogutódlás szabályai nem alkalmazhatóak. A hatályos jog fogalma nem felel meg az irányelv rendelkezéseinek, mivel az európai fogalom alapján a jogutódlás bekövetkezik az erőforrások átruházásával, és a jogutódlás jogkövetkezményei nem köthetők a munkavállalók továbbfoglalkoztatásához. Az átadással érintett munkavállalók továbbfoglalkoztatásának kötelezettsége a jogutódlás egyik jogkövetkezménye, nem pedig - mint a magyar jogban - feltétele.

A fogalmi meghatározáson túlmenően az irányelv rendelkezik a jogutódlás következményeiről: ennek alapján a munkaszerződésből, illetve a munkaviszonyból eredő, az átruházás napján fennálló jogok és kötelezettségek a jogutódra történő átszállásáról, a jogelőd és jogutód munkáltató egyetemleges felelősségéről, a kollektív szerződés sorsáról, a munkaviszony megszüntetésének a jogutódlásra való alapításának tilalmáról.

Az eljárási kérdések között az irányelv rendezi a munkavállalói képviselet tájékoztatására és a vele való konzultációra vonatkozó szabályokat.

Az irányelv harmonizációja során rendelkezni szükséges arról az esetről is, ha jogállásváltozás történik amiatt, hogy

- az Mt. hatálya alól a közalkalmazottak jogállásáról szóló 1992. évi XXXIII. törvény (a továbbiakban: Kjt.) vagy - a Kjt. hatálya alól az Mt., továbbá

- az Mt. vagy a Kjt. hatálya alól az a köztisztviselők jogállásáról szóló 1992. évi XXIII. törvény (a továbbiakban: Ktv.)

hatálya alá kerül a munkáltató.

Jelenleg csupán a közalkalmazotti szférából a gazdasági területre történő átlépés esetét szabályozza a Kjt. A módosítás - összhangban az irányelvvel - nem érinti a Ktv. azon szabályait, amelyek a közszolgálatból a közalkalmazotti, illetve a versenyszférába történő átmenetre vonatkoznak, hiszen az irányelv rendelkezéseit a közigazgatás tekintetében nem kell alkalmazni.

II.

Az UNICE, az ETUC és a CEEP által a határozott ideig tartó munkavégzéssel kapcsolatosan kötött keretmegállapodásról szóló, a Tanács1999/70/EK irányelve

Az UNICE, az ETUC és a CEEP által a határozott ideig tartó munkavégzéssel kapcsolatosan kötött keretmegállapodásról szóló, a Tanács 1999/70/EK irányelve (a továbbiakban: határozott ideig tartó munkavégzésről szóló 1999/70/EK irányelv) célja a rugalmas foglalkoztatási formák - így a foglalkoztatási érdeket jól szolgáló határozott időre történő alkalmazás - elterjedésének segítése, egyben megőrizve és biztosítva a határozott és határozatlan időre kötött munkaszerződéssel foglalkoztatottak közötti egyenlő elbánást. Ennek érdekében az irányelv szerint a nemzeti jogban rögzíteni kell olyan garanciális szabályokat, mint a határozott időre létesített munkaviszony meghosszabbításának esetköre, a meghosszabbítások összesített maximális időtartama, illetve a határozott és határozatlan időtartamú jogviszony közötti átjárhatóság. Ezen túlmenően a munkavállalói érdekképviseleteknek a határozott idős foglalkoztatás helyzetével kapcsolatos tájékoztatását is előírja az irányelv.

A határozott ideig tartó munkavégzés vonatkozásában az Mt. hatályos szabályai nagyrészt harmonizáltnak tekinthetők, ugyanakkor szükséges az Mt. vonatkozó rendelkezéseinek kiegészítése, többek között az alkalmazás időtartama alapján történő hátrányos megkülönböztetés tilalmának kimondásával, a határozott idejű munkaszerződés meghosszabbításához megkívánt munkáltatói jogos érdek rögzítésével. A jogos érdek fogalmának átvétele a Legfelsőbb Bíróság Munkaügyi Kollégiumának a tárgyban kiadott 6. sz. állásfoglalásának figyelembe vételével történik meg. A törvény a korábban hatályos szabályozásnál differenciáltabb rendelkezést tartalmaz a határozott idő mértékének korlátozásával kapcsolatban. Az Mt. jelenleg öt évben limitálja a határozott időtartam felső határát, ideértve az azonos felek közötti szerződés meghosszabbítását, és az újabb határozott időtartamú munkaviszony létesítését is. A törvény tételes rendelkezése alapján a meghosszabbított, illetve az újabb határozott időre megkötött munkaszerződés tartamát maximálja öt évben azzal, hogy e korlátozást kizárólag a korábbi határozott idő lejártát követő hat hónapon belül, ismét határozott időre létesített munkaviszony esetében kell alkalmazni. A törvénynek a jogviszony meghosszabbításáról és az újabb határozott idejű munkaviszony létesítéséről szóló megfogalmazása kielégíti a hazai joggyakorlat által megkívánt részletesebb szabályozási igényt, és a hat hónapos határidő bevezetésével megszűnik az időmúlásra tekintet nélküli összeszámítási korlátozás is.

III.

A Tanács által az UNICE, az ETUC és a CEEP által a részmunkaidőről kötött keretmegállapodásról szóló, a Tanács 97/81/EK irányelve

A Tanács által az UNICE, az ETUC és a CEEP által a részmunkaidőről kötött keretmegállapodásról szóló, a Tanács 97/81/EK irányelve (a továbbiakban: részmunkaidőről szóló 97/81/EK irányelv) elsődleges célja - az európai foglalkoztatási stratégia keretei között - a részmunkaidős foglalkoztatás elterjesztése, annak érdekében, hogy a munkavégzés és a családi élet összeegyeztetése ne okozzon gondot, és a munka mellett az oktatási és képzési lehetőségek könnyebben legyenek igénybe vehetők. Az irányelv rögzíti, hogy a hátrányos megkülönböztetés tilalmának elve a részmunkaidős foglalkoztatás vonatkozásában is alkalmazandó, továbbá biztosítandó az átjárhatóság a részmunkaidős és teljes munkaidős foglalkoztatás között.

A hatályos munkajogi szabályok többnyire megfelelnek az irányelv rendelkezéseinek. Az irányelvnek megfelelően a hátrányos megkülönböztetés tilalmát kifejezetten ki kell terjeszteni a részmunkaidőben foglalkoztatottakra is. E körben hangsúlyozni kell, hogy az egyes juttatások vonatkozásában az időarányosság elve alkalmazható. A törvény a munkáltatói mérlegelési jogkörében szabályozva biztosítja a teljes és részmunkaidős foglalkoztatás közötti átjárhatóság feltételeit.

IV.

A munkaidő-szervezés egyes szempontjairól szóló 93/104/EK tanácsi irányelvnek az abból kizárt ágazatok és tevékenységek szabályozása céljából történő módosításáról szóló, az Európai Parlament és a Tanács 2000. június 22-i 2000/34/EK irányelve

A munkaidő-szervezés egyes szempontjairól szóló 93/104/EK tanácsi irányelvnek az abból kizárt ágazatok és tevékenységek szabályozása céljából történő módosításáról szóló, az Európai Parlament és a Tanács 2000. június 22-i 2000/34/EK irányelve (a továbbiakban: munkaidőről szóló 2000/34/EK irányelv) a 93/104/EK irányelv rendelkezéseinek módosításával az abban nyújtott védelmi szintet - a tengerjáró kereskedelmi hajókon szolgálatot teljesítő tengerészek kivételével - valamennyi munkavállalóra kiterjeszti. Ugyanakkor - egyfelől - részleges eltéréseket tesz lehetővé a „közúti, légi vagy belvízi, személyszállítást vagy árufuvarozást végző vállalkozás által az utazó vagy repülő személyzet tagjaként alkalmazott”, ún. „utazó munkavállalók” vonatkozásában, mivel kimondja, hogy e munkavállalói kör tekintetében nem kell alkalmazni az irányelv napi és heti pihenőidőre, továbbá a munkaközi szünetre és az éjszakai munkára vonatkozó rendelkezéseket, és hosszabb referenciaidő is megállapítható, ha a szabályozás megfelelő pihenőidőt biztosít számukra. Másfelől, a menetrendszerű városi tömegközlekedésben az utasok szállításáért felelős munkavállalók és a vasúti szállításban dolgozók esetén az irányelv lehetővé teszi a napi munka- és pihenőidőre, a heti pihenőidőre, a munkaközi szünetre, az éjszakai munkavégzésre vonatkozó rendelkezésektől való eltérést, és hosszabb referenciaidő alkalmazására is lehetőséget ad. E munkavállalói csoportra tehát lényegében az utazó munkavállalókra irányadó rendelkezések alkalmazandóak. Harmadrészt, az irányelv az általánostól eltérő szabályokat tartalmaz a „tengerjáró halászhajók fedélzetén dolgozó munkavállalók” munkaideje tekintetében is.

Megállapítható, hogy a magyar munkajogi szabályok alapvetően megfelelnek az irányelv követelményeinek, azonban a jogharmonizáció során az alábbi szempontok figyelembe vétele indokol néhány jogszabály-módosítást.

A hatályos Mt. 117/A. §-a - mely az általános munkaidő, pihenőidő-szabályoktól való ágazati eltérési lehetőségekről szól - jelenleg általános eltérést enged egyes közlekedési ágazatokban a munkaidőre és pihenőidőre vonatkozó rendelkezések tekintetében, a teljes munkaidő szabályát kivéve. A törvény e szabályt két vonatkozásban módosítja. Egyfelől bővíti, amikor kiterjeszti a hatályát a belföldi és nemzetközi közúti személyszállítás és árufuvarozás körében forgalmi utazó, a menetrendszerű városi tömegközlekedésben a szállítást végző és a zavartalan közlekedést biztosító, valamint a nemzetközi vasúti személyszállítás, a belföldi és nemzetközi vasúti árufuvarozás körében utazó, illetve a zavartalan közlekedést biztosító munkakörben foglalkoztatott munkavállalókra. Másfelől szűkítő rendelkezést tartalmaz. Nem általában enged kollektív szerződésben eltérést a munkaidőre, pihenőidőre vonatkozó rendelkezésektől, hanem kifejezetten meghatározza azokat a kérdésköröket, ahol az eltérés megengedett - így a munkaközi szünetre, a napi pihenőidőre, a heti pihenőnapra és pihenőidőre, illetve a vasárnapi munkavégzés tekintetében, ezen kívül pedig legfeljebb éves, illetve ötvenkét hetes munkaidőkeret megállapítását engedélyezi. Ily módon a szabályozás biztosítja a megfelelő pihenőidőt, hiszen a teljes munkaidő mértékétől és a munkaidő-beosztás főbb szabályaitól e munkakörök vonatkozásában sem lehet eltérni.

Tekintettel arra, hogy az Mt. az általános normákat rendezi, a víziközlekedési törvényben kerül szabályozásra a belvízi személyszállításban és árufuvarozásban dolgozók, valamint a tengeri halászhajók és a tengeri kereskedelmi hajók személyzetének munkaideje, pihenőideje.

Az 1993/104/EK irányelv 2001. évi harmonizációja óta eltelt időben számos gyakorlati problémát vetett fel, hogy a készenlét mértéke naptári évenként legfeljebb 200, kollektív szerződés rendelkezése esetén 300 óra lehet. Ez a rendelkezés különösen a közszolgáltatások területén volt nehezen alkalmazható, hiszen az ilyen tevékenységet végző munkáltatóknál a váratlan üzemzavarok elhárítása érdekében szükséges készenlét elrendelését akadályozta.

Ennek kapcsán felvetődött, hogy a készenlét egyes formái eltérő módon kerüljenek szabályozásra. Tekintettel arra, hogy 1993/104/EK irányelv a nemzeti jogra bízza a munkaidő szempontjából figyelembe veendő készenlét - a munkáltató rendelkezésére állás - fogalmának meghatározását, nem ellentétes az irányelvvel a törvénynek az a megoldása, mely a jelenlegi készenlét fogalmát kétfelé bontja. A törvény értelmében ügyeletnek tekintendő a munkáltató által meghatározott helyen eltöltendő munkavégzésre való készen állás, és készenlétnek minősül az az eset, ha a munkavállaló az általa megválasztott helyen tartózkodik, de - tekintettel a munkavégzés helyére is - elérhető, munkavégzésre igénybe vehető. Ezzel összefüggésben a törvény a rendkívüli munkavégzés fogalmát is pontosítja, továbbá célhoz köti az ügyelet, készenlét elrendelését. Ezek maximális időtartama tekintetében is eltérő szabályokat fogalmaz meg: az ügyelet felső határára vonatkozó szabályozás megegyezik a jelenleg hatályossal, a készenlét esetén az egy hónapos, vagy négy hetes időtartam alatt maximálisan teljesíthető készenléti órák számát határozza meg a törvény.

A hatályos munkajog eddig csak a készenléti díj mértékét írta elő kógens szabállyal. A törvény a munkavállalóra nézve kevésbé terhes készenlét díjazását a személyi alapbér 20%-ában, az ügyelet díját pedig a személyi alapbér 40%-ában határozza meg. Ezzel összefüggésben a törvény a belföldi kiküldetés esetén az utazási időre járó díjazás mértékét a személyi alapbér 40%-ában határozza meg.

Megjegyzendő, hogy az egészségügyi tevékenységre vonatkozó, külön törvényben meghatározott ügyeleti, készenléti szabályokat a törvény nem érinti.

V.

Az Európai Közösség Hajótulajdonosainak Egyesülete (ECSA) és az Európai Unió Közlekedési Dolgozók Szakszervezeteinek Szövetsége (FST) között a tengerészek munkaidejének megszervezésével kapcsolatosan kötött Megállapodásról szóló, a Tanács 1999. június 21-i 99/63/EK irányelve

Az Európai Közösség Hajótulajdonosainak Egyesülete (ECSA) és az Európai Unió Közlekedési Dolgozók Szakszervezeteinek Szövetsége (FST) között a tengerészek munkaidejének megszervezésével kapcsolatosan kötött Megállapodásról szóló, a Tanács 1999. június 21-i 99/63/EK irányelve (a továbbiakban: a tengerészek munkaidejéről szóló 99/63/EK irányelv) személyi hatálya nem valamennyi hajósra terjed ki, mindössze a „szokásos kereskedelmi tengerészeti tevékenységet végző tengerjáró hajó fedélzetén szolgálatot teljesítő tengerészek”-re. Így az nem vonatkozik a belvízi hajózásra, de a tengeri halászatra sem.

Az irányelv a teljes munkaidő mértékét heti hat napon 8 órás munkavégzésre alapítva határozza meg. Kollektív szerződéssel hosszabb teljes munkaidő is megállapítható. Ezen túlmenően az irányelv a munkaidő-beosztásra is az általánostól eltérő szabályokat tartalmaz, mely alapján lehetséges 14 órás munkanap is. Az irányelv tiltja a 18 éven aluliak éjszakai munkáját, kivéve, ha arra kiképzési célból kerül sor, valamint a 16. életévüket be nem töltött személyek munkavégzését. Legalább évi négy hét fizetett szabadságra jogosítja a hatálya alá tartozó munkavállalókat, ezen kívül több további, munkajogi és munkabiztonsági szempontból fontos előírást tartalmaz a munkaidő nyilvántartására, a hajó megfelelő számú személyzettel való ellátására, a szolgálati alkalmassági igazolásra vonatkozóan.

Az irányelv harmonizációjára - tekintettel e szabályok speciális ágazati, szakmai jellegére - a víziközlekedésről szóló 2000. évi XLII. törvényben (a továbbiakban: Vkt) kerül sor, melynek rendelkezéseit jelentős mértékben módosítani kell az uniós elvárások teljesítése érdekében.

A Vkt. fogalom-meghatározásai közül - tekintve, hogy az nem a munkajogi, hanem a közlekedésbiztonsági követelményekből kiinduló szabályozást tartalmaz - több nem felel meg az irányelv rendelkezéseinek (pl. az „őrszolgálat” kifejezést a pontosabb „munkaidő” kifejezéssel kell felváltani, a „kereskedelmi hajó” Vkt-ben írott fogalma pedig azért nem felel meg az irányelv előírásainak, mivel tartalma túl tág.) Ebből következően a Vkt. értelmező rendelkezéseit is módosítani kell. A Vkt-ben meg kell határozni a tengeri halászhajó fogalmát is, hiszen e tekintetben a 2000/34/EK irányelv az általánostól eltérő, a tengeri kereskedelmi hajókra vonatkozó szabályozással majdnem azonos rendelkezéseket tartalmaz.

Ezen túlmenően speciális szabályokat kell beiktatni a Vkt-be a teljes munkaidő és az alkalmazható munkaidőkeret legmagasabb mértékét, a kollektív szerződéssel való eltérés lehetőségét illetően. Így - kollektív szerződés rendelkezése esetén - lehetőség nyílik legfeljebb éves munkaidőkeret megállapítására, és a napi munkavégzési idő tartama 14 órára is felemelhető, a napi és heti pihenőidő mértéke együttesen is meghatározható.

A fentieken túlmenően speciális rendelkezések kerülnek megfogalmazásra a gyakorlatok, a tengeri nagyhajón teljesített készenlét, havária vagy más úszólétesítmény mentése esetére. A törvény továbbá a munkaidő-beosztás közzétételének, valamint a napi munkaidőről és pihenőidőről való nyilvántartás kötelezettségét is megfogalmazza.

VI.

Egyéb rendelkezések

Nem az Európai Unió munkajogi követelményrendszerével, hanem a hazai gyakorlattal áll összefüggésben az Mt-ben a munkaszerződésre vonatkozó rendelkezések felülvizsgálata. Elterjedt az a gyakorlat, mely szerint a munkáltatók munkaszerződés helyett egyéni vállalkozói igazolványt váltatnak ki a munkavállalókkal, s formális megbízási, vállalkozási szerződéssel alkalmazzák őket. Így egyfelől a munkavállalókat számos olyan jog nem illeti meg, amit az Mt. tartalmaz (pl. szabadság, indokolt felmondás stb.), másfelől a munkáltató a foglalkoztatásukhoz kapcsolódó közterheket is a dolgozókra hárítja át. Ez a gyakorlat a munkajogi szabályozás megkerülésére irányul.

A munkaügyi ellenőrzés kiterjed erre a kérdésre is, hiszen a vonatkozó törvény lehetővé teszi a felügyelők részére, hogy a foglalkoztatás körülményei alapján minősítsék a jogviszony jellegét, s ha az ismérvei alapján munkaviszonynak felel meg, az Mt. megkerülése miatt szankciót szabjanak ki.

Ugyanakkor a jelenség visszaszorítása érdekében a munkajogi szabályok is módosításra szorulnak. Jelenleg ugyanis az Mt. nem tartalmaz rendelkezést arra vonatkozóan, hogy a szerződést milyen szempontok alapján kell minősíteni. Ennek megfelelően a törvény kimondja, hogy a munkavégzés alapjául szolgáló szerződés típusának megválasztása nem irányulhat a munkavállaló jogos érdekének védelmét biztosító rendelkezések érvényesülésének korlátozására, csorbítására. A szerződés elnevezésétől függetlenül is munkaviszonynak kell tekinteni a jogviszonyt, ha az eset körülményei - a felek szerződéskötést megelőző tárgyalásai, a szerződés megkötésekor, illetve a munkavégzés során tett jognyilatkozatai, a tényleges munkavégzés jellege, a felek által gyakorolt jogok és teljesített kötelezettségek természete - arra utalnak, hogy a felek között munkaviszony jött létre.

Az anyaság védelméről szóló 183. sz. ILO egyezmény ratifikációja a közeljövőben várható. Az egyezmény 9. Cikke értelmében a hátrányos megkülönböztetés tilalmát az anyasággal összefüggésben is kifejezetten meg kell fogalmazni. Így az Mt. hátrányos megkülönböztetés tilalmáról szóló 5. §-a - a határozott időtartamú, valamint a részmunkaidős foglalkoztatással összefüggő diszkrimináció kimondása mellett - kiegészül a szülői minőségre való utalással is.

Ehhez kapcsolódóan a jogi szabályozásnak tartalmaznia kell, hogy tilos a munkavállalót terhesség megállapítására irányuló vizsgálat elvégzésére, illetve erről szóló igazolás bemutatására kötelezni. Ez alól csak a munkaköri alkalmasság vizsgálata és véleményezése körében, a jogszabályban meghatározott eset jelenthet kivételt.

A törvény rögzíti, hogy a Kormány az Országos Érdekegyeztető Tanács egyetértésével dönt a távmunkára vonatkozó szabályozás tekintetében.

A törvény pontosítja a szakszervezeti tisztségviselőket megillető védelem szabályozását. Eszerint a közvetlen felsőbb szakszervezeti szerv előzetes egyetértése szükséges a választott szakszervezeti tisztséget betöltő munkavállaló kirendeléséhez, a tizenöt munkanapot elérő kiküldetéséhez, a 150. § (1) bekezdésén alapuló más munkáltatónál történő foglalkoztatásához, az átirányításához, ha ez a munkavállaló más munkahelyre való beosztásával jár, továbbá munkaviszonyának a munkáltató által rendes felmondással történő megszüntetéséhez

A teljesítménybérrel díjazott munkavállalók esetében gyakran előfordul, hogy a munkáltató a teljesítménykövetelményt úgy állapítja meg, hogy a munkavállaló számára a minimálbérnél alacsonyabb összegű munkabért kelljen fizetnie. E rendeltetésellenes gyakorlat visszaszorítása érdekében a törvény előírja, hogy a teljesítménykövetelmény megállapítását megelőzően a munkáltatónak objektív mérésen alapuló előzetes eljárást kell lefolytatnia.

Jelenleg több, egymásnak ellentmondó értelmezési gyakorlat érvényesül a munkaszüneti nap és a betegszabadság viszonya tekintetében. Ennek kiküszöbölése érdekében a törvény egyértelművé teszi, hogy a munkaszüneti nap nem szakítja meg a betegszabadságot. A betegszabadság kiadása során abban az esetben, ha a munkavállaló a munkaszüneti nap miatt mentesülne a munkavégzési kötelezettsége alól, ezt a napot munkanapként kell figyelembe venni.

A törvény egyértelművé teszi, hogy a munkaügyi per megindítására nyitva álló határidőt megtartottnak kell tekinteni, ha a keresetlevelet legkésőbb a határidő utolsó napján postára adják, és a fél a határidő elmulasztása esetén igazolással élhet. Ez a szabályozás a jogbiztonságot növeli, mivel az elmúlt időszakban számos jogértelmezési kérdés vetődött fel a gyakorlatban a keresetindítási határidő megtartásának szabályait illetően.

A munkaügyi ellenőrzésről szóló 1996. évi LXXV. törvény (a továbbiakban: Met.) módosítását két körülmény teszi szükségessé, egyrészt az ellenőrzés rendelkezéseinek az anyagi joghoz (az Mt. szabályaihoz) való igazítása, másrészt az ellenőrzés tapasztalatai alapján néhány pontosító szabály előírása.

Az Mt. 2001. évi jogharmonizációs módosítása teszi szükségessé annak szabályozását, hogy a Met. hatálya kiterjed a külföldi munkáltató munkavállalójának magyarországi munkavégzésére, ha arra kiküldetés, kirendelés, vagy munkaerő-kölcsönzés keretében kerül sor. Az Mt. 2001. évi módosítása továbbá bevezette a munkavállaló írásbeli, a munkaviszony létesítésével egyidejű tájékoztatásának kötelezettségét, amelyhez szintén meg kell teremteni az ellenőrzés lehetőségét.

Az Mt. munkaszerződéssel kapcsolatos új szabályai megkívánják a Met. módosítását is. A jogviszony minősítésére vonatkozó részletesebb rendelkezésekkel összhangban a törvény előírja, hogy a felügyelő az ellenőrzés során tapasztalt szabálytalanságok megszüntetése érdekében a foglalkoztatásra irányuló jogviszonynak a munkába lépés napjától történő fennállását állapítja meg, és kötelezi a foglalkoztatót a foglalkoztatásra irányuló jogviszonyra vonatkozó szabályok betartására.

A teljesítménybér-követelmények megállapítására szolgáló, az Mt-ben részletesen szabályozandó eljárás megtörténtének ellenőrzésére való felhatalmazást is szükséges a Met. módosításának tartalmaznia. Az európai üzemi tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról szóló törvény megalkotása indokolttá teszi, hogy a nemzetek feletti szinten gyakorolt egyes munkavállalói részvételi jogosultságok munkáltató általi megtartására is kiterjedhessen a munkaügyi ellenőrzés. A törvény 21. §-ában foglalt szabályok betartásának vizsgálatára a Met. hatálya a Magyar Köztársaságnak az Európai Unióhoz történő csatlakozásról szóló nemzetközi szerződést kihirdető törvény hatálybalépésével egyidejűleg terjed majd ki.

A Met. hatályos rendelkezései szerint a munkaügyi ellenőrzés a munkaviszony létesítése alakszerűségi feltételeinek vizsgálatára terjed ki. A gyakorlati tapasztalatok alapján e rendelkezést ki kell egészíteni a kötelező tartalmi elemek meglétének vizsgálatával is, ami egyébként megfelel az eddigi jogalkalmazói gyakorlatnak is.

A munkaügyi bírság mértéke a törvény hatályba lépése, azaz 1996. óta változatlan, ezért indokolt a munkaügyi bírság mértékét - kétmillió, illetve hatmillió forintra - megemelni, ugyanakkor a kiszabásnál jobban érvényesíteni a munkáltatói teherbíró képesség szempontját.

A törvény intézményesíti a Közalkalmazottak Országos Munkaügyi Tanácsát (KOMT) és az Országos Közszolgálati Érdekegyeztető Tanácsot (OKÉT).

-----STARTING---POINT---RESZLETES---

Az 1. §-hoz

A hátrányos megkülönböztetés tilalma példálózó jelleggel felsorolt esetköre kiegészül a határozott időtartamú és a részmunkaidős foglalkoztatásra, valamint - az anyaság védelméről szóló 183. sz. ILO egyezmény rendelkezéseivel összhangban - az anyaságra alapozott diszkrimináció tilalmával.

A 2. §-hoz

A törvény az Országos Érdekegyeztető Tanács egyetértésével szabályozandó kérdések között szerepelteti a távmunka szabályozását is.

A 3. §-hoz

A törvény a szakszervezeti tisztségviselők védelmére vonatozó szabályokat pontosítja, átvezetve az Mt. megváltozott fogalmait a kirendelés, a tizenöt munkanapot elérő kiküldetés, a más munkáltatónál történő foglalkoztatás, az átirányítás tekintetében.

A 4-5. §-hoz

A jogutódlásról szóló 2001/23/EK irányelv a munkavállalók jogainak védelme körében előírja, hogy ha a jogutódlás tárgyát képező üzem megszűnése okán a munkavállalói képviselők megbízatása megszűnne, a munkavállalói képviselet folyamatosságát az új képviseleti szervek létrehozásáig biztosítani kell. A hatályos szabályok alapján a jogutódlással érintett egység megszűnése esetén a szakszervezeti tisztségviselők megbízatása nem szűnik meg. Az üzemi tanács esetében azonban az Mt. hatályos 55. § f)-g) pontjában felsorolt tényállások alapján a fenti helyzet kialakulhat. Ezért az üzemi tanács megszűnéséről rendelkező Mt. 55. § (1)-(2) bekezdését és 56. §-át speciális rendelkezésekkel kell kiegészíteni.

Az üzemi tanácsi jogok gyakorlásának biztosítása érdekében a törvény két esetet szabályoz.

Ha az üzemi tanács, illetve az üzemi megbízott megbízatása azért szűnik meg, mert több munkáltató vagy telephely egyesülése (összevonása) következtében a munkáltatónál több üzemi tanács működne, vagy a megszűnés a munkáltató vagy telephely szétválása miatt következik be, a megszűnéstől számított három hónapon belül üzemi tanácsot, illetőleg üzemi megbízottat kell választani. A munkavállalói részvételi joggyakorlás folytonosságának biztosítása érdekében az új üzemi tanács, illetőleg megbízott megválasztásáig, de legfeljebb a korábbi üzemi tanács, megbízott megbízatásának megszűnésétől számított hat hónapig a korábbi üzemi tanács vagy megbízott által delegált ideiglenes üzemi tanács vagy megbízott gyakorolja a 65. §-ban előírt jogosítványokat.

Előfordulhat, hogy a jogutódlás a jogutódnál korábban működő üzemi tanács létét nem érinti. Ilyen helyzet állhat elő például akkor, ha a jogutód munkáltató a jogelődtől egy üzletet, vagy egy kisebb szervezeti egységet vásárol meg, és a jogelődnél működő üzemi tanács valamely ok miatt - például tagjai számának, vagy a munkavállalók létszámának csökkenése miatt - megszűnik. Ezen esetekben speciális rendelkezésekre van szükség, amelyek a jogutódlással érintett munkavállaló képviseleti jogát biztosítják.

A törvény szerint, ha a munkáltató személyében bekövetkező jogutódlás a jogutód munkáltatónál korábban megválasztott üzemi tanács működését nem érinti, a jogutódlással érintett szervezeti egység munkavállalóinak részvételi jogát a jogutód munkáltató üzemi tanácsának működésében való részvétel útján biztosítani kell, feltéve, hogy a jogutódlás időpontjáig a jogelőd munkáltatónál működött üzemi tanács (üzemi megbízott). A jogutód munkáltató üzemi tanácsának működésében részt vevő személyt (a továbbiakban: delegált tag) legkésőbb a jogutódlás bekövetkezésének időpontjáig a jogelőd munkáltatónál működő üzemi tanács jelöli ki, a jogutódlással érintett tagjai, ilyen tag hiányában a jogutódlással érintett munkavállalók közül. A jogelőd munkáltató üzemi tanácsa írásban tájékoztatja a jogutód munkáltató üzemi tanácsát és a jogutód munkáltatót a delegálásról. Ha a jogutódnál üzemi megbízott működik, az üzemi megbízott és a delegált tag együtt, egyhangú döntéssel jogosultak a 65. §-ban előírt jogok gyakorlására. A delegált tag a jogutód munkáltató üzemi tanácsának teljes jogú tagja. A delegált tagra az üzemi tanács tagjára - ha a delegált tag az üzemi megbízottal együtt jár el, az üzemi megbízottra - vonatkozó rendelkezéseket kell alkalmazni. A delegált tag megbízatása a jogutód munkáltató üzemi tanácsának (üzemi megbízottjának) a megbízatásáig tart. A speciális szabályok alkalmazása esetén a jogutód munkáltatónál működő üzemi tanács - 45. §-ban meghatározott - taglétszáma egy fővel megnő.

A fenti rendelkezések alkalmazását csak rövidebb ideig lehet biztosítani, ha a jogutódlással érintett munkavállalói létszám a jogutód munkáltatónál foglalkoztatott létszámhoz viszonyítottan jelentősebb. Ilyen esetben ugyanis ösztönözni kell a munkavállalókat arra, hogy a jogutódlást követően kialakult új létszámarányokra tekintettel mielőbb új üzemi tanácsot válasszanak. Ezért a törvény előírja, hogy ha a jogutódlás időpontjában a jogutódlással érintett munkavállalók létszáma eléri a jogutód munkáltatónál munkaviszonyban álló munkavállalók létszámának húsz százalékát, az üzemi tanács (az üzemi megbízott) legfeljebb a jogutódlás bekövetkezésétől számított egy évig működhet a delegált tag részvételével. Ha ezen időtartam alatt új üzemi tanács (üzemi megbízott) megválasztására nem kerül sor, az üzemi tanács (üzemi megbízott) megbízatása a jogutódlástól számított egy év elteltével megszűnik. Az üzemi tanács megszűnésének új jogcímére tekintettel módosul az Mt. 55. § (1) és (2) bekezdése.

A 6-7. §-hoz

A szerződéskötési gyakorlatban egyre több alkalommal fordul elő, hogy a munkáltató és a munkát végző személy megbízási, vagy vállalkozási szerződést köt egymással olyan munkavégzés tekintetében, amely jellegénél fogva munkaviszony keretében látható el, illetve olyan esetekben, amikor a felek magatartása arra utal, hogy a munkavégzés ténylegesen munkaviszony keretében történik. A fenti jelenség rendeltetésellenes joggyakorlásnak minősül, hiszen ezen esetekben a szerződéskötés során azért választanak a felek polgári jogi szerződéstípust, hogy elkerüljék a munkaviszonyból származó jogok gyakorlását, illetve kötelezettségek teljesítését. A felek egybehangzó típus választása többnyire formális, ténylegesen mindez a munkáltató akaratának egyoldalú érvényesítését jelenti.

Az ismertetett gyakorlat további terjedésének megakadályozása, illetve a munkavállalói érdekvédelem erősítése céljából a törvény kimondja, hogy a munkavégzés alapjául szolgáló szerződés típusának megválasztása nem irányulhat a munkavállaló jogos érdekeinek védelmét biztosító rendelkezések érvényesülésének korlátozására. Azt is előírja továbbá, hogy milyen feltételekkel kell a felek megállapodását elnevezésétől függetlenül munkaszerződének tekinteni. Garanciális szabályként kerül megfogalmazásra, hogy a szerződés tényleges típusát az eset összes körülményére - így különösen a felek szerződéskötést megelőző tárgyalásaira, a szerződés megkötésekor, illetve a munkavégzés során tett jognyilatkozataira, a tényleges munkavégzés jellegére, a felek jogaira és kötelezettségeire - tekintettel kell megítélni, illetve megállapítani.

További garanciaként kifejezetten kimondja a törvény, hogy a munkaszerződés írásba foglalásáról való gondoskodás a munkáltató kötelezettsége.

A 8. §-hoz

Az anyaság védelméről szóló 183. sz. ILO egyezményhez kapcsolódóan a jogi szabályozásnak tartalmaznia kell, hogy tilos a munkavállalót terhesség megállapítására irányuló vizsgálat elvégzésére, illetve erről szóló igazolás bemutatására kötelezni. Ez alól csak a munkaköri alkalmasság vizsgálata és véleményezése körében, jogszabály előírása alapján lehet eltérni.

A 9. §-hoz

Az Mt. korábbi rendelkezései is lehetővé tették részmunkaidő kikötését a munkaszerződésben. Jelen szabályok kifejezetten előírják, hogy arról külön megállapodást kell kötni. Rögzítik továbbá, hogy a részmunkaidőben foglalkoztatott munkavállalókat is megilletik mindazon jogok és juttatások, amelyeket a teljes munkaidőben dolgozók részére állapít meg a törvény. Ez alól csak az időarányosság esete kivétel, amelyet azonban csupán azokra a munkaviszony alapján közvetlenül vagy közvetve nyújtott, pénzbeli vagy természetbeli munkavállalói juttatásokra kell alkalmazni, amelyek esetében a juttatásra való jogosultság a munkaidő mértékével összefügg. Ugyanakkor azonban ezen esetekben sem kötelező az időarányosság elvének alkalmazása, a munkavállalóra nézve kedvezőbb mértékű juttatás is megállapítható.

A 10. §-hoz

A határozott ideig tartó munkavégzésről szóló 1999/70/EK irányelv értelmében a határozott időre szóló foglalkoztatás meghosszabbítása abban az esetben ismerhető el, ha kapcsolódik hozzá valamely jogos indok. A magyar munkajogi ítélkezési gyakorlat is hasonló alapokon nyugszik. A törvény - a Legfelsőbb Bíróság Munkajogi Kollégiuma 6. sz. állásfoglalásában szereplő érvelésből kiindulva - előírja, hogy határozott időre szóló munkaviszony azonos felek között akkor létesíthető ismételten, illetve akkor hosszabbítható meg, ha azt a munkáltató jogos érdeke indokolja és az nem a munkavállaló jogos érdekének csorbítását célozza. Az ennek megsértésével létesített, illetve meghosszabbított munkaviszonyt határozatlan időtartamúnak kell tekinteni.

A törvény a hatályos szabályozásnál differenciáltabb rendelkezést tartalmaz a határozott idő mértékének korlátozásával kapcsolatban. Az Mt. jelenleg öt évben limitálja a határozott időtartam felső határát, ideértve az azonos felek közötti szerződés meghosszabbítását, és az újabb határozott időtartamú munkaviszony létesítését is. A törvény tételes rendelkezése alapján a meghosszabbított, illetve az újabb határozott időre megkötött munkaszerződés tartamát maximálja öt évben azzal, hogy e korlátozást kizárólag a korábbi határozott idő lejártát követő hat hónapon belül, ismét határozott időre létesített munkaviszony esetében kell alkalmazni. A törvénynek a jogviszony meghosszabbításáról és az újabb határozott idejű munkaviszony létesítéséről szóló megfogalmazása kielégíti a hazai joggyakorlat által megkívánt részletesebb szabályozási igényt, és a hat hónapos határidő bevezetésével megszűnik az időmúlásra tekintet nélküli összeszámítási korlátozás is.

A 11. §-hoz

Mind a határozott ideig tartó munkavégzésről szóló 1999/70/EK, mind a részmunkaidőről szóló 97/81/EK irányelvben szerepel az átjárhatóság biztosításának követelménye a határozatlan időtartamban, valamint a rész, illetve a teljes munkaidőben történő foglalkoztatás vonatkozásában. Az átjárhatóság követelményének érvényesülése érdekében a törvény rögzíti a munkáltató tájékoztatási kötelezettségét. Ezen túlmenően a törvény előírja, hogy ha a munkavállaló a teljes vagy részmunkaidős foglalkoztatás, illetve a foglalkoztatás határozatlan időtartama vonatkozásában kezdeményezi a munkaszerződés módosítását, a munkáltató mérlegelési jogkörében eljárva - jogos érdekére, így különösen a munkaszervezés körülményeire, a gazdaságos működés és a munkakör betöltésének feltételeire tekintettel - dönt a módosításra vonatkozó ajánlat elfogadásáról. A munkáltató a döntéséről tizenöt napon belül írásban köteles a munkavállalót tájékoztatni.

A 12. §-hoz

A jogutódlásról szóló 2001/23/EK irányelv meghatározza a munkáltatói jogutódlás fogalmát. E szerint az irányelv rendelkezéseit valamely vállalkozás, üzlet vagy ezek egy részének más munkáltató részére szerződés alapján történő átruházása vagy egyesülése esetén kell alkalmazni. Átruházás (jogutódlás) akkor jön létre, ha olyan gazdasági egység kerül átadásra, amely megtartja identitását, azaz az erőforrások olyan szervezett csoportja marad, melynek célja, hogy fő vagy kiegészítő gazdasági tevékenységet folytasson.

Az Mt. hatályos 209. § (2) bekezdése szerint a munkáltató személyében bekövetkező jogutódlásnak minősül a jogszabályon alapuló jogutódlás, valamint a munkáltató egészének vagy egy részének (üzem, üzlet, telephely, munkahely) megállapodáson alapuló átadása és átvétele - így különösen adásvétel, csere, bérlet, haszonbérlet, illetve gazdasági társaságba való belépés vagyonbevitel révén - a munkavállaló(k) folyamatosan történő tényleges továbbfoglalkoztatásával.

A hatályos rendelkezés alapján nem valósul meg munkáltatói jogutódlás, ha a jogelőd valamely jogügylettel ugyan átveszi és megszakítás nélkül, hasonló tevékenységet folytatva tovább működteti a materiális és immateriális javak szervezett egységét, de a munkavállalókat - a munkáltatói jogutódlás következményeit elkerülendő - nem foglalkoztatja tovább.

A magyar szabályozás nem felel meg az irányelv rendelkezéseinek és az ahhoz fűződő európai joggyakorlatnak, hiszen az irányelv inkább az üzem működésének továbbfolytatását vagy újbóli beindítását tartja fontosnak a munkáltatói jogutódlás megállapíthatóságához, amelynek csak egyik, de nem kizárólagos és feltétlenül szükséges ismérve a munkavállalói állomány tényleges átvétele. Az európai joggyakorlat a munkavállalók tényleges továbbfoglalkoztatása helyett egy komplexebb fogalmat kíván meg a jogutódlás megvalósulásához: ez pedig az adott gazdasági egység további működtetése vagy az üzem újbóli beindítása.

A fentiekre tekintettel a törvény értelmében a munkáltató személyében bekövetkező jogutódlásnak minősül a jogszabályon alapuló jogutódlás, valamint a munkáltató anyagi, illetve nem anyagi erőforrásai elkülönített, szervezett csoportjának (például gazdasági egység, üzem, üzlet, telephely, munkahely, illetve ezek része) a további működtetés, illetve az újbóli beindítás céljából, az Mt. hatálya alá tartozó szervezet vagy személy számára történő, megállapodáson alapuló átadása és átvétele, így különösen adásvétel, csere, bérlet, haszonbérlet, illetve gazdasági társaságba való belépés vagyonbevitel révén.

A fogalom utal arra, hogy munkajogi jogutódlásról akkor van szó, ha a jogelőd és a jogutód munkáltató egyaránt az Mt. hatálya alá tartozik. Az anyagi, illetve nem anyagi erőforrások elkülönített csoportja más törvény hatálya alá tartozó munkáltató számára is átadható. Ha az átadásra az Mt. hatálya alá tartozó munkáltató és a Kjt., vagy a Ktv. hatálya alá tartozó munkáltató között kerül sor, az átadással érintett munkavállaló jogállása is megváltozik, ezért ezen esetekben jogutódlásról nem beszélhetünk. Az Mt. és a Kjt., illetve a Ktv. szervi hatálya zárt rendszert képez, ezért az Mt. és a Kjt., illetve az Mt. és a Ktv. közötti átjárhatóságot csak speciális rendelkezések biztosíthatják. E rendelkezéseket a törvény az Mt. új 86/B-86/D. §-aiban fogalmazza meg. A speciális rendelkezések megalkotása nem ellentétes a jogutódlásról szóló 2001/23/EK irányelvvel, mivel az kimondja, hogy az irányelvet a munkaszerződés, illetve a munkaviszony meghatározása tekintetében a nemzeti jog sérelme nélkül kell alkalmazni [2. Cikk (2) bekezdés].

Az irányelv 1. Cikk (1) bekezdés c) pont értelmében az irányelv rendelkezéseit alkalmazni kell a köz- és magántulajdonban álló, gazdasági tevékenységet folytató vállalkozásokra, tekintet nélkül arra, hogy működésük nyereség elérését célozza-e. Kivételt csak a közigazgatási szervek átszervezése, vagy a közigazgatási funkcióknak a közigazgatási szervek közötti átadása jelent. A rendelkezéshez kapcsolódó európai joggyakorlat egyértelművé tette, hogy az állam által közintézményként működtetett szervezeteket, a közintézményekben foglalkoztatott alkalmazottakat - kivéve a közhatóságnak minősülő közigazgatási szerveket - nem lehet kizárni az irányelv védelme alól.

A fenti követelmény biztosítása érdekében a Kjt. is módosításra kerül. Ha az anyagi, illetve nem anyagi erőforrások elkülönített csoportjának átadása esetén az átadó és az átvevő egyaránt a Kjt. hatálya alá tartozik, jogutódlás valósul meg. Ebben az esetben az Mt. új 85/A-85/B. §-ait kell megfelelően alkalmazni.

Ha az átadásra a Kjt. hatálya alá tartózó munkáltató és az Mt., illetve a Ktv. hatálya alá tartozó munkáltató között kerül sor, az átadással érintett közalkalmazott jogállásváltozására tekintettel, a Kjt. tartalmaz speciális rendelkezéseket. Figyelemmel arra, hogy az irányelv hatálya a közigazgatási szerveknél foglalkoztatott köztisztviselőkre nem terjed ki, a törvény a Ktv. hatálya alá tartozó munkáltatótól induló átadás esetét nem érinti.

Az irányelv kimondja, hogy jogutódlás esetén a munkaszerződésből, illetve a munkaviszonyból eredő, az átruházás napján fennálló jogok és kötelezettségek átszállnak a jogutódra. A tagállamok rendelkezhetnek úgy, hogy a jogelőd és a jogutód egyetemlegesen felelnek olyan kötelezettségekért, amelyek az átruházás napján fennálló munkaviszonyból erednek, és még az átruházás előtt keletkeztek.

A jogelődnek tájékoztatnia kell ezekről a jogokról és kötelezettségekről a jogutódot, de a munkavállalói igényérvényesítést nem érinti, ha a jogelőd nem tett eleget ennek a kötelezettségének.

A jogutódlás jogkövetkezményeit illetően a hatályos szabályozás alapjaiban megfelel az irányelv által támasztott követelményeknek. Hiányossága azonban, hogy nem tartalmaz utalást arra vonatkozóan, hogy mely munkaviszonyokból származó kötelezettségek és jogok szállnak át a jogutód munkáltatóra, továbbá nem rendelkezik a jogelőd munkáltatónak a jogutód munkáltató felé fennálló tájékoztatási kötelezettségéről. Ezért a törvény kiegészíti a szabályozást az irányelv említett tartalmi követelményeivel, rendelkezve az átszálló jogokról és a jogelőd információs kötelezettségéről.

Az Mt. hatályos 85/A. §-ának (3) bekezdése szerint a jogelőd munkáltató a munkavállalót a munkaviszony megszüntetésekor megillető járandóságokért - feltéve, ha a jogutód munkáltató döntéshozó szervében a szavazatok több, mint fele megilleti - a munkaviszonynak a jogutód munkáltató által a jogutódlás időpontjától számított egy éven belül közölt, a munkáltató működésével összefüggő okra alapított rendes felmondással, illetve a 88. § (2) bekezdése szerinti munkáltatói intézkedéssel történő megszüntetése esetén kezesként felel.

Az Mt. a kezesi felelősség biztosításával európai viszonylatban is egyedülálló garanciális szabályt tartalmaz, amely az irányelv rendelkezéseivel összhangban áll. A fenti szabályozás azonban a gyakorlatban nem tudja teljes mértékben betölteni a célját. Manapság, a nagyobb konszernek világában és a privatizáció elmúltával nem az a gyakori, hogy a munkáltató maga alapít egy jogutód társaságot, hanem az, hogy a munkáltató anyavállalata, vagy a vállalat-csoport valamely másik tagja alapít egy jogutód munkáltatót. Nem kell tehát mást tennie a munkáltatónak a kezesi felelősség elkerülése érdekében, mint azt, hogy nem közvetlenül ő szerez többségi részesedést a jogutód munkáltatóban, hanem egy - az azonos tulajdonosi csoporthoz tartozó - másik vállalat.

A fentiekre tekintettel a törvény a kezesi felelősség szabályozását pontosítja, és előírja: a kezesi felelősség alkalmazásának feltétele, hogy a jogelőd munkáltató, a jogelőd munkáltató többségi tulajdonában álló másik társaság, a jogelőd munkáltató többségi tulajdonosa, vagy ez utóbbi szervezet többségi tulajdonában álló másik társaság a jogutód munkáltató legfőbb szervében a szavazatok több mint ötven százalékával rendelkezzen.

Az irányelv részletesen szabályozza a munkavállalói képviselet tájékoztatására és a velük való konzultációra vonatkozó rendelkezéseket. Az Mt. hatályos 21. § (4) bekezdése nem felel meg teljes mértékben az irányelvben foglalt kötelezettségeknek. Ezért a törvény a jogelőd és a jogutód munkáltató tájékoztatási és konzultációs kötelezettségét - az irányelv rendelkezéseinek megfelelően - újra fogalmazza.

A törvény előírja, hogy a munkáltató személyében bekövetkező jogutódlás esetében a jogelőd és a jogutód munkáltató - legkésőbb a jogutódlást megelőzően tizenöt nappal - köteles tájékoztatni a munkáltatónál képviselettel rendelkező szakszervezetet, ennek hiányában az üzemi tanácsot, üzemi tanács hiányában a nem szervezett munkavállalók képviselőiből létrehozott bizottságot a jogutódlás időpontjáról, vagy tervezett időpontjáról, a jogutódlás okáról, a munkavállalókat érintő jogi, gazdasági és szociális következményeiről, továbbá köteles konzultációt kezdeményezni a munkavállalókat érintő tervbe vett egyéb intézkedésekről.

A konzultációnak ki kell terjednie az intézkedések elveire, a hátrányos következmények elkerülésének módjára, illetve eszközére, továbbá a következmények enyhítését célzó eszközökre.

A jogelőd és a jogutód munkáltató akkor is köteles a tájékoztatási és konzultációs kötelezettségét teljesíteni, ha a jogutódlást megalapozó döntést a jogelőd munkáltatót ellenőrző szervezet, vagy személy hozta meg. Sem a jogutód, sem a jogelőd munkáltató nem hivatkozhat arra, hogy a konzultációs és tájékoztatási kötelezettséget azért nem teljesítette, mert a jogutódlásról szóló döntésről a döntést hozó ellenőrző szervezet, vagy személy a tájékoztatást elmulasztotta.

A törvény biztosítja, hogy ha a munkáltató eljárása során megsérti az üzemi tanács, vagy a szakszervezet jogait, az üzemi tanács, illetve a szakszervezet ennek megállapítása iránt bírósághoz fordulhat.

A 13-14. §-hoz

Az államháztartási törvény értelmében, ha a költségvetési szerv tevékenysége más szervezeti formában jobban, gazdaságosabban ellátható, az alapító a költségvetési szervet megszüntetheti és egy másik szervet, általában nonprofit szervezetet vagy gazdasági társaságot létesíthet. Egyre gyakrabban előfordul azonban, hogy a közfeladat kiszervezését követően az önkormányzat ismét költségvetési szerv keretében kíván feladatainak eleget tenni. A hatályos munkajogi szabályok az ilyen esetekben nem biztosítanak jogvédelmet a munkavállalók számára, mivel az Mt. nem tartalmaz speciális rendelkezéseket.

Speciális rendelkezések hiányában a fenti esetben az általános szabályokat kell alkalmazni. E rendelkezések alapján abban az esetben, amikor a munkaviszonyból ismét közalkalmazotti jogviszony lesz, mert az önkormányzat a közfeladat ellátására ismét költségvetési szervet hoz létre, az Mt. hatálya alá tartozó munkáltatónak az Mt. 86. § b) pontja alapján, a munkáltató jogutód nélküli megszűnésekor irányadó szabályok szerint kell eljárnia. Ha a feladatok átadásával a munkáltató nem szűnik meg (csupán egyes feladatok kerülnek átadásra, de a munkáltató folytatja működését), az intézkedéssel érintett munkavállalók munkaviszonyát a munkáltató működésével összefüggő okra hivatkozva, rendes felmondással kell megszüntetni. A feladatokat átvevő költségvetési szerv a munkaviszony megszüntetését követően a Kjt. szabályai szerint létesíthet közalkalmazotti jogviszonyt a korábbi munkavállalókkal.

A szabályozás ismertetett módja az irányelv rendelkezéseivel nem áll összhangban, hiszen nem biztosítja az abban foglalt garanciális szabályokat. Ezért a törvény az Mt. új 86/A-86/D. §-ainak megalkotásával speciális szabályozást vezet be. E szabályok figyelembe veszik, hogy az Mt. hatálya alá tartozó munkáltató mind a Kjt., mind a Ktv. hatálya alá tartozó munkáltató számára átadhat feladatokat, illetve erőforrásokat; az Mt. hatálya alól történő kiszervezés a munkavállaló tekintetében jogállásváltozáshoz vezet, ezért jogutódlásról nem lehet szó. A törvény a korábban hatályos szabályokra figyelemmel előírja, hogy az átadás esetén a munkaviszony megszűnik, és rendelkezik az átadás esetén követendő speciális szabályokról és jogkövetkezményekről. A szabályozásba beépítésre kerültek az irányelv által megkövetelt garanciális rendelkezések.

A törvény szerint, ha az Mt. hatálya alá tartozó munkáltató személye azért változik meg, mert az alapító vagy a munkáltató döntése alapján a munkáltató egésze, vagy egy része (szervezeti egysége, anyagi és nem anyagi erőforrásainak, vagy feladat- és hatáskörének meghatározott csoportja) a közalkalmazottak jogállásáról vagy a köztisztviselők jogállásáról szóló törvény hatálya alá tartozó munkáltató számára kerül átadásra, a munkáltató átadásra kerülő szervezete, illetve tevékenysége keretében foglalkoztatott munkavállaló munkaviszonya az átadás időpontjában megszűnik.

Az átadó és az átvevő munkáltató legkésőbb az átadást megelőzően harminc nappal korábban köteles tájékoztatni a munkavállalót, a munkáltatónál képviselettel rendelkező szakszervezetet és az üzemi tanácsot (üzemi megbízottat) az átadás időpontjáról, okáról, a munkavállalókat érintő jogi, gazdasági és szociális következményeiről, továbbá köteles a szakszervezettel és az üzemi tanáccsal (üzemi megbízottal) konzultációt kezdeményezni a munkavállalókat érintő tervbe vett egyéb intézkedésekről. A konzultációnak ki kell terjednie az intézkedések elveire, a hátrányos következmények elkerülésének módjára, illetve eszközére, továbbá a következmények enyhítését célzó eszközökre.

A tájékoztatással egyidejűleg az átadó és az átvevő munkáltató köteles írásban tájékoztatni a munkavállalót arról, hogy az átadást követően a munkavállaló foglalkoztatását az átvevő közalkalmazotti, illetve közszolgálati jogviszony keretében biztosítja. A tájékoztatásnak tartalmaznia kell a további foglalkoztatást biztosító kinevezés tartalmi elemeire vonatkozó ajánlatot. Az ajánlatot a törvényben meghatározott garanciális szabályokra figyelemmel kell megtenni. A tájékoztatásnak tartalmaznia kell azokat a kötelezettségeket is, amelyeknek a munkavállaló a jogviszony létesítését követően az előmenetele, illetve a jogviszonya fenntartása érdekében köteles eleget tenni.

Ha a tájékoztatás időpontjában az átvevő munkáltató még nem került megalapításra, az átvevő munkáltató számára előírt kötelezettség teljesítése az átvevő munkáltató alapítóját terheli.

A törvény a munkavállaló számára döntési lehetőséget biztosít abban a kérdésben, hogy hozzájárul-e a jogállása megváltozásához. Tekintettel arra, hogy a közalkalmazotti és a közszolgálati jogviszony keretében a munkaviszonyhoz képest más jogok és kötelezettséget illetik meg, illetve terhelik a feleket, e döntési jog biztosítása mindenképpen indokolt. Ha a munkavállaló az átvevő munkáltatónál történő további foglalkoztatásához nem járul hozzá, vagy határidőben nem nyilatkozik, az átadó munkáltató az átadás napjával köteles írásban értesíteni a munkavállalót a munkaviszony megszűnéséről, valamint köteles a munkavállaló számára a 95. § (2)-(4) bekezdés alkalmazásával megállapított végkielégítést - határozott idejű jogviszony esetén a 88. § (2) bekezdésében meghatározott átlagkeresetet - megfizetni. A törvény a végkielégítés fizetésének egy új esetét állapítja meg, amikor arról rendelkezik, hogy a végkielégítésre vonatkozó egyes rendelkezések alkalmazásával kell a végkielégítés mértékét megállapítani. Ha a munkavállaló a további foglalkoztatásához nem járul hozzá, a végkielégítés mértékének megállapítása során csak a törvény hivatkozott rendelkezései alkalmazhatóak. Ha a munkaszerződés, vagy a kollektív szerződés munkáltatói rendes felmondás esetére magasabb mértékű végkielégítésről rendelkezik, ebben az esetben e rendelkezés nem alkalmazható.

A közalkalmazottak jogállásáról, illetve a köztisztviselők jogálláról szóló törvény rendelkezései alapján nem létesíthető minden korábbi munkavállalóval közalkalmazotti, illetve közszolgálati jogviszony. A közszférában ugyanis az adott munkakör betöltésének más feltételei lehetnek, mint az Mt. hatálya alá tartozó munkáltató esetében (pl. a büntetlen előélet, illetve a magyar állampolgárság előírása, szakképesítés, iskolai végzettség meghatározása). A törvény ezért kimondja, hogy ha az átvevő munkáltató a közalkalmazottak jogállásáról, illetve a köztisztviselők jogálláról szóló törvény rendelkezései alapján az érintett munkavállalóval nem létesíthet közalkalmazotti, illetve közszolgálati jogviszonyt, a munkaviszony megszűnése tekintetében úgy kell eljárni, mintha a munkavállaló nem járulna hozzá a további foglalkoztatásához.

Ha a munkavállaló az átvevő munkáltatónál történő további foglalkoztatásához hozzájárul, az átvevő munkáltató köteles a munkavállaló számára a közalkalmazotti, illetve a közszolgálati jogviszony létesítése érdekében kinevezést adni. A kinevezés során az átvevő munkáltatót köti a tájékoztatással egyidejűleg adott ajánlat, az abban foglaltaktól csak a munkavállaló kifejezett hozzájárulásával lehet eltérni.

A gazdasági és a közszférában eltérő munkadíjazási szabályok érvényesülnek. Ezért a törvény garanciális szabályokat állapít meg arra vonatkozóan, hogy a munkavállaló közalkalmazotti, illetve közszolgálati jogviszonyában irányadó illetményét hogyan kell megállapítani.

Az átvevő munkáltatóval létesített közalkalmazotti, illetve közszolgálati jogviszonyra a közalkalmazottak, illetve a köztisztviselők jogállásáról szóló törvény rendelkezéseit kell alkalmazni azzal az eltéréssel, hogy a munkavállalónak az átadó munkáltatónál eltöltött munkaviszonyát úgy kell tekinteni, mintha azt az átvevő munkáltatónál töltötte volna el.

Az átadó, illetve az átvevő munkáltatónál eltöltött idő együttes figyelembe vételének legfőképpen a jogviszony megszüntetése körében van jelentősége, hiszen a felmentési idő (a közszolgálati jogviszony kivételével), és a végkielégítés mértéke a munkáltatónál töltött idő mértékétől függ. Ezért a törvény kimondja, hogy ha a kinevezéssel létesített közalkalmazotti, illetve közszolgálati jogviszony megszűnése, illetve megszüntetése esetén a munkavállalót felmentési idő, valamint végkielégítés illeti meg, annak mértékét az átadó és az átvevő munkáltatónál jogviszonyban töltött idő együttes tartamának figyelembe vételével, a közalkalmazotti, illetve a közszolgálati jogviszonyra irányadó szabályok alapján kell megállapítani. Ettől eltérően a felmentési idő, valamint a végkielégítés mértékét az átadó és az átvevő munkáltatónál jogviszonyban töltött idő együttes tartamának figyelembe vételével és e törvénynek az átadás napján hatályos szabályai szerint kell megállapítani, ha az a munkavállalóra nézve kedvezőbb.

A törvény garanciális szabályt biztosít arra vonatkozóan, hogy az átadással érintett szervezeti egység munkavállalóinak részvételi jogát az átvevő munkáltatónál az Mt. irányadó szabályainak megfelelő alkalmazásával biztosítani kell.

Ha a munkáltató egészének vagy egy részének a köztisztviselők jogállásáról szóló törvény hatálya alá tartozó munkáltató számára történő átadása alapján a munkavállalóra az Mt. XII. fejezetének rendelkezései válnának irányadóvá, a munkavállaló jogállása nem változik. Ezért a törvény úgy rendelkezik, hogy ilyen esetben a munkáltató személyében bekövetkező változás tekintetében a munkajogi jogutódlás speciális rendelkezéseit kell megfelelően alkalmazni. Tekintettel azonban arra, hogy az Mt. XII. fejezete a közigazgatási szervnél foglalkoztatott munkavállalóra nézve többlet kötelezettséget ír elő a munkavállaló számára (például titoktartási nyilatkozatot, ügykezelői munkakör betöltése esetén ügykezelői alapvizsgát kell tennie), a törvény kötelezi az átadó és az átvevő munkáltatót, hogy legkésőbb az átadást megelőzően tizenöt nappal írásban tájékoztassák a munkavállalót az Mt. XII. fejezetében előírt kötelezettségekről.

Az Mt. 193/S. §-a nem teszi lehető minden esetben a munkaviszony létesítését. Ezért a törvény előírja, hogy ha a köztisztviselők jogállásáról szóló törvény hatálya alá tartozó munkáltató az Mt. XII. fejezetének rendelkezései alapján a munkavállalóval nem létesíthetne munkaviszonyt, a munkaviszony az átadás időpontjában megszűnik.

Ebben az esetben az átadó és az átvevő munkáltató legkésőbb az átadást megelőzően tizenöt nappal e körülményről köteles tájékoztatni a munkavállalót. Az átadó munkáltató az átadás napjával köteles írásban értesíteni a munkavállalót a munkaviszony megszűnéséről, valamint köteles a munkavállaló számára a 95. § (2)-(4) bekezdés alkalmazásával megállapított végkielégítést - határozott idejű jogviszony esetén a 88. § (2) bekezdésében meghatározott átlagkeresetet - megfizetni.

A 15. §-hoz

Összeegyeztethetetlen a munkajogi szabályozás jellegével, ezért a törvény törli azt a rendelkezést, amely szerint a felek megállapodásukban eltérhetnek attól a szabálytól, amely kimondja, hogy a munkavállaló a munkáltató utasítása alapján végzi a munkát.

A 16. §-hoz

Tekintettel arra, hogy a törvény az ügyelet és készenlét szabályainak felülvizsgálatával összefüggésben meghatározza az ügyeleti díjat is, indokolt a belföldi kiküldetés esetén a munkaidőn kívül eső utazás idejére a munkavállaló részére járó díjazás mértékét az ügyeleti díj mértékével azonosan, a személyi alapbér 40%-ában meghatározni. Az utazás ugyanis a munkáltató által meghatározott helyen történő munkavégzésre való készen álláshoz - vagyis az ügyelethez - hasonló helyzet. A törvény azonban szakít azzal a jelenlegi megoldással, mely szerint az utazási időre járó díjazás mértéke az ügyelet díjazásának mértékére történő hivatkozással kerül megállapításra, és az utazási időre járó díjazás mértékét önálló díjazási formaként határozza meg.

A 17. §-hoz

A munkaidőről szóló 93/104/EK és az azt módosító 2000/34/EK irányelv a benne foglalt szabályoktól részleges eltéréseket tesz lehetővé a „közúti, légi vagy belvízi, személyszállítást vagy árufuvarozást végző vállalkozás által az utazó vagy repülő személyzet tagjaként alkalmazott”, ún. „utazó munkavállalók”, valamint a menetrendszerű városi tömegközlekedésben az utasok szállításáért felelős munkavállalók és a vasúti szállításban dolgozók esetén. Ennek megfelelően a törvény a korábban hatályos Mt-hez képest az eltérést bővebb személyi körben teszi lehetővé, amikor a felsorolásban szerepelteti a belföldi és nemzetközi közúti személyszállítás és árufuvarozás körében forgalmi utazó, a menetrendszerű városi tömegközlekedésben a szállítást végző, illetve a zavartalan közlekedést biztosító munkavállalót, továbbá a nemzetközi vasúti személyszállítás, valamint a belföldi és nemzetközi vasúti árufuvarozás körében utazó, illetve a zavartalan közlekedést biztosító munkakörben foglalkoztatott munkavállalót is. Másfelől a törvény rögzíti az eltérés lehetséges taralmát: nem általában enged kollektív szerződésben eltérést a munkaidőre, pihenőidőre vonatkozó rendelkezésektől, hanem csupán a munkaközi szünetre, a napi pihenőidőre, a heti pihenőnapra és pihenőidőre, illetve a vasárnapi munkavégzés tekintetében teszi ezt lehetővé, ezen kívül pedig legfeljebb éves, illetve ötvenkét hetes munkaidőkeret megállapítását engedélyezi. Azt, hogy mely munkakörök tartoznak a fent említett körbe, szintén a kollektív szerződésben lehetséges és kell meghatározni.

A módosítás - tartalmilag - nem érinti az egészségügyi tevékenységre vonatkozó külön törvényben meghatározott ügyeleti, készenléti feladatok ellátásában résztvevő munkavállalókra vonatkozó szabályokat, csupán pontosítja azokat. Hasonlóképpen csak pontosítást hajt végre a törvény a valamely gazdasági ágazatban, alágazatban történő munkavégzésre irányadó szakmai szabály alkalmazására vonatkozó Mt-beli előíráson.

A 18-21. §-hoz

A törvény a készenlét és az ügyelet szabályainak megváltoztatásával összefüggésben - a hatályoshoz képest - részletesebben sorolja fel a rendkívüli munkavégzés eseteit. Minderre a készenlét és az ügyelet új törvényi fogalmának bevezetése miatt kerül sor. Ehhez kapcsolódva rendelkezik arról, ha az ügyelet alatt rendkívülinek minősülő munkavégzéssel töltött idő nem állapítható meg pontosan.

A törvény továbbá - a hatályos szabályokkal összhangban - lehetővé teszi, hogy kollektív szerződés előírása alapján a munkavállalót a készenlét lejárta után ne illesse meg pihenőidő.

A 22. §-hoz

A munkaidőről szóló 93/104/EK és az azt módosító 2000/34/EK irányelv a nemzeti jogra bízza a munkaidő szempontjából figyelembe veendő - a munkáltató rendelkezésére állás - fogalmának meghatározását. Különös tekintettel a közszolgáltatások területén működő munkáltatóknál a váratlan üzemzavarok elhárítása érdekében szükséges magas óraszámú készen állás szükségességére, a törvény új fogalomként határozza meg a készenlétet és az ügyeletet.

Ezzel összefüggésben a törvény a készenlét és az ügyelet elrendelését a munkáltató számára csak abban az esetben engedélyezi, ha az meghatározott célhoz, így társadalmi közszükségletet kielégítő alapvető szolgáltatás folyamatos biztosításához, baleset, elemi csapás vagy súlyos kár, továbbá az életet, egészséget, testi épséget fenyegető veszély megelőzéséhez, illetőleg elhárításához, továbbá a termelési technológia biztonságos, rendeltetésszerű alkalmazásának fenntartásához köthető.

A törvény a készenlét maximális időtartama vonatkozásában is eltérő szabályokat fogalmaz meg: az egy hónapban illetőleg az egybefüggő négyhetes időszakban maximálisan teljesíthető készenléti órák számát határozza meg. Ezen túlmenően további, a munkavállalók védelmét szolgáló korlátozást is beépít a módosítás a törvénybe: azzal, hogy a heti pihenőnapok, illetve pihenőidő tartamára való készenlét elrendelését attól teszi függővé, hogy a megelőző 168 órás időszakban sor került-e pihenőnapon, pihenőidőben készenlét teljesítésére. A törvény ezáltal biztosítja, hogy a munkavállalónak legalább minden második héten a heti pihenőnapja vagy pihenőideje zavartalanul teljen. Tekintettel ugyanis az ügyelet, illetőleg készenlét alatti munkára képes állapot megőrzésének kötelezettségére és az elrendelhető munkavégzésre, a készenlét a pihenés módjának megválasztására korlátozó hatással van.

Az ügyelet és a készenlét elrendelésére a rendkívüli munka elrendelésére vonatkozó általános szabályok alkalmazandók azzal az eltéréssel, hogy az ügyeleti, készenléti rendet a munkáltatónak legalább egy héttel korábban és egy hónapra előre közölni kell. Ettől csak kollektív szerződésben, vagy különösen indokolt esetben egyedileg lehet eltérni.

A 23. §-hoz

A betegszabadság kiadása során gyakran felmerül értelmezési kérdésként, hogy ha a munkavállaló munkaidő-beosztás szerinti munkanapja munkaszüneti napra esik, akkor ezt a napot munkanapként, vagy munkaszüneti napként kell-e kezelni.

Az értelmezési kérdés egyértelmű tisztása érdekében a törvény előírja, hogy a betegszabadság kiadásánál a munkaidő-beosztás szerinti munkanapokat kell figyelembe venni. Ebből következik, hogy ha - a munkajogi szabályok szerint - a munkavállaló végezhet munkát a munkaszüneti napon, és erre tekintettel ezen a napon munkavégzésre beosztják, akkor ez a nap a munkavállaló szempontjából munkanapnak minősül, tehát keresőképtelensége esetén erre a napra jár számára a betegszabadság, és az e napra járó díjazás. A törvény kimondja azt is, hogy ha a munkavállaló a munkaszüneti nap miatt mentesülne a munkavégzési kötelezettsége alól, a betegszabadság kiadásánál ezt a napot munkanapként kell figyelembe venni.

Egyes munkarendek alkalmazása esetén a munkavállaló nem végez munkát a hét minden napján. A heti kettőnél több pihenőnapot biztosító munkaidő-beosztás esetén a betegszabadság kiadása szempontjából öt napos munkahéttel kell számolni. A munkaszüneti nap ilyen esetben sem szakítja meg a betegszabadság tartamát.

A 24. §-hoz

A törvény - az ügyeletre, készenlétre vonatkozó szabályok beiktatásával összefüggésben - rendelkezik azok munkáltató általi kötelező nyilvántartásáról is.

A 25-26. §-hoz

A törvény a jogszerű bérmeghatározás garantálása érdekében tartalmazza a teljesítménybér alapjául szolgáló teljesítménykövetelmény meghatározásának szabályait, biztosítva az objektivitást és a munkavállalók előzetes korrekt tájékoztatását, valamint rögzíti a munkáltató bizonyítási kötelezettségét az ezzel kapcsolatos jogvita esetén.

Garanciális jellegű szabályként fogalmazza meg a törvény a minimálbérrel kapcsolatosan, hogy a teljesítmény-követelmény száz százalékos teljesítése és a teljes munkaidő ledolgozása esetén a kötelező legkisebb munkabért a munkavállaló részére biztosítani kell.

A 27. §-hoz

A törvény a készenlét és az ügyelet szabályainak megváltoztatásával összefüggésben meghatározza a készenlét és az ügyelet, illetve az ezek időtartama alatt teljesített rendkívüli munkavégzés ellenértékét. Készenlét esetén a személyi alapbér húsz százalékának megfelelő mértékű díjazás jár, ügyelet esetén negyven százalékának megfelelő díjazást rögzít a törvény. A munkavégzés ellenértékére továbbra is a rendkívüli munkavégzés díjazásának szabályai vonatkoznak azzal, hogy továbbra is lehetőség van átalánydíjazás megállapítására.

A 28. §-hoz

A hatályos Mt. rendelkezései szerint a munkaügyi jogvitában a keresetlevelet az intézkedés közlésétől számított harminc napon belül lehet előterjeszteni a 202. §-ban felsorolt esetekben.

E rendelkezéssel kapcsolatban nem egységes a gyakorlat abban a kérdésben, hogy a törvényben megjelölt harminc napos határidőben a keresetlevélnek meg kell érkeznie a bírósághoz, vagy elégséges-e a postára adása.

A Legfelsőbb Bíróság 58. számú elvi határozata szerint a keresetindítási határidő olyan eljárásjogi határidő, amelynek elmulasztását nem lehet megállapítani, ha a keresetlevelet a határidő utolsó napján postára adták. Ennek ellenére az alsóbb bíróságok több esetben olyan határozatot hoztak, amelyekben a harminc napot követően a bírósághoz érkezett keresetlevelet elutasították.

A fentiekre tekintettel a jogbiztonságot, és a munkavállalói érdekek védelmét nagyban előmozdítja a törvény azon rendelkezése, mely előírja, hogy a keresetlevél beadására megállapított határidőt megtartottnak kell tekintetni, ha a bírósághoz intézett keresetlevelet legkésőbb a határidő utolsó napján postára adták. Ha a fél a keresetlevél beadására megállapított határidőt elmulasztja, igazolással élhet.

A 29. §-hoz

A törvény felhatalmazást ad a Kormány számára, hogy megállapítsa a távmunkára vonatkozó szabályozást.

A 30. §-hoz

A jogharmonizációs ügyek intézéséről szóló IM tájékoztató értelmében a záró rendelkezések között meg kell jeleníteni, hogy a jogszabály milyen európai uniós irányelvnek megfelelő előírást tartalmaz. Ha valamely közösségi jogszabálynak több magyar jogszabály együttesen felel meg, akkor valamennyi szóban forgó hazai jogszabály záró rendelkezéseiben utalni kell a közösségi jogszabályra. Ilyen esetben az egyes jogharmonizációs rendelkezések jelzik, hogy több jogszabály együttesen felel meg a közösségi jog érintett előírásainak.

-----STARTING---POINT---VEGE---

A 31. §-hoz

A törvény 2003. július 1-jén lép hatályba. Ettől eltérően a távmunka szabályozásával kapcsolatos felhatalmazó rendelkezések, valamint a hivatásos nevelőszülői jogviszonynak a közalkalmazotti jogviszonyba történő beszámítására vonatkozó rendelkezés a kihirdetéssel egyidejűleg lép hatályba. A Met. módosításnak az ellenőrzés tárgykörét az európai üzemi tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról szóló törvény egyes szabályainak vizsgálatára kiterjesztő rendelkezése a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatályba lépésével egyidejűleg lép hatályba.

A törvény tartalmazza a módosított szabályokkal összefüggésben a hatályon kívül helyezendő, illetőleg a jogszabály-hivatkozásokat illetően módosuló jogszabályi rendelkezések felsorolását.

Ezen túlmenően jogtechnikai, pontosító jellegű előírást fogalmaz meg.

A 32. §-hoz

A törvény a munkáltató személyében bekövetkező változás, a belföldi kiküldetés esetén az utazási időre járó díjazás, az Mt. 117/A. §-a által szabályozott kollektív szerződéses rendelkezések, az ügyelet és a készenlét, a teljesítménykövetelmény megállapítása, a közalkalmazotti törvény hatálya, a hivatásos nevelőszülői jogviszonynak a közalkalmazotti jogviszonyba történő beszámítására, a köztisztviselő határozott időtartamú foglalkoztatása és a munkaügyi ellenőrzésről szóló törvény egyes rendelkezéseinek módosítása kapcsán átmeneti rendelkezéseket tartalmaz.

A 33. §-hoz

A módosítás szerint a Kjt-nek a törvény hatályát rögzítő rendelkezése kiegészül azzal az esettel, amikor a munkáltató egésze vagy egy része más törvény hatálya alá tartozó munkáltató számára kerül átadására, és ezért a munkaviszony, illetve a közszolgálati jogviszony létesítésére a Kjt-ben szabályozott speciális rendelkezések alapján kerül sor.

Tekintettel arra, hogy közhasznú munkavégzést, közmunkát, közcélú munkát nem csupán önkormányzat, hanem annak intézménye is szervezhet, szükséges a Kjt. 1. § (4) bekezdésének kiegészítése, egyértelműsítése.

A 34. §-hoz

Az érdekegyeztetés fórumainak sora kibővül az Országos Közszolgálati Érdekegyeztető Tanács (OKÉT) intézményével, amely országos szinten foglalkozik a közszféra munkaügyének kérdéseivel.

A köztisztviselők jogállásáról szóló 1992. évi XXIII. törvény, valamint egyéb törvények módosításáról szóló 2001. évi XXXVI. törvény 2001. július 1-jétől helyezte hatályon kívül a Költségvetési Intézmények Érdekegyeztető Tanácsára (KIÉT) vonatkozó rendelkezéseket. Ekkor a KIÉT helyett a Közalkalmazottak Országos Munkaügyi Tanácsa (KOMT) kezdte meg működését érdekegyeztető fórumként, anélkül azonban, hogy ennek törvényi háttere kifejezetten megjelent volna. Ezt a hiányt pótolja most a törvény, amikor intézményesíti a KOMT-ot. Az országos fórum szabályozására tekintettel a törvény pontosítja a helyi érdekegyeztetés fórumrendszerét.

A 35. §-hoz

A Kjt. módosítása biztosítja, hogy abban az esetben, ha a munkáltató egésze vagy egy része a Kjt. hatálya alá tartozó munkáltató számára kerül átadásra, és ezért munkajogi jogutódlás következik be, a jogelőd munkáltatónál hatályos kollektív szerződés rendelkezéseit - az Mt. irányadó, 40/A. §-ában szabályozottak szerint - a jogutód munkáltatónak alkalmaznia kell.

A 36-37. §-hoz

A törvény tájékoztatási kötelezettséget ír elő a munkáltató részére a közalkalmazotti tanáccsal szemben a határozott ideig tartó munkavégzésről szóló 1999/70/EK, továbbá a részmunkaidőről szóló 97/81/EK irányelvvel összhangban.

A törvény a határozott ideig tartó munkaviszonyra vonatkozó módosításokkal összefüggésben pontosítja a Kjt. Mt-re hivatkozó rendelkezését.

A 38-41. §-hoz

A törvény a jogutódlásról szóló 2001/23/EK irányelv átvételével összefüggésben kiegészíti a közalkalmazotti jogviszony megszűnésének esetkörét.

Az irányelv harmonizációja során rendelkezni szükséges arról az esetről is, ha jogállásváltozás történik amiatt, hogy

- az Mt. hatálya alól a közalkalmazottak jogállásáról szóló törvény (a továbbiakban: Kjt.) vagy a Kjt. hatálya alól az Mt., továbbá

- az Mt. vagy a Kjt. hatálya alól a köztisztviselők jogállásáról szóló törvény (a továbbiakban: Ktv.)

hatálya alá kerül a munkáltató.

A törvény által megállapított Kjt. 25/A. § kimondja, hogy a közalkalmazotti jogviszony a törvény erejénél fogva megszűnik, ha az alapító vagy a munkáltató döntése alapján a Kjt. hatálya alá tartozó munkáltató egésze, vagy egy része (szervezeti egysége, anyagi és nem anyagi erőforrásainak, vagy feladat- és hatáskörének meghatározott csoportja) az Mt. vagy a Ktv. hatálya alá tartozó munkáltató számára kerül átadásra. Rögzíti az átadással összefüggő eljárási szabályokat, így a közalkalmazott, a szakszervezet és a közalkalmazotti tanács (képviselő) tájékoztatására, valamint a velük való konzultációra, a továbbfoglalkoztatásra történő ajánlattételre, az arra való nyilatkozatra vonatkozó előírásokat.

A Kjt. 25/B. §-a a továbbfoglalkoztatás alapjául szolgáló munkaszerződés, illetve kinevezés szabályait rendezi, ideértve különösen a munkabér (illetmény) kérdését. Garanciális jelentőségű annak megfogalmazása, hogy a volt közalkalmazott munkabére, illetménye nem lehet kevesebb korábbi kereseténél, kivéve azon illetménypótlékokat, amelyek megállapításához alapul szolgáló körülmény az új jogviszonyban már nem áll fenn. Ezen túlmenően a volt közalkalmazott védelmében kimondja a törvény a határozatlan időtartamú, illetőleg a teljes munkaidőre szóló jogviszony fenntartásának kötelezettségét, illetve a próbaidő kikötésének tilalmát, valamint rendelkezik arról, hogy az átadó munkáltatónál eltöltött, a Kjt. szabályai szerint közalkalmazotti jogviszonynak minősülő időtartamot úgy kell tekinteni, mintha azt a volt közalkalmazott az átvevő munkáltatónál töltötte volna el. Az ily módon létrejött jogviszony megszüntetése esetén járó felmondási (felmentési) időt, valamint végkielégítést az Mt. vagy Ktv. szabályai szerint kell megállapítani, kivéve, ha a Kjt. alapján meghatározott felmondási (felmentési) idő, valamint végkielégítés a volt közalkalmazottra nézve kedvezőbb. A közalkalmazotti tanács (képviselő) jogállására az Mt. irányadó rendelkezéseit kell alkalmazni. A fenti szabályokkal összefüggésben a Kjt. 37. §-a meghatározza a végkielégítés szempontjából figyelembe vehető időt, egyúttal pontosítja a Kjt. jelenlegi szövegének hibás dogmatikai szóhasználatát.

A törvény pontosítja az Mt-ből a közalkalmazottakra irányadó rendelkezések felsorolását. E rendelkezések biztosítják, hogy abban az esetben, ha a munkáltató egésze vagy egy része a Kjt. hatálya alá tartozó munkáltató számára kerül átadásra, a közalkalmazotti jogviszony tekintetében - az Mt. megfelelő rendelkezéseinek alkalmazásával - a jogutódlás intézménye érvényesüljön.

A 42. §-hoz

A külszolgálatot teljesítő köztisztviselő házastársát érő hátrányok enyhítése érdekében - hasonlóan a Ktv. szabályaihoz - szükséges annak kimondása, hogy a közalkalmazott házastárs számára kérelmére fizetés nélküli szabadságot kell engedélyeznie a munkáltatónak.

A 43. §-hoz

A törvény az Mt. ügyeletre és készenlétre vonatkozó módosítására tekintettel pontosítja a Kjt. azon rendelkezéseit, amelyek az Mt. szabályainak alkalmazásáról, illetve az azoktól történő eltérés lehetőségéről rendelkeznek.

A 44. §-hoz

A törvény azon közalkalmazottak tekintetében is biztosítja a munkajogi jogutódlás, és a munkáltató egészének vagy egy részének más törvény hatálya alá tartozó munkáltató számára történő átadása esetén irányadó garanciális rendelkezések érvényesülését, akik közvetlenül az önkormányzattal állnak közalkalmazotti jogviszonyban.

A 45. §-hoz

A közalkalmazotti jogviszonyban töltött időbe - a nevelőszülői, a hivatásos nevelőszülői és a helyettes szülői jogviszony egyes kérdéseiről szóló 150/1997. (IX. 10.) Korm. rendelet 40. §-a értelmében - a hivatásos nevelőszülői jogviszonyt be kell számítani. Tekintettel arra, hogy a közalkalmazotti jogviszonyként elismerendő időket törvényi szintű szabályozás tartalmazza, e rendelkezést is a Kjt-be szükséges beiktatni.

A 46. §-hoz

A Kjt. záró rendelkezései között is megjelenik, hogy a törvény szövege mely magyar jogszabályokkal együtt harmonizált, a jogutódlásról szóló 2001/23/EK, a határozott ideig tartó munkavégzésről szóló 1999/70/EK, valamint a részmunkaidőről szóló 97/81/EK irányelv rendelkezéseivel.

A 47-50. §-hoz

A törvény - az Mt-ben megfogalmazottakkal azonosan - a határozott ideig tartó munkavégzésről szóló 1999/70/EK irányelv követelményeinek megfelelő pontosítást jelenít meg a határozott idejű közszolgálati jogviszony időtartamának meghatározására vonatkozóan. Ezen túlmenően tartalmazza a munkavállalói érdekképviseleti szerv irányában a munkáltató által teljesítendő tájékoztatási kötelezettséget a határozott ideig tartó munkavégzés, továbbá a részmunkaidő tekintetében.

A törvény - az Mt. szabályaival összhangban - a közszolgálati jogviszony esetében is meghatározza a keresetindítás határidejének eljárásjogi természetét.

A törvény a közszolgálati jogviszony vonatozásában is rendezi az OKÉT létrejöttével kapcsolatos feltételeket.

Az 51-52. §-hoz

A törvény a módosításoknak megfelelően pontosítja az Mt-ből a közszolgálati jogviszonyra irányadó §-ok felsorolását.

Ezen túlmenően megjeleníti, hogy a Ktv. szövege mely irányelvekkel harmonizált.

Az 53-54. §-hoz

A törvény a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.), valamint a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) vonatozásában is rendezi az OKÉT létrejöttével kapcsolatos feltételeket.

Az 55-56. §-hoz

A törvény a módosításoknak megfelelően pontosítja az Mt-ből a bírák, illetőleg az igazságügyi alkalmazottak szolgálati viszonyára irányadó §-ok felsorolását, és kiegészíti azt egyéb, eddig nem rendezett kérdésekkel (így pl. a bíró szolgálati viszonyának megszüntetésével összefüggő, a felmentési időre járó díjazás mértékének előírásával, a bíró alapszabadsága egynegyedével történő rendelkezésre való feljogosításával, illetőleg a munkáltató munkaidővel kapcsolatos nyilvántartási kötelezettségére vonatkozó Mt-beli szabályok átvételével), valamint megjeleníti, hogy a bírák és az igazságügyi alkalmazottak szolgálati viszonyáról szóló törvények szövege mely irányelvekkel harmonizált.

Az 57. §-hoz

Az ügyelet és készenlét Mt-beli szabályainak módosulásával összefüggésben, az ügyészségi alkalmazottak jogviszonyával kapcsolatban is megfogalmazódnak új fogalmak.

A törvény a módosításoknak megfelelően pontosítja az Mt-ből az ügyészségi alkalmazottak szolgálati viszonyára nem alkalmazható paragrafusok felsorolását, értelmező rendelkezéseket fogalmaz meg egyes Mt-beli szabályok alkalmazásával összefüggésben, valamint megjeleníti, hogy az ügyészségi szolgálati viszonyról és az ügyészségi adatkezelésről szóló 1994. évi LXXX. törvény szövege mely magyar jogszabályokkal együtt harmonizált a határozott ideig tartó munkavégzésről szóló 1999/70/EK, valamint a részmunkaidőről szóló 97/81/EK irányelv rendelkezéseivel.

Ezen túlmenően tájékoztatási kötelezettséget ír elő a munkáltató részére az alkalmazotti tanáccsal szemben a határozott ideig tartó munkavégzésről szóló 1999/70/EK, továbbá a részmunkaidőről szóló 97/81/EK irányelvvel összhangban.

Az 58-62. §-hoz

A tengerészek munkaidejéről szóló 99/63/EK irányelv hatálya „a tagállamok bármelyikének területén lajstromozott, szokásos kereskedelmi tengerészeti tevékenységet végző tengerjáró hajó fedélzetén szolgálatot teljesítő tengerészekre” terjed ki. A munkaidőről szóló 2000/34/EK irányelv is a Vkt. módosítását igényli, tekintettel arra, hogy az a belvízi személyfuvarozás és áruszállítás területén dolgozók munkaidejét érinti.

A tengerészek munkaidejéről szóló 99/63/EK irányelv megtiltja a 18 éven aluliak éjszakai munkáját, kivéve, ha arra kiképzési célból kerül sor, valamint a 16. életévüket be nem töltött személyek munkavégzését. Ennek megfelelően a Vkt-t új 31/A. §-sal egészíti ki a törvény.

A tengerészek munkaidejéről szóló 99/63/EK irányelv fogalomhasználatának megfelelően a törvény az úszólétesítmények személyzetének szolgálati ideje helyett munkaidejüket szabályozza. Ennek keretében azokat a rendelkezéseket határozza meg, amelyek az Mt. vonatkozó szabályaitól eltérőek lehetnek, ha kollektív szerződés így rendelkezik.

A tengerészek munkaidejéről szóló 99/63/EK irányelv alapján a teljes munkaidő mértéke „elvileg a nyolc órás munkaidőn alapul heti egy pihenőnappal és az állami ünnepekre biztosított pihenőnappal”, azaz körülbelül heti 46-47 óra, továbbá arra is lehetőséget nyújt, hogy kollektív szerződéssel még ennél is hosszabb teljes munkaidő legyen megállapítható.

A belvízi személyszállítás és árufuvarozás vonatkozásában a munkaidőről szóló 2000/34/EK irányelv alapján a munkaközi szünet, a napi pihenőidő, a heti pihenőnap illetve pihenőidő, a vasárnapi és a munkaszüneti napon történő munkavégzés, továbbá a munkaidőkeret éves vagy ötvenkét heti mértékben történő megállapítása tekintetében van lehetőség az eltérésre, ennek során a napi munkavégzés - ideértve a rendes és a rendkívüli munkaidőben történő munkavégzést egyaránt - időtartama elérheti a tizennégy órát. A törvény hivatkozott rendelkezése a Rajnai Hajózás Központi Bizottsága által kidolgozott Rajnai Hajók Szemleszabályzata munkaidős vonatkozású szabályaival való összhang megteremtése érdekében került megfogalmazásra. A rendelkezés átvételét egyrészt az a körülmény indokolja, hogy az Európai Unió jövőbeli szabályozása is várhatóan ezen a szabályzaton fog alapulni, másrészt pedig az említett szabályzatot olyan jelentős tagállamok építik be saját jogukba, mint Németország, Franciaország, Hollandia és Belgium. A Duna-Majna-Rajna csatorna megnyitása, és az ezáltal megélénkült rajnai eredetű dunai hajóforgalom is indokolja az egységes szabályozás bevezetését.

Tengeri halászhajó és tengeri kereskedelmi hajó személyzete tekintetében kollektív szerződés az Mt. pihenőidőre vonatkozó szabályaitól eltérhet, de ebben az esetben a napi pihenőidő tíz óránál, a napi és a heti pihenőidő együttes időtartama hetvenhét óránál kevesebb nem lehet; bármely hét napos időszak vonatkozásában legalább hetvenhét óra pihenőidőt biztosítani kell, amelybe a napi és a heti pihenőidő számít be; a napi pihenőidőt nem lehet kettőnél több részre osztani, ezek közül az egyiknek legalább hat óra tartamúnak kell lennie, továbbá a pihenőidő megszakításának időtartama a tizennégy órát nem haladhatja meg. Ezektől a rendelkezésektől kollektív szerződés eltérhet, ha a munkavállaló évi rendes szabadságán túlmenően legalább évente egy hónap egybefüggő fizetett szabadságot biztosít. Ebben az esetben kollektív szerződés a napi pihenőidő minimális mértékét nyolc órában, a napi és a heti pihenőidő együttes mértékét legalább hatvanöt órában állapíthatja meg.

A tengerészek munkaidejéről szóló 99/63/EK irányelv értelmében a hajók üzemképességi vizsgálatait, a riadókat és gyakorlatokat úgy kell megszervezni, hogy a pihenőidő eltöltését csak minimális mértékben zavarják és ne idézzenek elő kimerültséget. Ennek megfelelően a módosítás rendelkezik a szabály törvénybe iktatásáról.

A tengeri nagyhajón készenléti szolgálatot ellátó tengerészek készenlét alatti munkavégzése esetén kiegészítő pihenőidő jár a tengerészek munkaidejéről szóló 99/63/EK irányelv értelmében, ennek érdekében a törvény biztosítja, hogy a tengeri nagyhajón a készenlétben álló munkavállalók számára elrendelt munkavégzéssel azonos időtartamú pihenőidőt kell kiadni. Hasonlóképpen, ha havária vagy más úszólétesítmény mentése miatt kellett rendkívüli munkát végezni, a rend helyreállítását követően „megfelelő pihenőidőre” jogosultak a munkavállalók.

A módosítás törvénybe iktatja azt az irányelvi követelményt is, hogy a hajókon a személyzet munkaidejét szabályozó jogszabályokat és kollektív szerződést, valamint a szolgálati beosztást, továbbá a leghosszabb időtartamú munkaidőket vagy legrövidebb időtartamú pihenőidőket is ki kell függeszteni. A törvény továbbá a napi munkaidőről és pihenőidőről való nyilvántartás kötelezettségét is megfogalmazza. Meghatározza azt is, hogy mely nyelveken kell ezen információkat közzétenni, illetőleg a nyilvántartást vezetni. Külön jogszabályban meghatározott hajózási hatóság ellenőrizheti a fentiek betartását, az esetlegesen feltárt szabálytalanság megszüntetése érdekében betilthatja az üzemeltetést.

A Vkt. fogalom-meghatározásai közül több nem felel meg a tengerészek munkaidejéről szóló 99/63/EK irányelv rendelkezéseinek. Szűkebben kell meghatározni a „kereskedelmi hajó” fogalmát, és definiálni kell a „tengeri halászhajó” fogalmát is, melyre eddig a Vkt. nem tartalmazott előírást, az irányelv hatálya viszont kiterjed rá.

Ezen túlmenően a Vkt-t is kiegészíti a törvény az ún. jogharmonizációs záradékkal, amely rögzíti, hogy a törvény harmonizáltnak tekinthető a tengerészek munkaidejéről szóló 1999/63/EK irányelvvel, valamint a munkaidőről szóló 2000/34/EK irányelvvel.

A 63-67. §-hoz

A munkaügyi ellenőrzésről szóló 1996. évi LXXV. törvény (a továbbiakban: Met.) módosítását két körülmény teszi szükségessé. Egyrészt az elmúlt években bekövetkezett néhány olyan módosítás a munkaügyi ellenőrzés anyagi jogát képező Mt. tekintetében, amelyek ellenőrzése csak a Met. módosítását követően válik lehetővé, másrészt az ellenőrzés tapasztalatai alapján indokolt néhány pontosító rendelkezés előírása, a munkaügyi ellenőrzés hatékonyságának és a jogbiztonság fokozása érdekében.

Az Mt. 2001. évi jogharmonizációs módosítása teszi szükségessé annak szabályozását, hogy a Met. hatálya kiterjed a külföldi munkáltató munkavállalójának magyarországi munkavégzésére, ha arra kiküldetés, kirendelés, vagy munkaerő-kölcsönzés keretében kerül sor. Az Mt. 1. § (4) bekezdése, és a 106/A. § szabályai alapján abban az esetben, ha a külföldi munkáltató munkavállalója - harmadik féllel kötött megállapodás alapján, az Mt. 105. §, a 106. §, illetve a XI. fejezet szabályai szerint - a Magyar Köztársaság területén végez munkát, a munkavállalóra a leghosszabb munkaidő, illetve a legrövidebb pihenőidő mértéke, a fizetett éves szabadság legalacsonyabb mértéke, a legalacsonyabb munkabér, a munkaerő-kölcsönzés feltételei, a munkavédelmi feltételek, a terhes, illetve kisgyermekes nők, valamint a fiatal munkavállalók munkavállalási és foglalkoztatási feltételei, továbbá a férfiak és a nők egyenlő elbírálásának elve, illetve hátrányos megkülönböztetésének tilalma tekintetében a magyar munkajogi szabályokat kell alkalmazni, kivéve, ha a felek jogviszonyára egyébként irányadó jog szabályai a magyar jog rendelkezéseinél kedvezőbbek.

E kötelezettség ellenőrzése érdekében a Met. hatályát ki kell terjeszteni a fenti munkavégzési esetekre.

A Met. hatályára vonatkozó rendelkezések módosítása körében a törvény egyértelműen szabályozza, hogy a törvényt mely foglalkoztatók esetében kell alkalmazni.

Pontosításra kerül a felügyelőnek a munkavégzésre irányuló jogviszony minősítésére vonatkozó jogosítványa is.

A Met. hatályos rendelkezései szerint a munkaügyi ellenőrzés a munkaviszony létesítése alakszerűségi feltételeinek vizsgálatára terjed ki. A gyakorlati tapasztalatok alapján e szabályt ki kell egészíteni a kötelező tartalmi elemek meglétének vizsgálatával is, ami egyébként megfelel az eddigi jogalkalmazói gyakorlatnak is. E körben hangsúlyozni kell, hogy a szükséges tartalmi elemek vizsgálatának lehetősége a munkaviszony (közalkalmazotti, közszolgálati jogviszony) tekintetében áll fenn. Ha a felek által létesített jogviszonyt a felügyelő a tényállás alapján munkaviszonynak minősíti, az esetleges munkaügyi bírságot a szabálytalan foglalkoztatás, és nem a munkaszerződés szükséges tartalmi elmeinek hiánya alapozza meg.

Az Mt. 2001. évi módosítása bevezette a munkavállaló írásbeli, a munkaviszony létesítésével egyidejű tájékoztatásának [Mt. 76. § (7)-(8)] kötelezettségét. A munkavállaló a munkáltató mulasztása esetén a munkaügyi bírósághoz fordulhat, kérve a tájékoztatás elmulasztásnak megállapítását és ezzel egyidejűleg a teljesítésre kötelezést. A tájékoztatási kötelezettség ellenőrzésének előírása a munkavállaló szempontjából garanciális jelleggel bír, a hatósági ellenőrző szerv oldaláról pedig a tényállás felderítésének megkönnyítése érdekében (pl. milyen munkarendben került sor a foglalkoztatásra) indokolt.

A teljesítménykövetelmény munkáltató általi aránytalan megállapításával összefüggő jogszerűtlen eljárás visszaszorítása érdekében - összefüggésben azzal, hogy az Mt-be részletes szabályok kerültek a teljesítménykövetelmény megállapításával összefüggő eljárásra vonatkozóan - a munkaügyi ellenőrzés is kiterjed az előzetes eljárás megtörténtének vizsgálatára, és a teljesítménykövetelmény, illetve a teljesítménybér tényezők közlésére. Nincs felhatalmazva ugyanakkor a felügyelő a megállapítás során alkalmazott objektív mérés és számítás tartalmának felülvizsgálatára.

A törvényben szereplő Met-módosítás szerint a munkaügyi ellenőrzés kiterjed az európai üzemi tanács létrehozásáról, illetve a munkavállalók tájékoztatását és a velük való tárgyalás lefolytatását szolgáló eljárás kialakításáról szóló törvény 21. §-ában foglalt rendelkezések munkáltató általi megtartására.

Az ellenőrzések tapasztalatai azt mutatják, hogy ha a felügyelő a munkahelyen nem tud másolatot készíteni a vizsgált nyilvántartásokról, gyakran sor kerül azok megváltoztatására. Ennek elkerülése érdekében a törvény előírja, hogy a felügyelő - eljárási érdekből - a nyilvántartásokat legfeljebb három munkanapra bevonhatja. A felügyelő és a foglalkoztató munkahelyen jelenlévő képviselője a bevont nyilvántartások átvételéről és azok visszaszolgáltatásáról tételes jegyzéket készít.

A jogviszony minősítésére vonatkozó részletesebb rendelkezésekkel összhangban a törvény előírja, hogy a felügyelő az ellenőrzés során tapasztalt szabálytalanságok megszüntetése érdekében a foglalkoztatásra irányuló jogviszonynak a munkába lépés napjától történő fennállását állapítja meg, és kötelezi a foglalkoztatót a foglalkoztatásra irányuló jogviszonyra vonatkozó szabályok betartására.

A munkaügyi bírság mértéke a törvény hatályba lépése, azaz 1996. óta változatlan, ezért indokolt annak mértékét megemelni. A törvény értelmében a munkaügyi bírság mértéke az első alkalommal, egy jogszabályi rendelkezés megsértése esetén ötvenezer forinttól kétmillió forintig, több jogszabályi rendelkezés megsértése, valamint a korábbi bírságot kiszabó határozat jogerőre emelkedésétől számított három éven belüli újabb jogsértés esetén ötvenezer forinttól hatmillió forintig terjedhet. Ugyanakkor a munkáltatói teherbírás szempontjának figyelembe vétele érdekében ez utóbbi esetben is csak hárommillió forintban maximálja a törvény a kiszabható bírság mértékét abban az esetben, ha a foglalkoztatónál az ellenőrzés megkezdésének időpontjában legfeljebb húsz munkavállaló dolgozik.

A törvény egyértelművé teszi, hogy a munkaügyi bírság összegének megállapítása során a megszegett jogszabályi előírások számának és hatásának is jelentősége van.