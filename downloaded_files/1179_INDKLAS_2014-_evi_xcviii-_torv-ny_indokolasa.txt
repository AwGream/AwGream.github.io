2014. évi XCVIII. törvény indokolása

egyes építésügyi és területrendezési tárgyú törvények módosításáról

-----STARTING---POINT---ALTALANOS--- 

A törvény több építésügyi és területrendezési tárgyú törvény módosítására vonatkozik, lehetővé teszi a törvények egyes, önkormányzatokra feladatot telepítő szabályai alkalmazhatóságát. A módosítás további célja a jogszabályok pontosítása, valamint a településfejlesztési tervezés segítése.

Az épített környezet alakításáról és védelméről szóló 1997. évi LXXVIII. törvény (a továbbiakban: Étv.) módosításával a beruházás-lebonyolítói és az építésügyi igazgatási szakértői tevékenység megkezdésének és folytatásának korlátozását, feltételrendszerét megszüntetni. A szabályozás a vállalkozások adminisztratív terheinek csökkentését célzó kormányzati intézkedéseket támogatja.

A Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvénynek az üdülőkörzethez újonnan csatlakozott települések kötelezettségének teljesítéséhez a határidő módosítása szükséges annak érdekében, hogy a településrendezési eszközök elfogadása a támogatott időszakon belül megtörténhessen.

Az Országos Területrendezési Tervről szóló 2003. évi XXVI. törvény (a továbbiakban: OTrT) 2014. december 30-án hatályba lépő, a tájképvédelmi szempontból kiemelten kezelendő terület övezet szabályainak pontosítása szükséges annak érdekében, hogy a kiemelt térségi és megyei területrendezési tervek, valamint a településrendezési eszközök készítése során a tervek léptékének megfelelően legyenek teljesíthetőek.

A Budapesti Agglomeráció Területrendezési Tervéről szóló 2005. évi LXIV. törvény (a továbbiakban: BATrT) a főváros esetében 2014. június 30-ig, a fővárosi kerületek és a törvény hatálya alá tartozó települések esetében 2015. december 31-ig írja elő a településrendezési eszközeik összhangba hozását a törvénnyel. Mivel a fővárosi önkormányzat településrendezési eszközeinek módosítása nem történt meg az előírt határidőig, a főváros mulasztásos törvénysértésbe került, ezért szükséges a fővárosra vonatkozó határidők módosítása.

-----STARTING---POINT---RESZLETES---

Az 1-3. §-hoz

Az új szabályozás a beruházás-lebonyolítói és az építésügyi igazgatási szakértői tevékenységek gyakorlását jogosultsághoz nem köti. A beruházás-lebonyolítói tevékenység folytatása bejelentés nélkül, az építésügyi igazgatási szakértői tevékenység engedély nélkül folytatható, ezáltal csökkentve a szakmagyakorlók adminisztratív terheit. Az új szabályozás eleget tesz az Európai Unió szabályozott szakmák körének áttekintésével és számuk csökkentésével kapcsolatos elvi célkitűzéseinek, valamint a szakmai képesítések elismeréséről szóló 2005/36/EK irányelv szabályainak. Ezáltal a beruházás-lebonyolítói tevékenység már határon átnyúló szolgáltatás útján is bejelentés nélkül folytatható.

Az építtető felelősségi köréből kikerül az építőipari kivitelezési tevékenység megkezdésének és az ezzel kapcsolatos változások építésfelügyeleti hatósághoz történő bejelentésének megtétele, mivel a kezdés bejelentés megszűnésével az építőipari kivitelezési tevékenység megkezdéséhez kapcsolódó hatósági eljárások szabályai megváltoztak. Ebből adódóan az építtető felelősségi köre kiegészül az építésfelügyeleti hatóság tudomásulvételének megszerzésével.

A kérelem elektronikus úton történő benyújtásának lehetősége bővül, ezáltal már nem csak az építésügyi hatósági, hanem az építésfelügyeleti hatósági eljárások esetében is lehetőség lesz az elektronikus ügyindításra.

Az építésügy, építészet feladatainak többségéhez elengedhetetlenek a digitális ingatlan-nyilvántartási térképek. A térképek szükségesek többek között a beruházások tervezéséhez, engedélyezéséhez és a megvalósult állapot ellenőrzéséhez, a közműellátottság megállapításához.

Kiegészül az ingatlan-nyilvántartásba történő bejegyzéshez kötött kör az építésfelügyeleti hatóság által megállapított jogerős és végrehajtható kötelezettséggel, mivel az építésügyi és építésfelügyeleti hatósági feladatmegosztás adódóan a szabálytalan építési tevékenységek feltárása és a szükséges intézkedések megtétele az építésfelügyeleti hatósághoz tartozik.

Az egyértelmű jogalkalmazás, a rendelkezéssel való visszaélés elkerülése érdekében módosul a veszélyes állapotú építmények, építményszerkezetek jogszerűtlen építési tevékenységgel történő veszélyelhárításának szabálya úgy, hogy az építésügyi bírság kiszabásának mellőzése csak a veszélyelhárításához szükséges mértékű építési tevékenységre terjed ki.

Az információs önrendelkezési jogról és az információszabadságról szóló 2011. évi CXII. törvény értelmező rendelkezéseinek módosítása miatt indokolt annak érvényre juttatása, hogy a szakmai kamarák nyilvántartás-vezetése nem minősül adatfeldolgozásnak.

A településrendezési eszközök elkészítéséhez szükséges állami adatszolgáltatásért, valamint a véleményezési eljárásban a véleményezésért az Étv. szerint nem számíthat fel díjat az államigazgatási szerv, ezt a rendelkezést ki kell terjeszteni a településfejlesztési koncepcióra és az integrált településfejlesztési stratégiára is. A sürgősséget 157 járásszékhely és fővárosi kerület most induló tervezésének segítése indokolja.

A 4. §-hoz

A Balaton Kiemelt Üdülőkörzethez 2008-ban újonnan csatlakozott településeket törvény kötelezi, hogy a csatlakozást követő 6 éven belül, azaz 2014. december 1-ig készítsék el, illetve vizsgálják felül településrendezési eszközeiket és hozzák összhangba azokat a Balaton Kiemelt Üdülőkörzet Területrendezési Tervével. A kormányzat a törvényi kötelezettségből adódó tervkészítéshez az érintett hét kistelepülésnek 2013 végétől nyújtott támogatást. Az idő rövidsége és a tervezéshez kapcsolódó egyeztetések elhúzódása miatt 2014 őszén három település jelezte, hogy a törvényben előírt határidőig nem tudja elfogadni elkészített, illetve felülvizsgált településrendezési eszközeit. Az állami támogatás felhasználásának feltétele, hogy az érintett települések a törvény által megadott határidőn belül teljesítsék kötelezettségüket. A módosítás lehetővé teszi az eredeti finanszírozási feltételek teljesítését.

Az 5. §-hoz

A tájképvédelmi szempontból kiemelten kezelendő terület övezetének szabálya esetében a területi tervek körének szűkítése, továbbá a kiemelt térségi és a megyei területrendezési tervek, valamint a településrendezési eszközök munkarészeként elvégzendő feladatok módosítása szükséges, igazodva a tervek típusához és léptékéhez.

A 6. §-hoz

A BATrT a főváros esetében 2014. június 30-ig, a fővárosi kerületek és a törvény hatálya alá tartozó települések esetében 2015. december 31-ig írja elő a településrendezési eszközeik összhangba hozását a törvénnyel.

Mivel a fővárosi önkormányzat településrendezési eszközeinek módosítása nem történt meg az előírt határidőig, a főváros mulasztásos törvénysértésbe került, ezért szükséges a fővárosra vonatkozó határidők módosítása.

A 7. §-hoz

Az OTrT 4. § szerinti módosításához kapcsolódó rendelkezés a vonatkozó korábbi módosítás hatályba nem lépéséről.

-----STARTING---POINT---VEGE---

A 8. §-hoz

Hatályba léptető rendelkezés.