2005. évi CLXXXIV. törvény indokolása

a légi-, a vasúti és a víziközlekedési balesetek és egyéb közlekedési események szakmai vizsgálatáról

-----STARTING---POINT---ALTALANOS--- 

A közlekedési balesetek szakmai vizsgálata, okainak felderítése és az azokból a közlekedés biztonságát elősegítő következtetések levonására egységes állami szervezet e törvény hatálybalépése előtt nem volt.

A polgári légiközlekedési balesetek és repülőesemények vizsgálatának alapvető elveiről szóló, a Tanács 94/56/EK irányelve a nemzetközi polgári repülésről szóló, 1944. december 7-én Chicagóban aláírt egyezmény (a továbbiakban: Chicagói Egyezmény) 13. Függeléke alapján fektette le a független balesetvizsgáló intézmény vagy testület létrehozásának, valamint a szakmai vizsgálat elveit és feltételeit. [Az Egyezményt az 1971. évi 25. tvr., hivatkozott függelékét a 20/1997. (X. 21.) KHVM rendelet hirdette ki.] Az irányelv honosítása a légi közlekedésről szóló 1995. évi XCVII. törvényben, illetőleg a végrehajtására kiadott, a légiközlekedési balesetek és a repülőesemények szakmai vizsgálatának szabályairól szóló 13/2000. (V. 31.) KHVM-HM-EüM együttes rendelet hatálybalépésével megtörtént.

A vasútról szóló 1993. évi XCV. törvény egyáltalán nem szabályozta a közlekedési alágazat területén bekövetkező balesetek szakmai vizsgálatát.

A közösségi vasutak biztonságáról, valamint a vasúttársaságok engedélyezéséről szóló 95/18/EK tanácsi irányelv és a vasúti infrastruktúrakapacitás elosztásáról, továbbá a vasúti infrastruktúra használati díjának felszámításáról és a biztonsági tanúsítványról szóló 2001/14/EK irányelv módosításáról szóló, az Európai Parlament és a Tanács 2004/49/EK irányelve (a továbbiakban: vasútbiztonsági irányelv) részletesen szabályozza a balesetvizsgáló testület létrehozásának kötelezettségét a vasúti közlekedés területén.

A vasút esetében a légi közlekedéshez hasonló szakmai vizsgálat elvégzését teszik kötelezővé a közösségi irányelvek.

Tekintettel arra, hogy a vízi közlekedés területén jelenleg még nem létezik olyan irányelv, amely a balesetek meghatározott körének kötelező vizsgálatát előírná, ezért a vizsgálat alá vont baleseteket nemzeti hatáskörben kell meghatározni.

Az irányelvek hazai jogrendszerbe történő integrálása során felmerült az igény az egységes, független közlekedésbiztonsági szervezet felállítására, amely az egyes, a törvényben meghatározott közlekedési ágak (légi-, vasúti és vízi közlekedés) területén bekövetkező közlekedési balesetek átfogó vizsgálatát teszi lehetővé, továbbá a vizsgálatok eredményeként megteremti a lehetőséget a közlekedés rendszerének és az infrastruktúrájának a közlekedési balesetek elkerülése szempontjából történő átszervezésére, továbbá a szabályozás során a közlekedési balesetek vizsgálatából levont következtetések figyelembevételére.

A törvény létrehozza a Közlekedésbiztonsági Szervezetet (a továbbiakban: Szervezet), meghatározza a működésének alapvető feltételeit és rögzíti a működés garanciáit.

A törvény a Szervezetet költségvetési szervként hozza létre, a fenntartását alapvetően a költségvetésből rendeli biztosítani. A törvény meghatározza a Szervezet jogállását, feladatait, a vizsgálat alapvető szabályait, és rögzíti a vizsgálati kötelezettség körét.

A törvény rögzíti a Szervezet működését biztosító alapelveket és azok tartalmát. Rendelkezik arról, hogy a vizsgálat nem irányulhat a balesetekkel kapcsolatos - közigazgatási hatósági, szabálysértési és büntetőjogi - felelősség megállapítására, továbbá rendelkezik a Szervezet függetlenségéről.

-----STARTING---POINT---RESZLETES---

Az 1. §-hoz

A törvény hatályra vonatkozó rendelkezéseit a szabályozási tárgykörben kötött nemzetközi szerződések, és az Általános indokolásban megjelölt közösségi irányelvek alapozzák meg.

Fő szabályként a törvény hatálya a belföldön történt közlekedési balesetek és egyéb közlekedési események szakmai vizsgálatára terjed ki, a hatályos nemzetközi jogi normákat és a vonatkozó irányelveket követve.

A Chicagói Egyezmény 13. Függelékének 5.1. pontja rögzíti, hogy: „Baleset körülményeinek a kivizsgálását az eset helyszínének állama köteles megindítani. Ez az állam felelős a kivizsgálás lefolytatásáért, ...” Hasonló általános rendelkezést tartalmaz a vasútbiztonsági irányelv 22. cikkének (1) bekezdése is, mely szerint „A 19. cikkben említett eseményeket annak a tagállamnak a vizsgáló testülete vizsgálja ki, ahol azok megtörténtek.”

A légi közlekedéssel összefüggő különös rendelkezésként - ugyancsak összhangban a hivatkozott normákkal - a törvény a hatályát azokra az esetekre is kiterjeszti, amikor a légiközlekedési baleset, repülőesemény vagy légiközlekedési rendellenesség bekövetkezése helyszínének állama a szakmai vizsgálatot nem folytatja le, vagy ezen események helyszíne egyetlen államhoz sem tartozik. Ez biztosítja, hogy a szakmai vizsgálatok során hazánk szuverenitása a vizsgálat során semmiképpen se sérüljön.

A törvény hatálya nem terjed ki a kizárólag állami légi járművel bekövetkezett légiközlekedési balesettel, repülőeseménnyel és légiközlekedési rendellenességgel kapcsolatos, továbbá a kizárólag a honvédség és a rendvédelmi szervek úszólétesítményeivel való közlekedés során bekövetkezett közlekedési balesetek és egyéb közlekedési események szakmai vizsgálatára.

A 2. §-hoz

A törvény részletes felsorolásban határozza meg a közlekedési balesetek és egyéb közlekedési események szakmai vizsgálatához kapcsolódó, a törvény alkalmazását elősegítő mellőzhetetlen fogalmakat. A légi közlekedés és a vasúti közlekedés területén a fogalmak néhány kivétellel megegyeznek a vonatkozó irányelvekben meghatározott vagy használt definíciókkal. A törvény az irányelvekben alkalmazott fogalom-meghatározásoktól csak ott tér el, ahol a sajátos magyar viszonyok szigorúbb, kiterjesztő értelmezést igényelnek. (Ez jelenik meg pl. a „repülés tartama” definíciójánál, amely a Chicagói Egyezmény 13. Függelékében rögzített fogalom-meghatározást a sportrepülésben résztvevő légi járművek jellemzőit figyelembe véve kiegészíti.) A vízi közlekedési balesetek fogalomrendszerét a módosítás a törvény céljainak megfelelően határozza meg. A törvény az egyes közlekedési ágaknak megfelelő baleset fogalmát szűkítően határozza meg, így csak a súlyosabb baleseteket és egyéb eseményeket tekinti „baleset”-nek.

A 3. §-hoz

A törvény a közlekedési balesetek és az egyéb közlekedési események szakmai vizsgálatát, az azokkal kapcsolatos információk gyűjtését és elemzését a Közlekedésbiztonsági Szervezet (a továbbiakban: Szervezet) hatáskörébe utalja. A törvény ezzel a légiközlekedési, a vasúti és a víziközlekedési ágban megteremti az egységes vizsgáló szervezetet. A Szervezet a Polgári Légi közlekedés Biztonsági Szervezet (PoLéBiSz) jogutódja.

A vizsgálatok objektivitása érdekében a vonatkozó, már hivatkozott közösségi irányelvek mind a légi közlekedés, mind a vasúti közlekedés területén szigorú követelményként írják elő a tagállamok számára a szakmai vizsgálatot lefolytató szervezet függetlenségét, példálódzó jellegű felsorolással elősegítve a nemzeti szabály megalkotását. [94/56/EK irányelv 6. cikk (1) bekezdés, vasútbiztonsági irányelv 21. cikk (1) bekezdés]. Ezekkel összhangban a törvény rögzíti, hogy a vizsgálatot végző szervezetnek minden olyan személytől vagy szervezettől függetlennek kell lennie, akinek, illetőleg amelynek érdekei a kivizsgáló szervezet feladataival ütköznek, majd néhány tipikus személyi és szervezeti kört nevesít. A nevesítettek közül ki kell emelni a közigazgatási hatóságokat - közülük is az engedélyező hatóságokat -, amelyek vonatkozásában az esetleges összeférhetetlenség kialakulásának kizárása különösen nagy jelentőséggel bír.

A törvény összeférhetetlenségi szabályt tartalmaz, amely szerint a Szervezet főigazgatója, helyettese és köztisztviselője nem lehet ezen felsorolt szervek és gazdálkodó szervezetek köztisztviselője, vezetője tisztségviselője, tulajdonosa, alkalmazottja vagy egyéb munkavállalója, továbbá a főigazgató és helyettese mindezek közeli hozzátartozója.

A törvény a Szervezetet központi költségvetési szervként hozza létre. A Szervezet felügyeletét a közlekedésért felelős miniszter látja el, költségvetése a minisztérium fejezetén belül elkülönítetten jelenik meg. A miniszter felügyeleti jogkörének elemeit a törvény taxatív módon sorolja fel.

A függetlenség garanciális eleme a törvény azon rendelkezése, amely szerint a Szervezet és annak főigazgatója, helyettese és más köztisztviselői feladatkörükben - ide nem értve a miniszter felügyeleti jogaival összefüggő feladatokat - nem utasíthatók.

A 4. §-hoz

A Szervezet 24 órás folyamatos baleseti ügyeleti szolgálatának feladata, hogy azonnal reagáljon a bejelentésre, és a vizsgálat megindításához szükséges elengedhetetlen feladatokat végezze el, amelyek később esetleg nem pótolhatóak.

A törvény együttműködési kötelezettséget ír elő a szakmai vizsgálatot és más közigazgatási hatósági, vagy büntetőeljárást folytató szervezetek között. A szakmai vizsgálat függetlensége érdekében a törvény rögzíti, hogy a hatósági eljárás a szakmai vizsgálatot nem akadályozhatja, a vizsgálati cselekmények párhuzamosan is lefolytathatók.

A büntetőeljárás elsőbbségére tekintettel a törvény meghatározza, hogy a szakmai vizsgálat a büntetőeljárás lefolytatását nem akadályozhatja.

A szakmai vizsgálat ennek megfelelően adott esetben párhuzamosan folyik a közlekedési balesettel, illetve egyéb közlekedési eseménnyel kapcsolatban indult más közigazgatási hatósági, szabálysértési, vagy büntetőeljárással. Minthogy a szakmai vizsgálat több ponton is érintkezik ezen eljárásokkal - pl. a szemlét azonos, érintetlen, „eredeti” helyszínen kell lefolytatni, a szakmai vizsgálat számára az eseménnyel összefüggésben fontos információt hordozó, az eljáró hatóságok birtokába került iratok (pl. repülési napló) megtekintése, vagy az eljáró hatóság birtokába került tárgy (pl. adatrögzítő, roncs) vizsgálata szükséges -, a szakmai vizsgálatot lefolytató Szervezet és az eljáró hatóságok között az együttműködést biztosítani kell. Ezt az együttműködési kötelezettséget rögzíti a Chicagói Egyezmény 13. Függelékének 5.10. pontja, amely szerint: „Szükséges, hogy a kivizsgáló állam elismerje a vizsgálat felelős vezetője és a jogi hatóságok közötti együttműködés szükségességét.”, de követelményként rögzítik a vonatkozó irányelvek is [94/56/EK irányelv 5. cikk (2) bekezdés, vasútbiztonsági irányelv 20. cikk (2) bekezdés.]

Az 5. §-hoz

A törvény kimondja, hogy a közigazgatási hatósági ügynek nem minősülő szakmai vizsgálatra - amennyiben maga a törvény kivételt nem tesz - a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szabályait kell alkalmazni.

Ezzel összefüggésben megállapítja, hogy a szakmai vizsgálattal érintett személyek nem minősülnek ügyfélnek, őket az eljárás egyéb résztvevőjének jogállása illeti meg. A Szervezet határozatnak nem tekinthető, kötelező erővel nem bíró zárójelentést készít és a szakmai vizsgálat során hozott végzések bíróság előtt nem támadhatók meg.

A 6. §-hoz

A törvény meghatározza a Szervezet főigazgatójának és helyettesének kinevezési rendjét, felsorolja a főigazgató alapvető feladatait.

A Szervezet tevékenységének függetlenségét erősíti, hogy a főigazgatót és helyettesét a miniszter nevezi ki és menti fel. A felmentési okokat - a főigazgató és helyettesének függetlensége érdekében - a törvény határozza meg.

A közvélemény tájékoztatását, a nyilvánosság alapelvének érvényesítését szolgálja a törvény azon rendelkezése, amely szerint a Szervezet minden évben, a törvényben meghatározott időpontig honlapján közzéteszi az előző évben végzett vizsgálatokról, a kiadott biztonsági ajánlásokról és a korábban kiadott biztonsági ajánlásokkal összhangban végrehajtott intézkedésekről készített beszámolóját. A rendelkezés teljes összhangban van a vasútbiztonsági irányelv 22. cikkének (3) bekezdésével, illetve a polgári légiközlekedési események bejelentéséről szóló, az Európai Parlament és a Tanács 2003/42/EK irányelvének 7. cikke (3) bekezdésével.

A 7. §-hoz

A Szervezet valamennyi jogosultsága és feladata a közlekedési balesetek és az egyéb közlekedési események szakmai vizsgálatához kapcsolódik.

A törvény a vonatkozó irányelvek alapján, - annak követelményrendszerét követve - meghatározza a Szervezet szakmai vizsgálathoz kapcsolódó jogosultságait, ahol az indokolt, kitérve az adott eseményt vizsgáló hatóságokkal szükséges együttműködés szabályozására is. A szabályozás alapját képező irányelvi rendelkezések szerint adott esetben az eljáró felelős hatóságokkal szorosan együttműködve, a lehető legrövidebb időn belül kell a vizsgálatvezetők számára biztosítani a felsorolt jogosultságokat, hogy feladatukat a leghatékonyabban láthassák el.

Minthogy a törvényben rögzített jogosultságokkal a vizsgálóbizottság valamennyi tagjának rendelkeznie kell, ezek gyakorlását a törvény a Szervezet főigazgatója által kijelölt vizsgálóbizottsághoz vagy szakmai kivizsgálóhoz telepíti.

A törvény meghatározza, hogy a Szervezet vizsgálati jogköre milyen vizsgálati cselekményekre terjed ki.

A törvény a Szervezet feladatainak körében elsőként a kivizsgálási kötelezettséget határozza meg. A vonatkozó közösségi irányelvekkel - a Tanács 94/56/EK irányelve a polgári légiközlekedési balesetek és repülőesemények vizsgálatának alapvető elveiről, továbbá a közösségi vasutak biztonságáról, valamint a vasúttársaságok engedélyezéséről szóló 95/18/EK tanácsi irányelv és a vasúti infrastruktúrakapacitás elosztásáról, továbbá a vasúti infrastruktúra használati díjának felszámításáról és a biztonsági tanúsítványról szóló 2001/14/EK irányelv módosításáról szóló, az Európai Parlament és a Tanács 2004/49/EK irányelve - összhangban a belföldön bekövetkezett légiközlekedési balesetek és a súlyos repülőesemények, valamint a súlyos vasúti közlekedési balesetek vizsgálatát, továbbá (tagállami hatáskörben) a súlyos vízi közlekedési balesetek vizsgálatát írja elő.

A kivizsgálási kötelezettség mellett a Szervezet a törvényben foglaltak szerint - meghatározott feltételek alapján - más közlekedési baleseteket és egyéb közlekedési eseményeket is vizsgálhat.

A szakmai vizsgálatról a Szervezet zárójelentést készít, a közlekedési balesetek, események, a vizsgált rendellenességek megelőzése érdekében javaslatot ad a jogszabályalkotóknak, továbbá biztonsági ajánlást tesz a közlekedési társaságoknak a közlekedési infrastruktúra és a járművek üzemeltetőinek, valamint a hatóságoknak.

A törvény a polgári repülésben előforduló események jelentéséről szóló, az Európai Parlament és a Tanács 2003/42/EK irányelve alapján, valamint a feladatainak ellátása érdekében - az adatvédelmi törvény rendelkezéseivel összhangban - adatgyűjtésre kötelezi a Szervezetet.

A 8. §-hoz

A törvény a vonatkozó irányelvek alapján - 94/56/EK irányelv 4. cikk (3) bekezdése, vasútbiztonsági irányelv 19. cikk (4) bekezdés - kimondja, hogy a szakmai vizsgálat nem irányulhat a vétkesség vagy felelősség megállapítására. E tilalom alapelvek közé emelésének garanciális jelentősége van, ugyanis determinálja a vizsgálat célját, továbbá biztosítja a Szervezet függetlenségét más vizsgálatoktól. Ez utóbbiak tipikusan más szakmai megközelítést igényelnek, ami viszont gátolná a törvény céljának megfelelő vizsgálatok eredményességét.

A jogosultsággal összefüggésben a törvény szabályt tartalmaz arra, hogy a szakmai vizsgálat nem érintheti a közlekedési baleset és egyéb közlekedési esemény vizsgálatában résztvevő más hatóság feladat- és hatáskörét.

A 9. §-hoz

A szakmai vizsgálatra vonatkozó általános szabályok közül a törvény felsorolja a Szervezetet a szakmai vizsgálat során megillető jogosultságokat, mindenek előtt rögzítve, hogy a szakmai vizsgálatot szükség esetén a többi közigazgatási hatósággal egyeztetett módon, a büntetőeljárást nem akadályozva kell lefolytatni.

A törvény szerint a Szervezetet megillető jogosultságokat a vizsgálóbizottság vezetője vagy a szakmai kivizsgálója gyakorolja. A vizsgálat során összegyűjtött bizonyítékokat a Szervezet értékeli és elkészíti, majd közzé teszi a zárójelentést.

A törvény kimondja, hogy a szakmai vizsgálattal okozott kárért - külön jogszabály szerint - kártalanításnak van helye.

A 10. §-hoz

A szakmai vizsgálat megindítása a közlekedési baleset bejelentésével kezdődik.

A törvény általános és speciális bejelentési kötelezettséget különböztet meg. Általános bejelentési kötelezettséget ír elő közlekedési baleset észlelése esetén. A bejelentést a rendőrhatósághoz kell megtenni, amely a segítségnyújtás, az élet- és vagyonbiztonság védelme, valamint a szakmai vizsgálat megindítása érdekében értesíti az illetékes szerveket és hatóságokat, illetve a Szervezetet.

A törvény meghatározza azt a személyi és szervezeti kört, akik, vagy amelyek kötelesek bejelenteni a Szervezetnek a bekövetkezett közlekedési balesetet vagy egyéb közlekedési eseményt. A bejelentési kötelezettség kiterjed a magyar légi járművel külföldön bekövetkezett légiközlekedési balesetre vagy repülőeseményre, illetve az úszólétesítményt külföldön ért balesetre is.

A törvény a vonatkozó közösségi irányelv alapján további személyi és szervezeti körre állít fel sajátos bejelentési szabályokat légiközlekedési balesetről, repülőeseményről, illetve légiközlekedési rendellenességről történő tudomásszerzés esetén.

A jelentési kötelezettség alá eső rendellenességek tájékoztató jellegű felsorolását, valamint a bejelentők védelmére vonatkozó rendelkezéseket külön jogszabály állapítja meg. A törvény azonban garanciális jellegű szabályként rögzíti, hogy a bejelentőt - munkáltatója részéről - nem érheti hátrány.

A törvény szabályozza a Szervezet bejelentést követő eljárását. A Szervezet haladéktalanul visszaigazolja a bejelentés vételét, és megteszi a vizsgálat megkezdéséhez szükséges intézkedéseket. A Szervezet főigazgatója a kivizsgálási kötelezettség körébe eső esetekben haladéktalanul kijelöli a vizsgálóbizottság tagjait. Egyéb közlekedési események esetében - annak mérlegelése alapján, hogy a körülmények indokolják-e a szakmai vizsgálat lefolytatását - a vizsgálóbizottság felállítására későbbi időpontban is sor kerülhet.

A törvény meghatározza a vizsgálóbizottsággal kapcsolatos alapvető követelményeket, amelynek tagjait a főigazgató jelöli ki. A vizsgálóbizottság legalább két tagból áll, annak munkájában kijelölés alapján külső szakember is részt vehet. A függetlenségi, összeférhetetlenségi követelményeket irányában is alkalmazni kell. A vizsgálóbizottság vezetője minden esetben kizárólag a Szervezet köztisztviselője lehet. A törvény meghatározza azokat az eseményfajtákat, amelyek esetén - mérlegelés alapján - a szakmai vizsgálat elvégzésére szakmai kivizsgáló jelölhető ki. Ez esetben a szakmai kivizsgáló ugyanazokkal a jogosultságokkal rendelkezik, mint a vizsgálóbizottság.

A közösségi irányelv előírja, hogy súlyos vasúti baleset esetén a vizsgálat megindításától számított egy héten belül a főigazgatónak tájékoztatnia kell az Európai Vasúti Ügynökséget.

A törvény lehetőséget ad arra, hogy a katonai szállítmányokat, illetve állami légi járművet vagy honvédségi, rendészeti szervek úszólétesítményeit is érintő balesetek és egyéb közlekedési események szakmai vizsgálatában e szervek szakemberei megfigyelőként részt vehessenek.

A 11. §-hoz

A helyszín biztosítása - a helyszín őrzése és változatlanul hagyása - valamennyi érintett kötelezettsége. A helyszín biztosításának elmaradása a nyomok elvesztésével, megrongálásával, meghamisításával járna, ami meghiúsítaná a szakmai vizsgálatot vagy téves következtetésekhez vezetne. A törvény a helyszín érintetlenül hagyásának biztosítása érdekében kimondja, hogy a helyszín eredeti állapotban való megőrzésétől csak akkor lehet eltekintetni, ha azt a személyek életének, testi épségének védelme, valamint a katasztrófahelyzet felszámolásához nélkülözhetetlen azonnali intézkedések indokolják. Ilyen esetekben is csak kizárólag azokat a változtatásokat lehet végrehajtani, amelyek a mentéshez szükségesek.

A helyszín biztosítása fő szabály szerint a közlekedési balesetet vizsgáló rendőrség feladata, a helyszín jellegére tekintettel egyes esetekben a törvény más szervek számára is meghatároz a helyszín biztosításával kapcsolatos feladatokat.

A törvény előírja, hogy a Szervezetnek, illetve a vizsgálóbizottságnak a lehető legrövidebb időn belül be kell fejeznie a helyszíni szemlét a közlekedés zavartalanságának mielőbbi helyreállítása érdekében.

A 12. §-hoz

A törvény előírja a bizonyítékok eredeti állapotban történő megőrzését. A bizonyítékok megőrzése és szakszerű tárolása a vizsgálat eredményességének garanciája.

A megőrzés a Szervezet feladata, amelynek során a Szervezet gondoskodik a bizonyítékok azonosíthatóságáról és megváltoztathatatlanságáról.

A 13. §-hoz

A szakmai vizsgálatban résztvevők összeférhetetlenségének szabályozása az alapelvként rögzített függetlenséget és a vizsgálat tényszerűségét garantálja.

A törvény tételesen felsorolja, hogy ki nem vehet részt a szakmai vizsgálatban.

A 14. §-hoz

A nyilvánosság elvét érvényesítő szabályok közé sorolható a törvénynek a vasútbiztonsági irányelv rendelkezésein alapuló [22. cikk (3) bekezdés] azon rendelkezése, amely szerint a közlekedési balesetben vagy az egyéb közlekedési esemény során elhalálozott személyek hozzátartozóit, valamint sérültjeit a vizsgálatról és annak folyamatáról tájékoztatni kell, és lehetőséget kell számukra biztosítani arra, hogy a vizsgálattal kapcsolatos álláspontjukat kifejthessék, a zárójelentés tervezetében szereplő adatokhoz megjegyzést fűzzenek.

A 15. §-hoz

A törvény lehetővé teszi a jármű üzemben tartójának, ennek hiányában tulajdonosának, továbbá a gyártó, javító, illetve karbantartó képviselőjének nyilatkozattételre való jogosultságát.

A Chicagói Egyezmény 13. Függelékében foglaltakkal összhangban a vizsgálóbizottságba meghatalmazott képviselőt delegálhat a járművet tervező, gyártó, üzemben tartó és a hatósági nyilvántartást vezető állam kivizsgáló szerve is. Az üzemben tartó állam és lajstromozó állam kivizsgáló szerve a vizsgálathoz az üzemben tartó által ajánlott egy vagy több tanácsadót nevezhet ki. A közlekedési balesetben elhalálozott személy állampolgársága szerinti állam a szakmai bizottságba meghatalmazott képviselőt jogosult delegálni. Bármely állam, amely kérésre információt, eszközt, szakembert biztosít a szakmai vizsgálathoz, ugyancsak jogosult a vizsgálathoz meghatalmazott képviselőt delegálni.

A törvény szerint a közlekedési balesetben és az egyéb közlekedési eseményben érintett közlekedési járművet tervező, gyártó üzemben tartó és lajstromozó állam kivizsgáló szerve a vizsgálóbizottság mellé meghatalmazott képviselőt delegálhat, és a vizsgálathoz egy vagy több tanácsadót nevezhet ki segítségül.

A szakmai vizsgálathoz bármely állam - amely kérésre információt, eszközt, szakembert biztosít - jogosult meghatalmazott képviselőt delegálni.

Garanciális szabály, hogy a meghatalmazott képviselő a vizsgálóbizottságot vezetőjének hozzájárulása nélkül a szakmai vizsgálat előrehaladásáról és a feltárt adatokról információt senki részére nem adhat.

A 16. §-hoz

A törvény szerint a vizsgálat a zárójelentéssel zárul. A zárójelentés elkészítése, a törvény szakmai egyeztetése a szakszerűséget és tényszerűséget hivatott biztosítani. A jelentést a főigazgató adja ki.

A zárójelentés funkciója a közlekedési baleset okainak feltárása, és az azokból levonható következtetések, javaslatok felhasználása. Ennek megfelelően a jelentést - a légiközlekedési rendellenességre vonatkozó jelentések kivételével - nyilvánosságra kell hozni, illetőleg meg kell küldeni valamennyi olyan érdekeltnek, aki, vagy amely abból hasznos következtetéseket vonhat le. A közzététel módját - a Szervezet honlapja - a törvény meghatározza.

Az Európai Vasúti Ügynökség tájékoztatásának kötelezettsége itt is közösségi irányelvben előírt kötelezettség.

A jelentés lényeges részei a biztonsági ajánlás, amelyek címzetten tartalmaznak a közlekedési balesetek megelőzésével kapcsolatos javaslatokat az érdekelteknek, akik elsősorban a járművek üzemeltetői, gyártói, a közlekedési infrastruktúra üzemeltetői, a közlekedésbiztonsági hatóságok lehetnek. A törvény éves beszámolási kötelezettséget ír elő számukra az ajánlások alapján megtett intézkedésekről, így a vizsgálatok eredményének hasznosítása figyelemmel kísérhető.

A törvény garanciális jelentőségű rendelkezései, hogy a jelentés és az abban foglalt biztonsági ajánlás nem tartalmazhat a vétkességre vagy a felelősségre, illetve jogra vagy kötelezettségre vonatkozó megállapítást vagy feltételezést, illetve, hogy sem a jelentés, sem a biztonsági ajánlás nem tartalmazhat személyazonosításra alkalmas módon személyes adatot.

A 17-18. §-hoz

A törvény a Szervezet személyes adatok kezelésével kapcsolatos tevékenységét a személyes adatok védelméről és a közérdekű adatok nyilvánosságáról szóló törvény keretei között szabályozza.

Az adatkezelésre vonatkozó külön törvényben meghatározott szabályokra figyelemmel meghatározza az adatkezelés célját, a Szervezet által kezelhető személyes és különleges adatokat, az adattovábbítással, az adatkezeléssel kapcsolatos szabályokat, az adatbiztonságot szolgáló alapvető követelményeket.

A személyes és különleges adatok kezelését a törvény feltételekhez köti, ilyen adatok kezelése csak konkrét egyedi ügyben lehetséges.

A törvény a személyes adatok védelmére vonatkozó törvényi rendelkezéseknek és a szakmai vizsgálat sajátosságainak megfelelően meghatározza a Szervezet által a szakmai vizsgálat céljából kezelhető adatok, az érintettek körét, a tárolás időtartamát.

A törvény az adatkezelés célhoz kötöttségének elvét érvényesítve rögzíti, hogy a Szervezet által gyűjtött személyes és különleges adatokat kizárólag a szakmai vizsgálat céljára lehet felhasználni. Kimondja, hogy a Szervezet által kezelt adat statisztikai célra - személyazonosításra alkalmatlan módon - felhasználható.

Az adatok jogszerű és biztonságos kezelésért a Szervezet főigazgatója a felelős.

A törvény rögzíti, hogy a Szervezet nyilvántartásából a zárójelentés kibocsátása után egy évvel, de legfeljebb a közlekedési baleset vagy egyéb közlekedési esemény bekövetkezése után három évvel a Szervezet köteles minden, az adott ügyben kezelt személyes és különleges adatot helyreállíthatatlan módon törölni.

A 19. §-hoz

A törvény külön alcímen belül szabályozza a nemzetközi együttműködést. A közlekedés nagymértékben nemzetközivé vált, így - különösen a légi közlekedés területén - a belföldön balesetet szenvedett járművek jelentős része külföldi, míg magyar járművek számos esetben szenvednek balesetet külföldön. A balesetek kivizsgálása ennek megfelelően csak az érintett államok szoros együttműködésével valósítható meg. A nemzetközi együttműködés elsősorban a hajózás és a légi közlekedés területére koncentrálódik. Magyar hajó, vagy légi jármű a Magyar Köztársaságtól igen távol is balesetet szenvedhet, ami rendkívül megnehezíti, vagy kizárja a baleset Szervezet által történő kivizsgálását. Ez esetben a szakmai vizsgálat csak másik állam illetékes szervezetének a megkeresésével valósítható meg.

A vizsgálóbizottság kezdeményezésére a főigazgató felkérheti más államok vizsgáló testületeit vagy nemzetközi szervezeteit - így különösen az Európai Vasúti Ügynökséget -, hogy a szakmai vizsgálathoz nyújtsanak segítséget. Nemzetközi szerződésben vagy közösségi jogszabályban foglaltak alapján a Szervezet a külföldön történt balesetek kivizsgálásával egy másik állam baleseteket kivizsgáló szervezetét is megbízhatja.

A Szervezet - nemzetközi szerződésben vagy közösségi jogi aktusokban foglaltak alapján - a külföldön történt légiközlekedési balesetek kivizsgálásával megbízhatja egy másik állam balesetkivizsgáló szervét is.

Átadható - az 1. § (2) bekezdésében meghatározott esetben - a légiközlekedési baleset és a súlyos repülőesemény vizsgálata, illetve a vizsgálat valamely része indokolt esetben harmadik állam vagy a Nemzetközi Polgári Repülési Szervezet (ICAO) részére.

A Szervezetet érintő szakmai vizsgálat esetén a főigazgatónak a szakmai vizsgálattal másik EGT állam vizsgáló szervét kell megbíznia.

A 20. §-hoz

A törvény 7. §-a meghatározza azokat az eseteket, amelyeket a Szervezet minden esetben kivizsgál [(1) bekezdés a) pont], továbbá felsorolja azokat az egyéb közlekedési eseményeket, amelyekre a vizsgálati kötelezettsége nem terjed ki, és amelyeket saját megítélése szerint kivizsgálhat [(1) bekezdés b) pont].

A kötelezően kivizsgálandó közlekedési balesetek közül a belföldön bekövetkezett légiközlekedési balesetek és súlyos repülőesemények kivételével az egyéb közlekedési események kivizsgálására a Szervezet - ha nem folytat le szakmai vizsgálatot - a légi jármű üzemben tartóját, illetve a légiforgalmi szolgálatot hívja fel (üzembentartói vizsgálat).

A törvény előírja, hogy a légi jármű üzemben tartójának, illetve a légiforgalmi szolgálatnak rendelkeznie kell a Szervezet által jóváhagyott repülőesemény vizsgáló szervezettel - vagy, ha nem rendelkezik, csatlakoznia kell ilyen szervezethez - amely elvégzi az üzembentartói vizsgálatot.

Az üzembentartói vizsgálat jogintézményét a légi közlekedésről szóló 1995. évi XCVII. törvény vezette be, szabályait a légiközlekedési balesetek és repülőesemények szakmai vizsgálatának szabályairól szóló 13/2000. (V. 31.) KHVM-HM-EüM együttes rendelet állapította meg. A rendelet módosítása a törvény rendelkezéseire tekintettel folyamatban van. A felhatalmazást a törvény 22. §-ának d) pontja tartalmazza.

-----STARTING---POINT---VEGE---

A 21. §-hoz

Hatályba léptető rendelkezést tartalmaz és a hatálybalépéssel egyidejűleg módosítja a légi közlekedésről szóló 1995. évi XCVII. törvénynek és a vízi közlekedésről szóló 2000. évi XLII. törvénynek a szakmai vizsgálatra vonatkozó rendelkezéseit, illetőleg a büntetőeljárásról szóló 1998. évi XIX. törvényt módosítja.

Természetes, hogy minden eljárási cselekményen sem e személyi kör, sem egyéb igazságszolgáltatási hatóság, közigazgatási hatóság tagja nem vehet részt, illetve ezen szerveknek nem is érdeke, hogy ezeken részt vegyenek, mégis a saját eljárásuk lefolytatása érdekében egyes iratokra, információkra szükségük lehet.

Erre figyelemmel a törvény a Be. általános rendelkezései szerinti, a felvilágosítás-adásról és a nyilvánosság tájékoztatásáról szóló rendelkezéseket kiegészíti azzal, hogy a bíróság, ügyészség, közjegyző, bírósági végrehajtó, pártfogó felügyelő, jogi segítségnyújtó, nyomozó hatóság vagy közigazgatási hatóság megkeresésére - törvényben meghatározott feladataik ellátásához szükséges mértékben és időtartamban - a bíróság, az ügyész, illetve a nyomozó hatóság a büntetőügy iratait megküldi, illetve azokba betekintést engedélyez. Erre irányul a Be. 74/B. §-ának (6) bekezdéssel történő kiegészítése.

Ez a rendelkezés egyébként újdonságot nem jelent a büntetőügyben eljáró hatóságok számára, ugyanis az egyéb állami-hatósági, feladatokat ellátó szervekkel való együttműködés - a büntetőeljárás szabályainak korlátain belül - ez idáig is megtörtént.

A törvény lényegi rendelkezései azok, amelyek a közlekedési baleset megtörténtét követően haladéktalanul elrendelik a szakmai vizsgálat lefolytatásának megkezdését, amelynek része a baleset helyszínének megtekintése. Ugyanakkor a közlekedési balesetek egy részében büntetőeljárás is megindul, így a két eljárást quasi párhuzamosan kell folytatni.

A törvény rögzíti, hogy ezekben az esetekben a szakmai vizsgálat a büntetőeljárást - az állam büntetőigényének érvényesítése céljából - nem akadályozhatja, ugyanakkor a Be.-ben szükséges rendelkezni arról, hogy a Közlekedés Biztonsági Szervezet vizsgálóbizottságának tagja vagy vezetője a kiemelkedően fontos nyomozási cselekménynek számító szemlén jelen lehessen.

Elsősorban erre irányul a Be. 184. §-ának (8) bekezdését módosító rendelkezés, indokolatlannak tűnik azonban a szemlén résztvevők körének kifejezetten a közlekedési balesetek vizsgálatát elvégző, a Btk. 137. §-ának rendelkezése alapján hivatalos személyeknek minősülő személyekre szűkítése. Erre figyelemmel a törvény a szemlén való jelenlétet azon hivatalos személyek részére is biztosítja, akik a külön törvényekben meghatározott feladatokat látnak el.

A 22. §-hoz

Szabályozási felhatalmazást tartalmaz.

A 23. §-hoz

Az Európai Unió jogának való megfelelésről szóló rendelkezéseket tartalmazza.