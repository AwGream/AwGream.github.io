2013. évi CXXXIV. törvény indokolása

egyes közszolgáltatások ellátásáról és az ezzel összefüggő törvénymódosításokról

-----STARTING---POINT---ALTALANOS--- 

A Magyarország helyi önkormányzatairól szóló 2011. évi CLXXXIX. törvény 13. § (1) bekezdésének 19. pontja a hulladékgazdálkodást a helyben biztosítható közfeladatok körében ellátandó helyi önkormányzati feladatok közé telepíti.

Ezzel összhangban a hulladékról szóló 2012. évi CLXXXV. törvény (a továbbiakban: Ht.) 33. § (1) bekezdése szerint a települési önkormányzat a hulladékgazdálkodási közszolgáltatás ellátását a közszolgáltatóval kötött hulladékgazdálkodási közszolgáltatási szerződés útján biztosítja. Bár a Ht. 18. alcíme alatt szabályozott jogintézmények több olyan garanciális jellegű szabályt tartalmaznak, amelyek rendeltetése a hulladékgazdálkodási közszolgáltatás folyamatosságának biztosítása, jelenleg nincs arra az esetre szabályozás, ha a településen a közszolgáltatás bármelyik szerződő fél jogellenes tevékenysége folytán, vagy a közszolgáltató kiválasztására irányuló, a Ht.-ben körültekintően szabályozott eljárás eredménytelensége miatt átmenetileg szünetel. Ezt a szabályozási hiányosságot kívánja pótolni a törvény.

Az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény szabályozza az útdíjfizetési kötelezettséget. A törvény felhatalmazást ad a mezőgazdasági termelők élő állat szállítása és a mezőgazdasági termények betakarítása idejére a mezőgazdasági termények szállítása esetére útdíjfizetési mentesség megállapítására. A mezőgazdasági termelők ágazati sajátosságából adódó alacsony jövedelmére tekintettel tartalmazza a törvény a mentesség megállapítására irányuló hatósági eljárás illetékmentessé tételét.

A kőolajtermékek forgalmazásához kapcsolódó adók beszedése hatékonyságának növelése érdekében a behozott kőolaj és kőolajtermékek biztonsági készletezéséről szóló 2013. évi XXIII. törvény (a továbbiakban: Kt.) előírta, hogy a Magyar Szénhidrogén Készletező Szövetségnek a Kt. hatálybalépésétől számított hat hónapon belül - 2013. október 1-jétől - üzemanyag-jelölő és -ellenőrző rendszert kell működtetnie. Tekintettel azonban arra, hogy e jelölőrendszer részletszabályainak európai uniós notifikációs eljárásának időtartama akár a fél évet is elérheti, szükséges a jelölőrendszer működtetésének bevezetésére vonatkozó határidő pontosítása.

-----STARTING---POINT---RESZLETES---

Az 1. §-hoz

Amennyiben a hulladékgazdálkodási közszolgáltatás Ht.-ben meghatározott rendje bármely okból megváltozna, erről az adott település önkormányzatának képviselő-testülete rendelkezik legkorábban megfelelő információval. A törvény 1. §-a ezért előírja az önkormányzat számára, hogy a szükséges lépések megtételére a törvénnyel feljogosított és kormányrendeletben kijelölt állami szervet értesítse. Az állami szerv első lépésben - a víziközmű-szolgáltatásról szóló 2011. évi CCIX. törvényben meghatározott közérdekű üzemeltető kijelöléséhez hasonló megoldást követve - e törvénnyel létrehozott hatósági jogkörében, az általános ügyintézési határidőnél rövidebb eljárás keretében, a megfelelő engedélyekkel rendelkező szolgáltatót jelöl ki az adott település vonatkozásában hulladékgazdálkodási tevékenység ellátására. Ez a hatósági jogkörben közérdekre tekintettel előírt tevékenység azonban a szolgáltató érdekeit szem előtt tartva csak ideiglenes lehet (ideiglenes ellátás). A hatósági jogkörben hozott döntéssel szemben természetesen biztosítani kell a jogorvoslat lehetőségét, azonban ezen jog gyakorlása nem eredményezheti a szolgáltatás hosszabb időn keresztül történő elmaradását, ezért teszi lehetővé a törvény a hatósági döntés azonnali végrehajthatóságának kimondását. Az ideiglenes ellátásra kijelölt szolgáltató meglévő engedélyeinek a módosítására ugyanakkor nincs szükség, ezt azonban a törvénynek a Ht. egyéb szabályaira tekintettel - a koherencia biztosítása érdekében - expressis verbis ki kell mondania.

A 2. §-hoz

A közszolgáltatás szünetelése miatt felhalmozódott hulladék egészségügyi kockázatot hordoz magában. A körülmények megítélése és mérlegelése a tisztifőorvos feladata. Amennyiben a megyei tisztifőorvos megállapítja, hogy a kockázat mértéke elérte azt a szintet, amely különleges intézkedést igényel, a kijelölt állami szerv szervezési lépéseket tesz és gondoskodik a hulladék elszállításáról (szükségellátás).

A 3. §-hoz

A hulladékgazdálkodás szakszerű ellátásához szükséges adatokkal a környezetvédelmi hatóság (mely hatóság jelenleg a hulladékgazdálkodási engedélyt és a hulladékgazdálkodási közszolgáltatási engedélyt kibocsátó hatóság), az Országos Hulladékgazdálkodási Ügynökség és az érintett települési önkormányzat rendelkezik. Ezek az adatok nélkülözhetetlenek az ideiglenes ellátásra történő kijelölési eljárás, valamint a szükségellátás megszervezése során - figyelemmel a hatékonyság, gyorsaság, gazdaságosság törvényben előírt követelményére -, ezért a törvény kötelezi ezeket a szerveket a megfelelő adatok soron kívüli átadására.

Az ideiglenes ellátás és a szükségellátás során szükséges szállítójárművek hatóság által történő igénybevételének lehetőségét előíró szabály a hulladékszállításhoz fűző közérdekhez kötődik, és differenciál az ellátás módjának függvényében. Tekintettel arra, hogy a szükségellátásra a fokozott egészségügyi kockázat esetében kerül sor, a szükséges szállítókapacitás biztosításánál nem kell érvényesüljenek a hulladékszállító járművekkel szemben normál körülmények között támasztott speciális követelmények. Ebben az esetben igénybe vehető a nem hulladékgyűjtési célra kialakított, de arra alkalmas jármű, függetlenül tulajdonosának, üzemben tartójának személyétől. Ezek a járművek azok közül választhatók ki, amelyeket katasztrófavédelmi gazdasági szolgáltatási kötelezettség keretében kijelöltek és hulladékszállításra alkalmasak.

A törvénnyel szabályozott ideiglenes feladatokban nagyobb létszámú közfoglalkoztatott alkalmazható, melynek alapjait a törvény teremti meg.

Az ideiglenes és szükségellátás során megnyilvánuló állami szerepvállalás nem menti fel az önkormányzatot a Ht.-ben meghatározott feladatainak teljesítése alól.

A 4. §-hoz

A törvény e §-a ad felhatalmazást a Kormánynak a nem rendszeres hulladékgazdálkodási tevékenység két - e törvénnyel bevezetett - új jogintézményének, az ideiglenes ellátásnak és a szükségellátásnak a részletszabályai kidolgozására, az ezekben az esetekben eljáró állami szerv kijelölésére, a díjfizetés és elszámolás szabályainak megalkotására. Az eljáró szerv kijelölésére vonatkozó felhatalmazó rendelkezés lehetőséget biztosít arra, hogy a Kormány a közigazgatás-szervezési lehetőségével rugalmasan éljen: a két feladatra egy, vagy két különböző állami szervet jelöljön ki.

-----STARTING---POINT---VEGE---

Az 5. §-hoz

Hatályba léptető rendelkezés.

A 6. §-hoz

A mezőgazdasági termelők által üzemeltetett gépjárművek útdíj fizetése alóli mentesülése érdekében a mezőgazdasági termelő székhelye vagy lakóhelye és a használatában álló termőföld, tanya vagy telephely között, termény szállítása esetén, az útdíjköteles elemi útszakaszra vonatkozó, díjmentes viszonylati jegy váltására jogosító hatósági bizonyítvány kiállítására irányuló eljárás hatósági eljárás. Tekintettel az eljárás céljára, a mezőgazdasági termelők útdíj-fizetési kötelezettségének teljesítése alóli mentesülésére, indokolt az eljárást a tárgyánál fogva illetékmentessé tenni.

A 7. §-hoz

A közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény szigorú keretek között tartja a közfoglalkoztatási jogviszony létesítésének lehetőségeit. Szabályai zárt taxációval sorolják fel azokat a szerveket, amelyek közfoglalkoztatók lehetnek. A törvény e kört bővíti, megteremtve annak lehetőségét, hogy a Ht. szerinti kötelező önkormányzati feladat ellátására az 1. §-sal szabályozott hatósági eljárás során kijelölt közérdekű szolgáltató a hatósági döntéssel megnövelt feladatai ellátásához szükséges humánerőforrás kapacitáshoz közfoglalkoztatás keretében is hozzájuthasson.

A 8-9. §-hoz

A 8. § szerinti rendelkezés a Kt. vonatkozó rendelkezésének szövegcserés módosítása az üzemanyag-jelölő rendszer bevezetésére előírt határidő pontosítása érdekében.

A 9. § szerinti rendelkezés az egyes törvényeknek a távolléti díj számításával és a közpénzek szabályozásával összefüggő módosításáról szóló 2013. évi CIII. törvény jelölőrendszerrel összefüggő rendelkezéseinek hatályba lépésének összhangba hozása a törvény 8. §-ában foglaltakra tekintettel.