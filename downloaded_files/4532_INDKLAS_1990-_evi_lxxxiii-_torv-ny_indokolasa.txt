1990. évi LXXXIII. törvény indokolása

a helyi önkormányzatok megalakulásával összefüggő kiegészítő és átmeneti szabályokról

-----STARTING---POINT---ALTALANOS--- 

A helyi önkormányzatokról szóló 1990. évi LXV. törvény (a továbbiakban: Ötv.) hatályba lépésével, illetőleg a helyhatósági választások lebonyolításával a tanácsrendszert a demokratikus önkormányzati rendszer váltja fel. A helyi szinten megvalósuló rendszerváltással egy időben megoldandó feladat az új típusú helyi közigazgatás jogi (hatásköri) és szervezeti feltételrendszerének kialakítása. E feladat egyik része a helyi közügyek és az államigazgatási feladatok elhatárolása, az utóbbiak körében az eljáró szervek kijelölése. Ugyancsak a közeljövő feladata a helyi közigazgatás intézményhálózatának kiépítése. E munka előkészületei már megkezdődtek és várhatóan ez év vége előtt - törvényhozási aktussal - le fognak zárulni. E jogi és szervezeti feltételek kialakításáig terjedő átmeneti időszakra - az ügyintézés folyamatossága, valamint a jogalkalmazás egysége és törvényessége érdekében - rendelkezni kell a megszűnt szervek feladatainak és hatásköreinek ellátásáról.

Az önkormányzati működés zavartalan megkezdése szükségessé teszi, hogy a megyei, fővárosi közgyűlések is mielőbb megalakuljanak. Ezt a Javaslat néhány kiegészítő jellegű, - a megyei fővárosi közgyűlés tagjainak megválasztására, az ezzel összefüggő jogorvoslatok elbírálására vonatkozó - eljárási szabály megalkotásával segíti elő.

-----STARTING---POINT---RESZLETES---

Az 1. §-hoz

Garanciákat kíván az, hogy a helyi közösségeket, valamint lakosság életviszonyait alapvetően, illetve rendszeresen érintő ügyek folyamatosan és zavartalanul elintézést nyerjenek. A fentiek biztosítása miatt a tanácsi szakigazgatási szerveket a Javaslat tovább működteti az önkormányzat hivatalaként. Ez a megoldás kizárja a szervezeti, hatásköri vákuum kialakulását, amelyben a régi tanácsi szervek már nem működnek, az újak pedig még nem épültek ki teljeskörűen [(1) bek.]

Az Ötv. 103. § (2) bekezdése értelmében a megszűnt végrehajtó bizottság titkárának munkaviszonya a jegyző, főjegyző kinevezéséig tart. Ezzel összhangban a Javaslat úgy rendelkezik, hogy - a jegyző kinevezéséig - ellátja a jegyzőhöz utalt valamennyi feladatot [(2) bek.].

A Javaslat egyúttal rendezi a végrehajtó bizottság titkárai munkaviszonyának megszűnéséből adódó munkajogi helyzetet és úgy rendelkezik, hogy a felmondási idejükre járó munkabér megilleti őket [(3)-(4) bek.].

A 2-3. §-okhoz

Mindazokat az államigazgatási feladatokat, hatásköröket és hatósági jogköröket, amelyeket az Ötv. hatálybalépése előtt a tanácsok szervei és tisztségviselői gyakoroltak, a Javaslat az új önkormányzati szervek kompetenciájába utalja, szem előtt tartva az Ötv. rendelkezéseivel való összhangot.

A Javaslat - az Ötv. 6-7. §-aiban meghatározott feladat- és hatáskör telepítési szempontoknak megfelelően - azokat a feladatokat és hatásköröket, amit jogszabály a tanácstestülethez, és bizottsághoz, valamint a végrehajtó bizottsághoz telepített, azt átmenetileg is a képviselőtestülethez utalja. Amit jogszabály a tanácselnökhöz, vagy a tanácselnök-helyetteshez telepített, azt a polgármesterhez (főpolgármesterhez, a megyei közgyűlés elnökéhez) utalja. Mindazokat a feladatokat, hatásköröket és hatósági hatásköröket, amelyeknek a végrehajtó bizottság titkára, a szakigazgatási szerv, a megyei városi hivatal vagy azok vezetőjének volt a címzettje, a Javaslat átmenetileg a jegyzőhöz, főjegyzőhöz telepíti át. (2. §).

Mivel az Ötv. 11. §-a értelmében a képviselőtestület kizárólag önkormányzati ügyekben jár el, ezért a Javaslat a tanácstestülethez és a végrehajtó bizottsághoz tartozó államigazgatási hatósági ügyek tekintetében úgy rendelkezik, hogy azokban is a polgármester, illetőleg fővárosi megyei szinten a főpolgármester, valamint a megyei közgyűlés elnöke jár el (3. §).

A Javaslat szándékosan nem tesz említést a szakigazgatási intézmények feladat- és hatásköréről. E szervek ugyanis a tanácstörvény fogalomrendszerében nem a tanács szervei. Így működésüket, hatáskörüket e törvényjavaslat nem érinti. A Javaslat hatálya kizárólag a normaszövegben megnevezett - megszűnt - tanácsi szervek és tisztségviselők részére megállapított hatásköröket utalja az utód önkormányzat megfelelő szervéhez. Ugyancsak nem érinti a Javaslat a városkörnyéki igazgatás még meglévő hatáskörtelepítési megoldásait.

A 4. §-hoz

A Javaslat számol azzal, hogy a köztársasági megbízott hivatalának kiépülése időt vesz igénybe. Ezért átmeneti megoldásként úgy rendelkezik, hogy az államigazgatási hatósági ügyekben a jogorvoslati fórum a főjegyző és a minisztérium. Ezt az indokolja, hogy a szakapparátus ezeknél a szerveknél áll rendelkezésre és itt biztosított az ügyek megfelelő szakmai színvonalon történő intézése. A Javaslat ugyanakkor figyelembe veszi azt, hogy a hatályos jogszabályokban az általános jogorvoslati fórumrendszertől eltérő megoldások is léteznek (pl. a városkörnyéki igazgatás, a nem tanácsi szervek), ezért a felettes szervre vonatkozó rendelkezései csak annyiban érvényesülnek, amennyiben a jogszabály más szervet nem jelöl meg.

Az 5. §-hoz

Az új szabálysértési törvény megalkotásáig terjedő időre is rendezni szükséges a tanácsi hatáskörbe tartozó szabálysértési ügyek intézését. A Javaslat - összhangban a 2-3. §-okban alkalmazott megoldással - első fokon a jegyző, másodfokon a főjegyző hatáskörét állapítja meg. A pénzbírsággal kapcsolatos méltányosság gyakorlását a Javaslat ugyancsak a főjegyzőhöz utalja, noha ilymódon a másodfokú hatáskör és a méltányossági jogkör átmenetileg ugyanazon fórumhoz kerül. Tekintettel azonban arra, hogy a kétféle eljárásban a döntés különböző szempontok alapján történik, így a megoldás nem jogsértő. A felügyeleti jogkört azonban mindenképpen indokolt minisztériumi szintre telepíteni.

A 6. §-hoz

A Javaslat a megyei, fővárosi közgyűlés tagjainak megválasztását kiegészítő szabályokkal segíti elő. E célból lehetővé teszi, hogy amennyiben a képviselők 90%-át már megválasztották, a képviselőtestület alakuló ülése összehívható legyen. E rendelkezés a képviselőtestületek megalakulásához szükséges idő lerövidítése miatt indokolt. Előfordulhat ugyanis, hogy a választással kapcsolatos jogorvoslati eljárások elhúzódása miatt a községi, városi, fővárosi kerületi képviselőtestület késve alakul meg, ami továbbgyűrűzve késleltetné a megyei, fővárosi közgyűlések küldötteinek, illetve tagjainak megválasztását és a közgyűlések megalakítását. A fenti szabályt - azonos megfontolásból - a Javaslat kiterjeszti a megyei fővárosi közgyűlések alakuló ülésére is.

A 7. §-hoz

A választások törvényes lebonyolításához - garanciális okok miatt - a Javaslat olyan további eljárási szabályokat állapít meg, mint a körzeti küldöttgyűlés határozatképességére és a jelöltállításra vonatkozó rendelkezések. Egyéb kérdésekben teljes körű önállóságot biztosít a küldöttgyűlés számára a saját működéséhez, a jelöléshez és a választáshoz szükséges kiegészítő jellegű eljárási szabályok meghozatalában. A Javaslat az előkészítés meggyorsítása érdekében rendelkezik úgy, hogy a megyei végrehajtó bizottság titkára - kisegítő és ajánló jelleggel - a választási szabályok megállapítására javaslatot terjeszt a küldöttgyűlés elé. A választással kapcsolatos egyéb kérdésekben a helyi önkormányzati képviselők és polgármesterek választásáról szóló 1990. évi LXIV. törvény (a továbbiakban: Vtv.) a kislistás választásra vonatkozó rendelkezéseinek alkalmazását határozza meg.

A 8. §-hoz

A Javaslat a körzeti küldöttek, és a megyei közgyűlés tagjainak a jelölésével és megválasztásával összefüggő kifogásokra vonatkozó jogorvoslatok rendjét a Vtv. és az országgyűlési képviselők választásáról szóló 1989. évi XXXIV. törvény jogorvoslati szabályainak ötvözésével rendezi.

A 9. §-hoz

A Javaslat a körzeti küldöttek és a megyei közgyűlés tagjainak megválasztásával kapcsolatos költségek fedezését - megfelelő központi pénzügyi források hiányában - az érintett települési önkormányzatokra ruházza.

-----STARTING---POINT---VEGE---

A 10. §-hoz

A Javaslat pótlólag gondoskodik a körzeti küldöttek és a megyei közgyűlés tagjainak megválasztására vonatkozó határidők megállapításáról. Erre elsősorban azért van szükség, hogy a jövő évi költségvetési tervekről a megyei és fővárosi közgyűlések időben tárgyalni és dönteni tudjanak.

A 11. §-hoz

Az Ötv. hatálybalépését követően megszűnő községi közös tanácsok esetében rendezni kell a normatív állami támogatások felhasználásával, és az elszámolással összefüggő kérdéseket. Mivel a normatív támogatás címzettje a közös tanács volt, ezért ezek megszűnését követően az önállósult jogutód önkormányzatok megállapodással rendezik a támogatás megosztását az év hátralevő részére. A Javaslat az elszámolási kötelezettséget - a volt társközségek önkormányzatai együttműködésének rendezésével - a megszűnt közös tanács székhely települése részére állapítja meg.

A 12. §-hoz

A Javaslat határidőt állapít meg a megyei jogú várossá nyilvánítással kapcsolatos kérelem ez évi benyújtására. Mivel a tanácstörvény hatályának megszűnésével a korábbi megyei városi jogállás megszűnik, ezért a megyei jogú várossá nyilvánítást e települési képviselőtestületeknek is kérelmezniük kell.

A 13. §-hoz

Soron kívüli rendezést igényel annak kimondása, hogy az állam tulajdonából az önkormányzatok tulajdonába került bérlakások jellege változatlan marad, és e lakásokra a lakásügyi törvény eltérő rendelkezéséig - a megfelelő eltérések figyelembevételével - továbbra is a tanácsi bérlakásokra, a szolgálati lakásokra, vagy a vállalati bérlakásokra vonatkozó rendelkezéseket kell alkalmazni. Az említett lakásügyi jogszabályoknak a lakásügyi törvény hatálybalépéséig történő alkalmazását a bérlők érdekeinek védelme indokolja. E körben az önkormányzati rendelkezési jog azonnali felszabadítása súlyos jogi következményekkel járna. Nagyszámú állampolgárt érintő kérdésről van ugyanis szó, számukra a törvény alapján szerzett jogaik védelméhez jogi garanciákat kell nyújtani. Ezeket a garanciákat a lakáskérdés átfogó rendezéséről szóló törvény keretei között indokolt elhelyezni. Nem önkormányzati szinten, hanem országosan egységesen, törvényalkotási úton rendezendő problémát kell megoldani 1991. április 30-ig. Ennek megtörténtéig a tulajdonosi jogok korlátozásmentes érvényesülése e hiánygazdálkodási tárgy esetében a lakásügyi igazgatás összeomlását eredményezné. Megengedhetetlen helyzetet teremtene, ha az önkormányzatok a saját rendeletüket, a bíróságok pedig a központi jogszabályok rendelkezéseit alkalmaznák. Törvényalkotási feladatról és nem önkormányzati szinten megoldható problémáról van szó.

Az említett törvényben kell rendezni az önkormányzati tulajdonba kerülő bérlakásokkal kapcsolatos bérlőkijelölési jog jövőjét is, azon szolgálati, illetve vállalati bérlakások körében, amelyek megépítése a bérlőkijelölési jogot gyakorló állami szerv költségvetéséből történt [(1) bek.].

Az illetékekről szóló hatályos jogszabályok alapján a megszűnt tanácsok személyi illetékmentességet élveztek. Az Ötv. hatálybalépését követően biztosítani kell az állam tulajdonából az Ötv. 107. §-a alapján az önkormányzatok tulajdonába kerülő vagyontárgyak megszerzésének illetékmentességét. E kérdés rendezésének elmulasztása a helyi önkormányzati működés gazdasági alapjait alkotó vagyontárgyak megszerzését hiúsítaná meg. Erre tekintettel a Javaslat az említett vagyontárgyaknak a fenti jogcímen történő megszerzésére tárgyi illetékmentességet állapít meg [(3) bek.].

A 14. §-hoz

Az önkormányzatok feladatának és hatáskörének szabályozása sürgető jogalkotási feladat, ezért a Javaslat határnap megjelölésével kötelezi a Kormányt az ezzel kapcsolatos törvényjavaslat beterjesztésére [(2) bek.].

A helyi önkormányzatok megalakulása, működésük megkezdése számtalan előre nem látható jogi, pénzügyi és egyéb szakmai problémát vet fel. Ezek megválaszolása sok esetben a szakértők számára sem egyszerű feladat. A problémának a községek közismert szakember-ellátottsági szintje különös nyomatékot ad. Ezek megoldását az államigazgatás szerveinek - erre irányuló megkeresés esetén - elő kell segíteniük. Az aktív segítségnyújtást célszerű törvényi kötelezettségként megállapítani [(3) bek.].

A Javaslat 2-4. §-aiban foglalt rendelkezéseket törvény, illetőleg kormányrendelet eltérő rendelkezéséig kell alkalmazni. Fel kell azonban készülni arra az eshetőségre is, hogy a köztársasági megbízott államigazgatási feladatait és hatásköreit megállapító jogszabályok hatálybalépésével egy időben még nem épül ki a köztársasági megbízott hivatali szervezete. Az igazgatási intézményhálózat kiépüléséig is biztosítani kell azonban az államigazgatási ügyek folyamatos intézését. Erre nyújt lehetőséget a Javaslatnak az a kisegítő rendelkezése, amely kimondja, hogy köztársasági megbízott feladatait, hatáskörét és hatósági jogkörét - a köztársasági megbízott hivatali szervezete működésének megkezdéséig, de legkésőbb ez év végéig - a főjegyző látja el.