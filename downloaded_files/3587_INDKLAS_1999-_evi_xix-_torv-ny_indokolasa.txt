1999. évi XIX. törvény indokolása

a Magyar Köztársaság Kormánya és Nagy-Britannia és Észak-Írország Egyesült Királysága Kormánya között a minősített védelmi információk kölcsönös védelméről szóló, Londonban, 1998. szeptember 7-én aláírt Megállapodás megerősítéséről és kihirdetéséről

ÁLTALÁNOS INDOKOLÁS

A védelmi célú (katonai) információ és titokvédelmi megállapodás aláírása elengedhetetlen az államok közötti kölcsönös bizalom és szoros szakmai kapcsolat kialakításához. E nélkül nem valósulhatna meg a Felek közötti közvetlen tapasztalatcsere, amely a NATO-hoz való közeledésünk tervszerű végrehajtásának és az interoperabilitás megteremtésének része.

A Megállapodás aláírásának szükségességét az is indokolja, hogy lehetőséget teremt a honvédelmi tárca szempontjából kiemelkedő fontosságú hadiipari együttműködés továbbfejlesztésére és a kutatási, fejlesztési tapasztalatok átadására. A Megállapodás megkötése az elsődleges feltétele a fejlett brit katonai technológia átvételének, amely nagymértékben hozzájárul a Magyar Honvédség NATO-kompatibilitásának megteremtéséhez.

Hasonló Megállapodás került korábban aláírásra az Egyesült Államokkal, Svédországgal és Romániával is.

A Megállapodás az aláírást követően a brit partnerrel kötendő bármilyen későbbi katonai jellegű megállapodás információvédelmi szabályozásának hivatkozási alapja lehet.

RÉSZLETES INDOKOLÁS

A 2. §-hoz

A Megállapodás a Honvédelmi Minisztériumot jelöli meg, mint a végrehajtásért felelős szervet. Részletesen rendelkezik a két fél közötti információcseréről. Ezen belül szabályozza a minősített katonai információk kölcsönös megfeleltetését. A meghatározott megfeleltetésnek megfelelően, mindkét Fél vállalja, hogy a másik Féltől származó minősített információk és eszközök átvételekor azokat ellátja saját nemzeti besorolási jelzéssel. Mindegyik Fél felel a minősített információkért és eszközökért azok átvételétől számítva.

A Megállapodás rendelkezéseket tartalmaz továbbá a Felek közötti konzultációról, a minősített információk és eszközök továbbításáról, a kölcsönös látogatásokról, valamint a titoksértés esetén követendő eljárásról.

A 3. §-hoz

A törvény 3. §-a a Megállapodás hatályba lépéséhez - a 14.1 pont szerint - szükséges, a Felek belső jog által előírt feltételek teljesítésére utal. Amennyiben a Felek ennek eleget tesznek és erről diplomáciai úton tájékoztatják egymást, akkor a Megállapodás 60 nappal ez után lép hatályba.