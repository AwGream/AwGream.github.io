1997. évi CLI. törvény indokolása

az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló 1996. évi CXI. törvény módosításáról

-----STARTING---POINT---ALTALANOS--- 

A Gazdasági Együttműködési és Fejlesztési Szervezettel (OECD) kötött csatlakozási szerződés tartalmazza azt a kötelezettséget, hogy legkésőbb 1997. december 31-ig a Magyar Köztársaság lehetővé teszi külföldi vállalkozások számára a fiók formában történő letelepedést. E nemzetközi kötelezettség teljesítése érdekében készült el a külföldi székhelyű vállalkozások magyarországi fióktelepeiről és kereskedelmi képviseleteiről szóló törvény, amely a fióktelep formában történő letelepedés általános szabályait tartalmazza. Tekintettel arra, hogy a kötelezettség vonatkozik a pénzügyi szektorra is, így szükséges az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló 1996. évi CXI. törvény (a továbbiakban: Épt.) módosítása annak érdekében, hogy külföldi befektetési vállalkozások Magyarországon fióktelep útján 1998. január 1-től befektetési szolgáltatási, illetőleg kiegészítő befektetési szolgáltatási tevékenységet végezhessenek.

A törvény összhangban a fiókszabályozásra vonatkozó törvénnyel, valamint a cégnyilvántartásról szóló törvénnyel, önálló cégformaként határozza meg a fióktelepet, és a nemzeti elbánás elvét hangsúlyozottan figyelembe véve minden tekintetben egyenlő elbánást biztosít a Magyar Köztársaság területén székhellyel rendelkező befektetési vállalkozásokkal. A törvény csupán annyiban tér el a Magyarországon székhellyel rendelkező befektetési vállalkozásokra vonatkozó szabályoktól, amennyiben egy-egy adott jogintézmény típus a fióktelep esetén nem értelmezhető. Így pl. a törvény fióktelepek esetén bevezeti a dotációs tőke fogalmát, tekintettel arra, hogy fióktelep esetén nem alkalmazható a jegyzett tőke kategória. Egyebekben azonban a törvény teljességgel önálló cégformaként tartalmaz szabályokat a fióktelepre. A törvény fióktelepre vonatkozó szabályozásának további célja, hogy a fióktelepekre vonatkozó sajátos szabályok illeszkedjenek a magyar jogrendbe, a létesítési és engedélyezési feltételek pontos - és a nemzeti elbánás elvén alapuló - meghatározása mellett érvényesüljön az állami felügyelet gyakorlásának lehetősége, valamint a befektetők és egyéb ügyfelek érdekeinek védelme.

A törvény további célja, hogy megteremtse az ún. univerzális bankrendszerre való áttérés törvényi lehetőségét. Már az Épt. megalkotása során is a Kormány és a szakmai érdekképviseleti szervezetek kiemelten kezelendőnek tartották azt a kérdést, hogy a hitelintézetek közvetlenül is megjelenhessenek a tőkepiacon. Első lépésként ezt a lehetőséget az állampapírok vonatkozásában biztosította az Épt., ugyanakkor a 2237/1996. Korm. határozat előírta, hogy egy éven belül lehetőséget kell biztosítani a hitelintézeteknek a nyilvánosan forgalomba hozott vállalati értékpapírokkal történő közvetlen kereskedésre. A jelen törvény e döntésnek megfelelően 1999. január 1-től lehetővé teszi hitelintézetek számára, hogy minden értékpapírral végezhessenek kereskedési tevékenységet. A különböző kockázatok kezelése érdekében a törvény bevezeti a kereskedési könyv jogintézményét, a lehető legteljesebb mértékben figyelembe véve az Európai Közösségek 1993. március 15-én kelt 93/6/EGK irányelvét, amely a befektetési vállalatok és hitelintézetek tőkemegfeleléséről szól. A törvény a kereskedési könyv intézményére alapozva a befektetési vállalkozások tőkeszükségletével kapcsolatban újfajta követelményeket állapít meg. Ezek a prudenciális szabályok a minimális tőkére vonatkozó eddigi előírások megtartása mellett figyelembe veszik a befektetési vállalkozások ún. piaci kockázatait is és előírják, hogy az ilyen kockázatok, illetve az ahhoz kapcsolódó pozíciók és kockázatok fedezetére megfelelő tőkével kell rendelkezni. A törvény azzal, hogy 1999. január 1-től lépteti hatályba a befektetési vállalkozásokra vonatkozó új prudenciális szabályokat, elegendő időt biztosít a pénz- és tőkepiac szereplői számára a felkészüléshez, megvalósítva ezzel a jogalkotásról szóló 1987. évi XI. törvény 12. §-ának (3) bekezdésében rögzített azon elvárást, mely szerint a jogalkotó úgy határozza meg a jogszabály hatálybalépésének időpontját, hogy kellő idő maradjon a jogszabály alkalmazására való felkészülésre.

A törvény harmadik szabályozási célja, hogy az Épt. közel egy éves hatálybalépése óta eltelt idő gyakorlati tapasztalataiból, valamint más jogszabályok hatálybalépéséből eredő pontosítást igénylő szabályokat megvalósítsa. Az 1997. év során lépett hatályba a magánnyugdíjról és a magánnyugdíj-pénztárakról szóló 1997. évi LXXXII. törvény, amely változásokat idéz elő a pénz- és tőkepiac rendszerében és amely változásokat az Épt.-nek is követnie kell.

-----STARTING---POINT---RESZLETES---

Az 1. §-hoz

A törvény kiterjeszti az Épt. hatályát a befektetési és kiegészítő befektetési szolgáltatási tevékenységet végző külföldi vállalkozás fióktelepére is, mert az Épt. szabályait a Magyarországon tevékenykedő valamennyi szervezetre alkalmazni kell.

A 2. §-hoz

A § meghatározza az Épt. azon §-ait, amelyek a külföldi befektetési vállalkozás fióktelepére nem alkalmazhatók. Ezeket a törvényhelyeket azért nem kell alkalmazni fióktelep esetén, mert a fióktelep mint cégforma alkalmatlan arra, hogy az e törvényhelyekben meghatározott szabályok betarthatók legyenek.

A 3. §-hoz

A törvény az értelmező rendelkezések egy részét érinti, a fióktelepre vonatkozóan sajátos szabályok ugyanis a fogalomrendszer kiegészítését is igénylik.

A 4. §-hoz

A törvény rögzíti, hogy külföldi vállalkozás befektetési szolgáltatási, illetve kiegészítő befektetési szolgáltatási tevékenységet Magyarországon kizárólag fióktelepe útján végezhet, kizárva ezzel a határon átnyúló szolgáltatás lehetőségét. A külföldi vállalkozás magyarországi letelepedési formája tehát egy új lehetőséggel gazdagodott, az eddigi gazdasági társaság alapítás mellett, fióktelep formájában is végezhetők-e tevékenységek.

Az 5. §-hoz

A § a külföldi székhelyű vállalkozások magyarországi fióktelepeiről és kereskedelmi képviseleteiről szóló törvény fogalomhasználatát veszi át.

A 6. §-hoz

Az Épt. a befektetési vállalkozások között aszerint tett különbséget, hogy milyen tevékenységet végezhet az egyik, illetve a másik befektetési vállalkozás típus. A törvény a § egyfelől az (1) bekezdésében megteremti a fióktelepektől történő elhatárolódás lehetőségét, másfelől a (2) bekezdés módosít a korábbi szabályokon.

A (3) bekezdés meghatározza a fióktelep formájában működő befektetési vállalkozás által végezhető tevékenységek körét, azt az elvet követve, hogy külföldi befektetési vállalkozás fióktelepe csak azokat a tevékenységeket végezheti Magyarországon, amelynek végzésére a külföldi befektetési vállalkozásnak a székhelye szerinti felügyeleti hatóságtól engedélyt kapott, és amelyeket befektetési vállalkozás számára az Épt. lehetővé tesz.

A törvény önálló cégformaként emeli be az Épt.-be a fióktelepet, így a befektetési vállalkozások részvénytársaságként, illetve fióktelep formájában hozhatók létre. A fióktelep formájában működő befektetési vállalkozásra egyébként mögöttes jogszabályként a külföldi székhelyű vállalkozások magyarországi fióktelepeiről és kereskedelmi képviseleteiről szóló törvényt kell alkalmazni.

A 7. §-hoz

A törvény lehetővé teszi a bankok számára, hogy befektetési szolgáltatási és kiegészítő befektetési szolgáltatási tevékenységek teljes körét végezzék. Ez a szakasz azonban csak 1999. január 1-én lép hatályba, addig az Épt. jelenleg hatályban levő rendelkezése az irányadó.

A 8. §-hoz

A törvény új fogalmat vezet be a fióktelep formájában működő befektetési vállalkozás esetében tekintettel arra, hogy ilyen esetben a jegyzett tőke fogalma nem alkalmazható, ezért a dotációs tőke jogintézménye került meghatározásra. Dotációs tőke alatt a fióktelep létesítéséhez és működéséhez, a létesítő által tartósan, korlátlanul és tehermentesen a fióktelep szabad rendelkezésére bocsátott tőkét kell érteni azzal, hogy ha a Hpt. jegyzett tőkét említ, azon a dotációs tőkét is érteni kell.

A törvény kimondja, hogy a befektetési vállalkozás alapításakor, illetve a részvénytársasági formában működő befektetési vállalkozások új részvényjegyzésével történő alaptőke emelése esetén a jegyzett tőke, illetve a dotációs tőke összegét pénzben kell befizetni.

A 9. §-hoz

A törvény a hatályos Épt.-hez képest több pontosítást tartalmaz. Egyrészt a tevékenység végzésre vonatkozó engedély iránti kérelmet benyújtót nem nevezi befektetési vállalkozásnak, mivel az csak az engedély megkapása után tekinthető annak, másrészt külföldi székhelyű vállalkozások magyarországi fióktelepeiről és kereskedelmi képviseleteiről szóló törvénnyel összhangban elhagyja a fiókhálózat kategóriáját. Az idevonatkozó korábbi szabályozás a fiókhálózaton belföldi fiókhálózatost értett, amely azonban a fióktelep megjelenésével értelemzavaró lehet, ezért került sor az elhagyására, illetve telephelyre történő kicserélésére. E § tartalmazza továbbá azokat a többletfeltételeket, amelyeket a fióktelep formájában működő kérelmezőnek kell teljesítenie. Végezetül e szakasz tartalmaz szabályokat arra, hogy a befektetési vállalkozásnak a prudenciális előírások betartása érdekében milyen szabályzatokat kell elkészítenie.

A 10-11. §-hoz

A törvény a fióktelepek miatt módosítja az Épt. korábbi rendelkezéseit, mégpedig úgy, hogy meghatározza azt, hogy az Állami Pénz- és Tőkepiaci Felügyelet (a továbbiakban: Felügyelet) mely esetekben utasítja el a fióktelep formájában vagy részvénytársasági formában működő kérelmező engedélyét. A fióktelep alapítására irányuló kérelem elutasításának lehetőségét akkor biztosítja a törvény, ha a törvényi előírásokat nem teljesítheti a kérelmező. Ez a szabályozás egyébként összhangban van a magyarországi székhelyű befektetési vállalkozások alapítási kérelmére vonatkozó szabályokkal. Eltérés csak azokban az esetekben található, amelyek az állami felügyelet hatékonysága érdekében, illetve különböző nemzetközi követelmények maradéktalan érvényre juttatása érdekében szükségesek, pl. a pénzmosás elleni jogszabályi előírások, adatkezelési szabályok megkövetelése. Hasonlóképpen az engedély visszavonás lehetősége fióktelepek esetében azzal az esettel bővül, amely a fióktelep jellegéből következik - azaz abból, hogy a fióktelep a Felügyelet és más ország felügyeleti hatósága által kiadott együttesen meglevő engedélye alapján végzi tevékenységét.

A 12-14. §-hoz

A törvény pontosító jellegű. Tartalmazza azt, hogy az Épt.-ben meghatározott személyeknek milyen végzettséggel, illetve vizsgával kell rendelkezniük, továbbá rögzíti azt a szabályt, hogy a befektetési vállalkozás tulajdonosa az engedélyezési feltételeknek nem csak az engedély megadásakor, hanem azt követően mindig köteles megfelelni.

A törvény e szakasza részben a törvény 12. §-ához kapcsolódik, ugyancsak a befektetési vállalkozás részére előírt személyi feltételekre vonatkozó pontosítást tartalmaz.

A törvény érinti a befektetési vállalkozások belső ellenőrzésre vonatkozó szabályozását is. A törvény a belső ellenőrzés feladatává teszi a befektetési, illetve a kiegészítő befektetési szolgáltatási tevékenység vizsgálatát is több szempontból.

A törvény kötelezővé teszi a fióktelep számára is belső ellenőr alkalmazását. A fióktelep belső ellenőre a befektetési vállalkozásokra vonatkozó általános szabályok szerint működik, azzal az eltéréssel, hogy az saját felügyelő bizottság hiányában az alapító felügyelő bizottságának és igazgatóságának küldi meg a jelentéseit. Mivel szükséges az, hogy a belső ellenőr megállapításairól szükség esetén a Felügyelet is értesülhessen, a belső ellenőr jelentéseit szükség esetén, a Felügyelet felhívására a fióktelepnek a Felügyelet rendelkezésére kell bocsátania.

A 15. §-hoz

A törvény e §-a a fióktelepek miatti módosítást tartalmaz, mivel a fióktelep alapítóját azonos helyzetbe hozza a magyarországi székhelyű hitelintézetekkel és befektetési vállalkozásokkal.

A 16. §-hoz

A törvény a hatályos Épt. szabályozás kiegészítését tartalmazza, mivel a tőkepiac transzparenciájának növelése érdekében nem csak a jegyzés lezárása, hanem az aukció lebonyolítása után is nyilvánosságra kell hozni az eredményt.

A 17. §-hoz

A törvény e §-a a fióktelepek miatti módosítást tartalmaz, mivel a fióktelep alapítóját azonos helyzetbe hozza a magyarországi székhelyű hitelintézetekkel és befektetési vállalkozásokkal.

A 18. §-hoz

A törvény pontosítást tartalmaz atekintetben, hogy differenciál az egyes kibocsátók között. Mivel a tőkeműveletekre vonatkozó devizaszabályok további liberalizációjával összefüggésben egyes esetekben bejelentési kötelezettség mellett lehet külföldi kibocsátó forintban denominált kötvényét belföldön forgalomba hozni.

A 19. §-hoz

A törvény e §-a pontosító jellegű, a hatályos Épt. egyik értelemzavaró (nyomdahibából eredő) megfogalmazását pontosítja.

A 20. §-hoz

A törvény e §-a az Épt. XVI. fejezetének módosítását tartalmazza, ami azért vált szükségessé, mert bevezetésre kerülnek a befektetési vállalkozások és a hitelintézetek piaci kockázatának prudenciális szabályai, illetve a tőkekövetelmények meghatározásának alapját jelentő kereskedési könyv.

A 21. §-hoz

A piaci kockázatok meghatározása a kereskedési könyvhöz kapcsolódik. A kereskedési könyv egy - az intézmény számviteli nyilvántartásától különböző - nyilvántartás, amely a befektetési vállalkozás és a hitelintézet kereskedési céllal tartott befektetési eszközökben fennálló piaci pozícióinak és kockázatvállalásának nyilvántartására szolgál.

Kereskedési könyv vezetésére - a Felügyelet engedélye alapján - nem köteles a hitelintézet, ha a befektetési szolgáltatási tevékenységet viszonylag kis mértékben végzi, ami abban nyilvánul meg, hogy a befektetési szolgáltatási tevékenységből származó bevétele nem haladja meg a kapott kamatok és kamatjellegű bevételek, az egyéb pénzügyi szolgáltatások bevételei, az egyéb bevételek, a befektetési szolgáltatási tevékenységből származó bevételek, valamint a nem pénzügyi és befektetési szolgáltatási tevékenységből származó nettó árbevétel összegének öt százalékát, vagy a kereskedési könyvi pozíciók és kockázatvállalások előjeltől független együttes összértéke nem haladja meg a hárommilliárd forintot. Amennyiben a hitelintézet ezeket a határértékeket egy naptári éven belül egy alkalommal túllépi, de az árbevételben a befektetési szolgáltatási tevékenységből származó árbevétel aránya ekkor sem haladja meg a hat százalékot, vagy a kereskedési könyvi pozíciók és kockázatvállalások előjeltől független együttes összértéke ekkor sem haladja meg a négymilliárd forintot.

Nem adhat felmentést a kereskedési könyv vezetésének kötelezettsége alól a Felügyelet olyan hitelintézetnek, amely korábban már kereskedési könyvet vezetett.

A kereskedési könyvben azokat a pozíciókat, illetőleg kockázatvállalásokat kell nyilvántartani, amelyek nem befektetési célokat szolgálnak, hanem kereskedési célból kerültek az intézmény portfóliójába, illetőleg azzal a céllal vásárolt meg az adott intézmény, hogy a vételi és eladási ár különbsége, illetőleg a kamatlábváltozások révén, lehetőleg rövid távon nyereséget realizáljon.

Ugyancsak a kereskedési könyvben kell nyilvántartani a nem teljesített fizetésekkel, nyitva szállításokkal, visszavásárlási megállapodásokkal és értékpapír kölcsönzéssel kapcsolatos kockázatvállalásokat, továbbá minden olyan pozíciót, amely a kereskedési könyvben szereplő valamely tétel fedezeti ügyleteként jelenik meg, valamint a kereskedési könyvben nyilvántartott tételekhez közvetlenül kapcsolódó díjak, jutalékok, kamatok, osztalékok és az elszámolóháznál elhelyezett letétek formájában megjelenő kockázatvállalásokat.

A kereskedési könyvben kell szerepeltetniük a kereskedési könyv vezetésére kötelezett hitelintézeteknek a treasury tevékenységük keretében megszerzett pozíciókat, kockázatvállalásokat.

Valamely pozíció, illetőleg kockázatvállalás - attól függően, hogy azt az intézmény milyen céllal szerezte meg - kerülhet a kereskedési könyvbe, illetőleg hitelintézet esetében maradhat a hagyományos banki nyilvántartások része is.

Azt, hogy a pozíciókat, illetőleg kockázatvállalásokat a befektetési vállalkozás, illetőleg a kereskedési könyv vezetésére kötelezett hitelintézet milyen szempontok szerint sorolja a kereskedési könyvbe, illetőleg hagyja figyelmen kívül a kereskedési könyv vezetésénél, az intézmény belső szabályzata határozza meg. A szabályzatban meg kell határozni azt is, hogy a pozíciók és kockázatvállalások besorolásán mely esetekben, milyen feltételek mellett lehet változtatni. A szabályzatot és annak módosításait a Felügyeletnek meg kell küldeni. Amennyiben valamely pozíció, illetőleg kockázatvállalás besorolását az intézmény megváltoztatja, erről haladéktalanul köteles értesíteni a Felügyeletet.

A törvény előírja, hogy amennyiben jogszabály másként nem rendelkezik, a kereskedési könyvben nyilvántartott pozíciók és kockázatvállalások piaci értékét, valamint kockázatát naponta kell megállapítani. Mivel nem minden pozíció, illetőleg kockázatvállalás piaci értéke állapítható meg naponta, a kereskedési könyv vezetésére vonatkozó Kormány rendelet meghatározza azokat az eseteket, amikor e követelménytől el lehet tekinteni.

A befektetési vállalkozásnak és a kereskedési könyv vezetésére kötelezett hitelintézetnek - ahhoz, hogy a kereskedési könyv vezetésére, illetőleg a kereskedési könyv alapján a tőkeszükséglet megállapítására vonatkozó előírásoknak meg tudjon felelni - megfelelő információs, nyilvántartási és értékelési rendszerrel kell rendelkezni.

Előírja a törvény, hogy a befektetési vállalkozásnak megfelelő kockázatkezelési rendszerrel kell rendelkeznie, amire vonatkozóan külön jogszabály határoz meg részletes szabályokat.

A 22. §-hoz

A befektetési társaság befektetési hiteleket is nyújthat. Ezek a befektetési hitelek nem a kereskedési könyvben kerülnek nyilvántartásra, ezért a befektetési hitelekhez kapcsolódó kockázatok értékelését, minősítését a befektetési társaság - a Felügyelet által jóváhagyott szabályzatában meghatározott módon - köteles elvégezni. Köteles a befektetési társaság minden feltárható, minősíthető kockázat fedezetére - ráfordításként elszámolt - kockázati céltartalékot képezni.

A 23. §-hoz

A törvény pontosítja az általános tartalék képzésre vonatkozó szabályozást.

A 24. §-hoz

A törvény meghatározza, hogy a befektetési vállalkozásnak az általa végzett befektetési szolgáltatási tevékenység kockázatának mindenkor megfelelő nagyságú szavatoló tőkével kell rendelkeznie. A szükséges szavatoló tőke összeg legalacsonyabb szintjét három tényező határozza meg: a jegyzett tőke legkisebb összegeként előírt tőkeösszeg, a kereskedési könyvben nyilvántartott pozíciók, illetőleg kockázatvállalások fedezetére, az árfolyamkockázat, a nagykockázat és a hitelezési kockázat fedezetére szükséges tőkeszükséglet együttes összege, valamint az előző üzleti évben felmerült működési költségek összegének huszonöt százaléka. A befektetési vállalkozás szavatoló tőkéjének mindenkor el kell érnie az ezen tényezők által meghatározott tőkeszükségletek közül a legmagasabb összeget.

A 25. §-hoz

A törvény előírja, hogy a befektetési vállalkozás, illetőleg a kereskedési könyv vezetésére kötelezett hitelintézet - jogszabályban meghatározott módon - naponta köteles kiszámítani a kereskedési könyvben nyilvántartott pozíciók és kockázatvállalások fedezetéhez szükséges tőke összegét.

A 26. §-hoz

A törvény előírja, hogy az egy ügyféllel szemben vállalt kockázatok összértékének meghatározásánál az adott ügyfélhez, illetőleg ügyfélcsoporthoz kapcsolódó, kereskedési könyvben szereplő pozíciókat és kockázatvállalásokat együttesen kell számításba venni. A kereskedési könyv vezetésére kötelezett hitelintézet esetében a kereskedési könyv alapján számított kockázatokat, és a hagyományos banki tevékenységből származó, ugyanazon ügyfélhez, illetőleg ügyfélcsoporthoz tartozó kockázatokat együttesen kell figyelembe venni.

A nagykockázatra vonatkozó korlátozásokat a befektetési vállalkozás túllépheti, ha a túllépést a kereskedési könyvben szereplő pozíciók és kockázatvállalások kockázatai eredményezik, és e többletkockázat fedezetére a befektetési vállalkozás megfelelő szavatoló tőkével rendelkezik. A nagykockázatra vonatkozó határértékek túllépése esetén szükséges tőkeösszeg mértékét külön jogszabály állapítja meg.

A 27. §-hoz

A törvény a fióktelepeknek a hazai cégükkel való információs kapcsolat biztosítása érdekében szükségük van arra, hogy bizonyos értékpapír-titoknak minősülő adatokat külföldre juttassanak. Ez azonban csak meghatározott módon, a magyar adatvédelmi szabályok legteljesebb betartásával történhet. A törvény nem minősíti az értékpapír-titok sérelemnek, ha a felügyeleti tevékenységhez szükséges mértékben és módon a külföldi felügyeleti hatóság és az Állami Pénz- és Tőkepiaci Felügyelet cserél adatot a nemzetközi együttműködési megállapodás alapján.

A 28. §-hoz

A törvény pontosítja az Épt. korábbi szabályait, így minden idegen nyelvű irat benyújtásához mellékelni kell annak hiteles magyar nyelvű fordítását.

A 29. §-hoz

A törvény a várható jogszabályi változások folytán elhagyja a jogszabályok nevesített megjelölését és általánosságban ír elő bejelentési kötelezettséget arra az esetre, ha a befektetési szolgáltató ellen a társasági, illetőleg a cégjog szabályai szerint az arra jogosított hatóság felügyeleti eljárást kezdeményez.

Ugyanakkor a törvény az Épt. 127. §-át kiegészíti olyan bejelentési kötelezettségek előírásával, amelyeket kizárólag a fióktelepek kötelesek teljesíteni, annak érdekében, hogy külföldön működő alapítójuk helyzete folyamatosan figyelemmel követhető legyen.

A 30. §-hoz

Figyelemmel arra, hogy a törvény kötelezően előírja a befektetési vállalkozás tulajdonosai számára a tulajdonszerzés törvényi feltételeinek való folyamatos megfelelést, meg kell teremteni annak a lehetőségét, hogy a Felügyelet ezt a vállalkozás működése során bármikor ellenőrizhesse. A törvény kötelezi a tulajdonost az ellenőrzéshez szükséges adatok átadására.

A 31. §-hoz

A törvény e §-a a fióktelepek miatti módosítást tartalmaz, a felügyeleti biztos kirendelését lehetővé teszi akkor is, ha a tulajdonosok mellett a fióktelep alapítója nem tesz eleget a saját tőke előírt szintre történő felemelési kötelezettségének.

A 32. §-hoz

A törvény a társasági törvény várható módosítása miatt a jelenleg hatályos törvényre történő konkrét hivatkozást elhagyja és azt a társasági törvény általános megjelölésével helyettesíti.

A 33-36. §-hoz

A törvény több lényeges változtatást is eredményez a magyar befektető védelmi rendszerrel kapcsolatosan.

A fióktelep formájában működő befektetési vállalkozás a többi befektetési vállalkozáshoz hasonlóan köteles csatlakozni a Befektető-védelmi Alaphoz (a továbbiakban: Alap). Ennek előírására azért van szükség, mert a különböző országokban eltérő biztosítási rendszerek működnek. Ezek az eltérések két szempontból okozhatnak problémát. Egyrészt a magyarnál rosszabb biztosítással rendelkező országok vállalkozásainál előfordulhat, hogy a magyar befektetők a magyar biztosításhoz képest alacsonyabb összegű biztosításban részesülnének, vagy egyáltalán nem részesülnének biztosításban. Amennyiben a fióktelepet létesítő befektetési vállalkozás a székhely szerinti országában kedvezőbb biztosítási rendszer működik, akkor pedig ezek a befektetési vállalkozások Magyarországon indokolatlan versenyelőnyhöz jutnának a magasabb biztosítási összeg által nyújtott magasabb biztonság miatt. Mindezek következtében a nemzetközi gyakorlatnak is megfelelően a törvény kötelezően írja elő a fióktelepek csatlakozását a magyar befektető védelmi rendszerhez. Ez annak érdekében is történik, hogy így elkerülhetőek legyenek azok a nemzetközi jogviták, amelyek az egyes országokban működő biztosítások különböző szabályozásaiból származhatnak. Az egyes országokban ugyanis lényeges különbségek lehetnek a tekintetben, hogy az adott biztosítás kiterjed-e a külföldön létesített fióktelepek által nyújtott szolgáltatásokból származó követelésekre is.

A törvény pontosítja az Alap tagja által az Alaphoz történő csatlakozás időpontját és elrendeli annak nyilvános közzétételét is.

A törvény az Alap rendelkezésére álló pénzeszközök jelentős mértékű bővítését teszi lehetővé szükséghelyzet esetére azzal, hogy a rendkívüli befizetési kötelezettség mértékét az eddigi maximum kétmillió forintos összegről a tag által fizetendő éves díj mértékének háromszorosára engedi felemelni és ezáltal arányosabbá is teszi.

A tag kizárásával kapcsolatos módosító rendelkezések a hatályos törvényi szöveg pontosítását szolgálják többek között azzal, hogy egyértelműen meghatározzák az Alap tagjának tagsági viszonya mely napon szűnik meg tevékenységi engedélyének a Felügyelet által történő visszavonása esetén.

A 37. §-hoz

Az univerzális bankrendszerre történő áttérés jegyében a törvény lehetővé teszi, hogy a befektetési szolgáltatási tevékenységet folytató bank, illetve fióktelepe útján a külföldi hitelintézet a tőzsde teljes jogú tagja lehessen.

A 38. §-hoz

A törvény lehetővé teszi, hogy elszámolóházi tevékenységet erre jogosított külföldi vállalkozás Magyarországon fióktelep formájában folytathasson. Ennek érdekében részletesen meghatározza az elszámolóházi fióktelep engedélyezésének feltétel rendszerét. Ez lényegét tekintve megegyezik azokkal a követelményekkel, amelyeket a törvény a befektetési vállalkozások fióktelepének engedélyezési feltételeként ír elő. Ezen túlmenően - az elszámolóházi fióktelep szabályozásának beillesztése érdekében - a törvény az Épt.-nek az elszámolóház engedélyezési feltételeit tartalmazó 209. §-át szerkezetileg is átrendezi.

A 39. §-hoz

A törvény kifejezetten pontosító jellegű az összeférhetetlenségi szabályok tekintetében, amikor egyértelművé teszi, hogy a befektetési vállalkozásnak sem a vezető állású személye, sem az üzletkötője más befektetési vállalkozásnál ilyen tevékenységet nem végezhet, továbbá nem lehet tőzsdére bevezetett értékpapír kibocsátójánál vezető vagy alkalmazott.

A 40. §-hoz

Mivel jelenleg az értékpapír forgalmazói vizsga követelményei a piaci viszonyok és a szabályozás gyors és nagymértékű változásai miatt nem meghatározottak, indokolt, hogy a vizsga letételére előírt határidőt a törvény további egy évvel meghosszabbítsa.

A 41-42. §-hoz

A törvény az idő közbeni jogszabályi változásokra, illetve a már beterjesztett törvényjavaslatokra figyelemmel a törvényben alkalmazott jogszabály megjelöléseket, illetőleg fogalmakat oly módon cseréli ki, hogy azok későbbi jogszabály módosítástól függetlenül alkalmazhatók legyenek.

A 43. §-hoz

A törvény a Kormánynak adott felhatalmazások körét bővíti a befektetési vállalkozások piaci kockázatokhoz kapcsolódó prudenciális szabályozásához, illetve az univerzális bankrendszer megteremtéséhez szükséges részletszabályok kidolgozásának lehetőségével.

A 44. §-hoz

A törvény kibővíti az Épt.-nek a jogszabályok rövidítéseit tartalmazó mellékletét a fióktelepek szabályozásáról szóló általános törvény megnevezésével.

A 45. §-hoz

A törvény a befektetési vállalkozások szavatoló tőke elemeit kiegészíti a kiegészítő alárendelt kölcsöntőkével, amely a járulékos tőkeelemek között vehető figyelembe. Ugyancsak a járulékos tőkeelemek között kell figyelembe venni az értékelési tartalékot.

A kiegészítő alárendelt kölcsöntőke az alárendelt kölcsöntőkétől abban különbözik, hogy eredeti futamideje legalább két év, szemben az alárendelt kölcsöntőke ötéves futamidejével, továbbá hogy a szavatoló tőkébe beszámítható összegét a lejáratot megelőzően nem kell csökkenteni. A kiegészítő alárendelt kölcsöntőke csak a kereskedési könyvben nyilvántartott pozíciók és kockázatvállalások kockázatainak fedezetére vehető számításba.

Az évközi negatív eredmény összegével az alapvető tőkeelemeket csökkenteni kell.

Előírja a törvény, hogy az alárendelt kölcsöntőke szavatoló tőkébe beszámított összege nem haladhatja meg az alapvető tőkeelemek ötven százalékát, továbbá, hogy a kereskedési könyvben nyilvántartott pozíciók és kockázatvállalások kockázatainak fedezetére szolgáló szavatoló tőkében a járulékos tőkeelemek csak olyan mértékben vehetők figyelembe, hogy azok összege ne haladja meg az ugyanezen kockázatok fedezetére figyelembe vett alapvető tőkeelemek százötven százalékát.

-----STARTING---POINT---VEGE---

A 46. §-hoz

A törvény jelentős változásokat ír elő mind a tevékenységek végzésének feltételeiben, mind a tevékenység végzésére jogosult intézményrendszer összetételében. A végrehajthatóság és a felkészülési idő biztosítása érdekében a hatálybalépést fokozatosan írja elő.

A 47. §-hoz

A törvény módosítja a befektetési alapokról szóló törvényt alapvetően annak érdekében, hogy a befektetési alapkezelési tevékenységet folytató cégek biztonságossága növekedjen. Ennek leglényegesebb rendelkezése, hogy a befektetési alapkezelési tevékenységet kizárólag részvénytársasági formában működő cégnek teszi lehetővé, és az alaptőke követelményt húsz millió forintra emeli fel, az eddigi öt millió forint törzstőke, illetve tíz millió forint alaptőke szinthez képest.

A 48. §-hoz

A törvény két irányban módosítja az árutőzsdéről szóló törvényt. Egyrészt pontosítja azon áruk körét, amelyek az árutőzsdén forgalmazásra kerülhetnek, másrészt lehetővé teszi azt, hogy külföldi székhelyű vállalkozás - ha az egyéb törvényi feltételeknek megfelel - fióktelepe útján az árutőzsde tagja lehessen és ott tőzsdeügynöki tevékenységet folytathasson.

A 49-50. §-hoz

A törvény a kötvényről, illetve a letéti jegyről rendelkező jogszabályokat módosítja, lehetővé téve a fióktelepek számára a kötvény, illetőleg letéti jegy kibocsátása útján történő forrásszerzést.

Az 51. §-hoz

A törvény e szakasza az Épt. egyes rendelkezéseit hatályon kívül helyezi, mivel ezek a szabályok az univerzális bankrendszerre való áttérés következtében túlhaladottá válnak.