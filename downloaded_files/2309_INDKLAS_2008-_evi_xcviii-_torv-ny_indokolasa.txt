2008. évi XCVIII. törvény indokolása

az Európa Tanács 2006. május 19-én, Strasbourgban elfogadott, az államutódlás esetén bekövetkező hontalanság elkerüléséről szóló Egyezménye kihirdetéséről

Általános indokolás

A hontalanok helyzetének a nemzetközi jogalkotás útján történő rendezése majdhogynem az ENSZ megalakulása óta a világszervezet napirendjén van. Ez a kérdéskör továbbra sem rendezett megnyugtatóan, így napjainkban is a nemzetközi közösség fő gondjainak egyike. A hontalanokra vonatkozó szabályozás kétféle megközelítést követ: az egyik a hontalanság kialakulását próbálja meg megelőzni, s különféle állampolgárság-szerzési kapcsolóelveket dolgoz ki annak érdekében, hogy megszüntessék vagy csökkentsék a hontalanságot eredményező élethelyzetek számát. Ezzel az igénnyel lép fel a hontalanság eseteinek csökkentéséről szóló 1961. évi ENSZ Egyezmény; az államok azon kötelezettsége pedig, miszerint állampolgársági szabályozásaik kialakításánál el kell kerülniük a hontalanság kialakulását, már a nemzetközi szokásjog része. Hontalanok azonban minden erőfeszítés ellenére továbbra is vannak - a legutóbbi becslések szerint világszerte mintegy 12 millió főről van szó, akik közül csak Európában 640 ezren élnek -, így a realitásokat tudomásul véve a másik megközelítés az állampolgárság alternatívájaként egy speciális, önálló státuszt kínál e „jogi vákuumban“ élő személyek számára. Ezt irányozza elő a Hontalan Személyek Jogállásáról szóló 1954. évi New York-i Egyezmény, amelyhez hazánk 2002-ben csatlakozott is [kihirdette: 2002. évi II. törvény].

Az univerzális szabályozási törekvések mellett regionális szinten is történtek erőfeszítések a hontalanság kialakulásának kiküszöbölése tárgyában. Az Európa Tanács az 1990-es évektől kezdve élen járt ezen e téren: az 1997. évi Európai Állampolgársági Egyezmény [kihirdette: 2002. évi III. törvény] VI. fejezete már külön helyet szentelt az államutódlás esetén bekövetkező hontalanság elkerülésének, az Európa Tanács Miniszteri Bizottsága pedig az R (99) 18. számú Ajánlásában fogalmazott meg követendő elveket a tagállamok számára a hontalanság elkerülése érdekében.

Államok felbomlása és új államok létrejötte igen gyakran azzal a veszéllyel jár, hogy nagy számban veszítik el olyanok korábbi állampolgárságukat, akik különféle okok miatt nem szerzik meg az utódállamok valamelyikének állampolgárságát, és így hontalanná válnak (a közelmúltban a Szovjetunió vagy Jugoszlávia 1990-es években végbement felbomlása említhető példaként). Jelen előterjesztés tárgyát képező, az Európa Tanács égisze alatt 2006. május 19-én, Strasbourgban elfogadott, az államutódlás esetén bekövetkező hontalanság elkerüléséről szóló Egyezmény (a továbbiakban: Egyezmény) az 1997-es Európai Állampolgársági Egyezmény VI. fejezetére építkezve, azt továbbfejlesztve részletes szabályokat állapít meg arra nézve, hogy államutódlás esetén az érintett államoknak milyen intézkedéseket kell tenniük a hontalanság kialakulásának megelőzése, de legalább - amennyire lehetséges - csökkentése érdekében. Az 1997-es Európai Állampolgársági Egyezménnyel fennálló kapcsolódási pontok ellenére azonban az Egyezmény kizárólag az államutódlás esetén bekövetkező hontalanság tárgykörét szabályozza. Következésképpen nem állapít meg állampolgárság-szerzési alapelveket ebben a vonatkozásban, így tárgyi hatálya (ratione materiae) nem érinti az 1997-es Európai Állampolgársági Egyezményből fakadó jogokat és kötelezettségeket.

A hazai migrációs joganyag nemzetközi jogi beágyazottságának erősítése érdekében fontos a migrációs tárgyú regionális nemzetközi szerződésekhez való csatlakozás. Az Egyezmény részes felévé válással hozzájárulunk ahhoz, hogy hatálybalépésével - ehhez három ország ratifikációja szükséges, eddig két állam (Moldova és Norvégia) tette meg ezt - kialakuljon egy olyan nemzetközi jogi keret, amely a régiónkban közelmúltban lezajlott államutódlási folyamatok (pl. Montenegró, Koszovó), illetve az Európa keleti felén egyes entitások (pl. Dnyeszter-melléki Köztársaság, Dél-Oszétia, Abházia) függetlenségi törekvései esetén nemzetközi jogi tilalomfákat állít fel azzal szemben, hogy bizonyos csoportoktól megtagadják az előd/utódállam állampolgárságát, s így megakadályozhatja a hontalan személyek számának gyarapodását. Ennek közvetetten hazánkra is kihatása lehet, ugyanis Magyarország az érintett régiókból válságszituációk, fegyveres összeütközések nyomására migrációra kényszerülő, rendezetlen állampolgárságú személyek potenciális célországa lehet.

Részletes indokolás

Az 1. §-hoz

Az Egyezmény tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés a) pontja együttes olvasata alapján az Országgyűlés ad felhatalmazást az Egyezmény kötelező hatályának elismerésére. Jelen § - az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. §]. Mivel az Egyezmény tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően e § tartalmazza a belső jogba transzformált Egyezmény hiteles angol nyelvű szövegét, illetve annak hivatalos magyar nyelvű fordítását.

Az Egyezmény tartalmát illetően fogalom-meghatározásokkal, illetve az állampolgársághoz való jog és a hontalanság megelőzésének követelménye deklarálásával indul (1-3. cikkek). Az „államutódlás” fogalma megegyezik a nemzetközi szerződésekben való államutódlásról szóló 1978. évi bécsi egyezmény, illetve az állami vagyonban, állami levéltárakban és államadósságban való utódlásról szóló 1983. évi bécsi egyezmény definícióival. Ugyanígy a „hontalan személy” kifejezés is a Hontalan Személyek Jogállásáról szóló 1954. évi New York-i Egyezmény meghatározását követi.

Az általános rendelkezések között kapott helyet az általános megkülönböztetés-tilalom deklarálása is (4. cikk), amely - az Emberi Jogok Európai Egyezménye 12. cikkében, illetve az ahhoz csatolt 12. számú Kiegészítő Jegyzőkönyvben foglaltaknak megfelelő - nyitott végű felsorolást tartalmaz (a diszkrimináció alapjául szolgáló nevesített okok mellett szerepel az „egyéb ok” kitétel is).

Az Egyezmény 5-7. cikkei központi jelentőségű szabályokat tartalmaznak: meghatározzák a jogutód, illetve a jogelőd állam felelősségét. Az előbbiek esetében az adott állammal való tényleges (effektív) kapcsolatnak - szokásos tartózkodási hely, területen való születés, más jogi kötelék stb. - állampolgárság-szerzési kapcsoló elvként kell funkcionálnia, míg az utóbbiaknál az állampolgárság megvonását korlátozzák, amennyiben az hontalanságot eredményezne. Ehhez kapcsolódóan a könnyített bizonyítási szabályok szolgálják az állampolgárság megszerzését, így a hontalanság elkerülését (8. cikk).

Az Egyezmény 9. cikke az 5. és 6. cikkek alkalmazásából előállt esetleges joghézagok betöltést szolgálja azzal az általános előírással, hogy a jogelőd/jogutód állam köteles megkönnyíteni az állampolgárság megszerzését azon személyek számára, akiknek tartózkodási helyük a területén van. Az államutódlás folyamata ugyanis gyakran időben elhúzódik, s előfordul, hogy az illető az állampolgárság megszerzésére irányadó határidő előtt költözik át egy jogutód államba, s mindezt akkor teszi, amikor ott az állampolgárság megszerzésére megnyílt határidő már letelt, s így nem esne az 5. cikk (1) bekezdés a) pont („szokásos tartózkodási hely”) hatálya alá.

A hontalanság születéskor történő elkerülésének kötelezettségét rögzítő 10. cikk a Gyermek jogairól szóló 1989. évi ENSZ Egyezményben foglaltakat képezi le jelen Egyezményben, kimondottan az államutódlás relációjában. Eszerint a jogutód állam területén született gyermeknek a születésnél fogva, ex lege meg kell szerezni a területi állam állampolgárságát (tehát a ius soli elve alkalmazandó ekkor). A gyermek effajta állampolgárság-szerzése független szülei állampolgárságától (hontalanságától). E rendelkezés célja arra irányul, hogy hontalan szülők gyermeke ne „örökölje” felmenői hontalanságát.

Az Egyezmény 11-12. cikkei az érintett személy tájékoztatását, illetve az eljárási garanciák körét írják elő. Az előbbi kötelezettség nem merülhet ki az állampolgársági jogszabályoknak az érintett országok hivatalos lapjában való közzétételével (formális tájékoztatás), hanem többlet-kötelezettséget jelent az állam számára: biztosítani kell, hogy a releváns információk ténylegesen is eljussanak az érintett személyekhez (írott és elektronikus média, tájékozató anyagok útján; civil szerveztek bevonásával stb.). Tartalmi követelményként kellően transzparensnek kell lennie a tájékoztatásnak, s ki kell terjednie arra, hogy az érintett mely hatóságnál nyújthatja be állampolgársági kérelmét. Az eljárási garanciákat illetően e rendelkezés az Európai Állampolgársági Egyezmény 12. cikkében foglaltakat ismétli meg. Eszerint honosítási ügyekben a méltányos határidőn belül meghozandó valamennyi döntést írásbeli indokolással kell ellátni. Ezen túlmenően biztosítani kell minden döntés közigazgatási vagy bírósági úton történő felülvizsgálatát, vagyis az egyén számára lehetővé kell tenni, hogy fellebbezési jogával élhessen, továbbá e cikk rögzíti az ezért felszámított díjak ésszerűségének követelményét.

A 13. cikk - az államutódlásból fakadó állampolgársági problémák egyediesített kezelésére - adekvát módszerként az érintett országok közötti kétoldalú megállapodások megkötését szorgalmazza. Az érintett államok például megegyezhetnek abban, hogy a domináns, tényleges kapcsolat alapján melyik állam állampolgárságát szerezze meg az egyébként hontalanná váló személy.

A más államokkal, illetve nemzetközi szervezetekkel való együttműködést rögzítő 14. cikk egyrészt a részes felek közötti rendszeres információcserét írja elő minden vonatkozó nemzeti jogszabályról. E rendelkezés különös jelentőséggel bír abban az esetben, ha a jogutód állam belső joga nem ismeri el a kettős állampolgárságot, így saját állampolgárságának megadása előtt meg kíván arról bizonyosodni, hogy az érintett személy nem rendelkezik más jogutód állam állampolgárságával. Másrészt e rendelkezés minimumfeltételként az Európa Tanáccsal (ET) és az ENSZ Menekültügyi Főbiztosságával (UNHCR) - mint a hontalanság kiküszöböléséért felelős ENSZ szakosított szervvel - való együttműködést írja elő. Megemlítendő, hogy a kettőjük közötti Egyetértési Nyilatkozat alapján az ET és a UNHCR is szorosan együttműködnek egymással. Az ET-n belül a Jogi Együttműködés Bizottsága (CDCJ), valamint az Állampolgársági Szakértők Bizottsága említhető központi jelentőséggel bíró szakmai grémiumként (ez utóbbi végezte jelen Egyezmény kidolgozásának javarészét). Bizonyos esetekben nem-ET tagállamokkal, illetve Európán kívül államokkal is hasznos és kívánatos lehet az együttműködés, értve ezalatt például az ENSZ Gyermekalapját, illetve az ENSZ Emberi Jogi Főbiztosát. A részes államok természetesen választásuk szerint a nem-kormányzati szereplőkkel, civil szervezetekkel is különféle együttműködési formákat alakíthatnak ki.

Az Egyezmény 15-19. cikkei a szerződés alkalmazásával és joghatásaival, a viták békés rendezésével, az Egyezmény aláírásával, továbbá hatálybalépésével kapcsolatos szabályokat tartalmazzák. Ezek közül kiemelendő, hogy noha az Egyezménynek - a szerződések jogáról szóló 1969. évi Bécsi Egyezmény szabályaival összhangban - nincs visszaható hatálya (azaz ex nunc hatályú), a részes államok egyoldalú nyilatkozatokban dönthetnek az Egyezményben foglaltaknak a hatálybalépés előtt történt államutódlási eseményekre történő alkalmazásáról. Ez elsősorban azon államok vonatkozásában jelentős, amelyek az államutódlás időpontjában nem voltak az Egyezmény részes felei. Emellett megemlítendő, hogy az Egyezmény rendszere nem érinti a részes felek belső jogának, illetve a kötelező erejű nemzetközi jogi instrumentumok alkalmazását (kompatibilitási klauzula).

A záró rendelkezések közül a fenntartások érdemelnek még figyelmet (20. cikk), amelyek csupán a cikkek egy szűken meghatározott köréhez tehetők [ezek: 7. cikk, 8. cikk (2) bekezdés, 12. cikk, valamint 14. cikk (2) bekezdés b) pont]. Hazánk részéről egy cikkel kapcsolatban sem látjuk indokoltnak fenntartást tételét. Végül az Egyezmény kimondottan rendelkezik a bármelyik részes fél által gyakorolható egyoldalú felmondás lehetőségéről.

A 4. §-hoz

E szakasz rendelkezik az Egyezmény belső jogi hatálybalépésének napjáról (amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával). Tekintettel arra, hogy az Egyezmény hatálybalépése határozza meg a kihirdető §-ok hatálybalépésének napját, s ez az időpont egyelőre még nem ismert - az Egyezmény azon naptól számított három hónapos időszak elteltét követő hónap első napján lép hatályba, amelyen az Európa Tanács három tagállama elismerte, hogy az Egyezmény rá nézve kötelező hatállyal bír [18. cikk (2) bekezdés] -, a hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg. A hatálybalépés naptári napját megállapító határozatot a letéteményestől kapott értesítések alapján hivatalból, a szaktárca külön közbenjárása nélkül adja ki a külügyminiszter.