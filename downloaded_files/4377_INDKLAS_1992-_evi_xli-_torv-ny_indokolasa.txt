1992. évi XLI. törvény indokolása

a devizagazdálkodásról szóló 1974. évi 1. törvényerejű rendelet módosításáról

-----STARTING---POINT---ALTALANOS---

A devizagazdálkodásról szóló 1974. évi 1. törvényerejű rendelet 7. §-ának (1) bekezdése szerint tilos minden olyan szerződési kikötés vagy szerződéskötésre irányuló ajánlattétel, amely szerint devizaértéket forintra vagy forintot devizaértékre a hivatalostól eltérő árfolyamra számítanak át.

A Devizakódexnek e feltétlen tilalma alól sem jogszabály, sem a devizahatóság engedélye nem adhat felmentést.

A belföldi devizapiac bevezetése feltételezi, hogy az árfolyamok a kereslet és kínálat törvényeinek megfelelően alakuljanak. Az árfolyamok alakulását a Magyar Nemzeti Bank az 1991. évi LX. törvény 13. §-a szerinti jegybanki intervencióval befolyásolja.

Ugyanakkor a Magyar Nemzeti Bank által megállapított hivatalos napi devizapiaci (fixing) árfolyam a jövőben azt a garanciát is jelenti, hogy a külkereskedelmi tevékenységet folytatók, illetőleg a deviza megvásárlására jogszabályok alapján más jogosultak kérésére a velük deviza eladására szerződést kötő pénzintézetek a devizát ezen az árfolyamon kötelesek rendelkezésre bocsátani.

Ezek az előírások a forint konvertibilitásának megteremtése irányában megteendő lépésként a szabályozás viszonylag gyorsan változó elemeit jelentik, ezért azokat a törvénynél alacsonyabb szintű szabályok fogják tartalmazni.

A devizagazdálkodásról szóló magasszintű jogszabálynak a belföldi devizapiac bevezetése miatti módosítása indokolttá teszi, hogy a jogszabályokból kiiktassuk azokat az utalásokat, amelyek a devizagazdálkodás tervszerűségére utalnak.

-----STARTING---POINT---RESZLETES---
-----STARTING---POINT---VEGE---