2012. évi CXXXVI. törvény indokolása

a Hálózat a Globális Fejlődésért létrehozásáról szóló Megállapodás kihirdetéséről

-----STARTING---POINT---ALTALANOS---

Általános indokolás

Magyarország az elmúlt években az ENSZ, a Gazdasági Együttműködési és Fejlesztési Szervezet (OECD) és az Európai Unió tagjaként a nemzetközi donorközösség aktív szereplőjévé vált. A fejlődő országok megsegítése, társadalmi és gazdasági előrehaladásuk támogatása, a szegénység elleni küzdelem, valamint a humanitárius segítségnyújtás terén végzett tevékenység mind külkapcsolatainak szerves részét képezi. A Hálózat a Globális Fejlődésért (Global Development Network, a továbbiakban: GDN) célkitűzései összhangban állnak hazánk új globális nyitási politikájával, törekvéseivel, melynek során növelni kívánjuk nyitottságunkat, érdeklődésünket a globális problémák, illetve azok kezelése iránt. Ezzel párhuzamosan a GDN-tagság által továbbfejleszthetjük és szélesíthetjük nemzetközi kapcsolatainkat, különös tekintettel a nemzetközi fejlesztési együttműködésben részt vevő aktív szereplőkkel, kutatókkal, szakmai műhelyekkel.

A GDN a Világbank részeként jött létre és első éves konferenciáján függetlenedett 1999-ben. Pénzügyi támogatása kezdetben, elsősorban a Világbanktól érkezett, azóta több ország pénzügyi hozzájárulása (pl. Nagy-Britannia, Hollandia, Luxemburg, Japán, skandináv országok) teszi lehetővé független tevékenységüket. A GDN célja a fejlesztési együttműködési tevékenységet kutatók és kutatóintézetek összekapcsolása annak érdekében, hogy megfelelő tudást hozzanak létre, osszanak meg egymással és ültessenek át a gyakorlatba. A GDN a fejlődő országokban a kormányzás megerősítését célzó kutatások terén is intenzív munkát folytat, amely beleillik Magyarországnak a demokrácia építése terén kifejtett törekvéseibe.

A GDN-nek 11 regionális partnerhálózata van (8 fejlődő országban, 3 fejlett országban) és legfőbb eszköze a partnerei között kialakított hálózat működtetése. Legfontosabb tevékenységei közé tartozik globális kutatói projektek (Global Research Projects) kezdeményezése, éves konferencia szervezése, regionális kutatói versenyek indítása, díjak és kitüntetések adományozása, valamint Dél-Dél kutatói kommunikációs hálózat (GDNet) kialakítása. A szervezet éves költségvetése 14-15 millió USD körül van, a nemzetközi szervezetekre jellemzőnél alacsonyabb adminisztrációs költséggel végzi tevékenységét. A szervezetet Igazgatótanács irányítja, élén 2009. augusztus óta Gerardo della Paolera áll. Központja Washingtonból 2005-ben költözött Új-Delhibe azzal a céllal, hogy közelebb legyenek a fejlődő országok régiójához, kommunikációs központja Kairóban van.

Gerardo Della Paolera elnök 2010-ben kereste fel a Külügyminisztérium szakmai főosztályát azzal, hogy felhívja Magyarországot is a nemzetközi szervezet elismerésére. Az elismerést követően hazánk meghívást nyer majd a GDN igazgató tanácsába, annak éves konferenciájára, részt vehet a szervezet célkitűzéseinek alakításában és részévé válunk a kutatói hálózatnak is. A lépésnek anyagi vonzata nincs, pénzügyi hozzájárulást bár szívesen fogadnak, a belépésnek nem feltétele.

Ezzel párhuzamosan beszámolt arról, hogy a GDN új regionális irodát kíván nyitni és a lehetséges helyszínek között szerepel Budapest is. A székhelyet befogadó államtól elvárják, hogy a GDN-t nemzetközi szervezetként ismerje el. Az európai regionális iroda Magyarországra helyezésének pozitív hozadékai a következők: a nemzetközi fejlesztéspolitika terén jelentős független szervezet székhelyeként mind a fejlődő országok, mind a fejlett országok körében növelhetnénk elismertségünket, a tudományos körök, a civil szféra és a magán szektor bevonásával, erősíthetjük pozíciónkat a témakörben, akár regionális vezető pozícióra tehetnénk szert, Magyarországon belül pedig növelné a témakör ismertségét. Emellett helyi munkaerő kerülne alkalmazásra.

A GDN vezető testülete döntése nyomán a szervezet éves konferenciáját, amelynek témája „Development and Urbanization”, 2012. június 16-18. között Budapesten rendezte meg (a konferencia költségeit a szervezet fedezte, a Külügyminisztérium a külföldi vendégek vízumdíjának elengedésével támogatta a rendezvényt). A háromnapos konferenciára mintegy 320 külföldi és hazai résztvevő, neves kutató vett részt.

-----STARTING---POINT---RESZLETES---

Részletes indokolás

Az 1. §-hoz

A jelen nemzetközi megállapodás tartalmát tekintve a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontja értelmében törvényhozási tárgykört érintő szabályokat tartalmaz, ezért a Megállapodás kötelező hatályának elismerésére az Országgyűlésnek kell felhatalmazást adnia.

A 2. §-hoz

A Megállapodást - szövege végleges megállapítását követően - a nemzetközi szerződésekkel kapcsolatos eljárásról szóló 2005. évi L. törvény 7. §-ában foglaltaknak megfelelően indokolt törvényi szinten kihirdetni.

A 3. §-hoz

A Megállapodás 14 cikkből és egy mellékletből áll.

A Megállapodás I. cikk (1-3. bekezdések) meghatározza a szervezet célját, funkcióját és a tevékenységét meghatározó főbb alapelveket. A GDN magas színvonalú társadalomtudományi kutatásokat támogat a fejlesztés érdekében, amelyet a gazdasági-társadalmi kutatóintézetek, kutatók, döntéshozók és donorok szorosabb együttműködésének elősegítésével valósít meg.

A II. cikk sorolja fel és határozza meg a Megállapodásban használatos leggyakoribb kifejezéseket.

A III. cikk (1-2. bekezdések) határozza meg a GDN státuszát és hatáskörét. A GDN jogi személyiséggel bíró nemzetközi közintézmény, amely célja elérése érdekében szerződéseket köthet, tulajdont szerezhet, személyzetet alkalmazhat, jogi folyamatok részesévé válhat, befektethet és minden egyéb, a céljának megvalósításával összeegyeztethető tevékenységet végezhet.

A IV. cikk (1-2. bekezdések) határozza meg a GDN pénzügyi forrásait, amelyek a Megállapodás részes feleinek, egyéb személyeknek, kormányoknak, intézményeknek önkéntes hozzájárulásaiból, valamint saját befektetéseiből származó haszonból és termékeinek eladásából állnak. A Megállapodás részes feleit nem kötelezi semmi pénzügyi hozzájárulás megtételére.

Az V. cikk (1-4. szekciók) határozza meg a GDN szerkezeti felépítését és irányítását. Az 1. szekció megállapítja, hogy a GDN egy globális kutatói hálózat, amely regionális kutatói hálózatokon keresztül fejti ki tevékenységét. Tevékenysége nyitva áll minden regionális kutatói közösség előtt, nemi, faji, vallási vagy kulturális megkülönböztetés nélkül. A szervezet az alábbiakból áll össze: Közgyűlés, Igazgatótanács, Elnök és a szükséges létszámú személyzet. A 2. szekció határozza meg, hogy minden ENSZ tagállam, szakosított ENSZ szervezet és a fenti célok érdekében létesült nemzetközi szervezet a Megállapodás részes fele lehet. A Közgyűlés a részes felek képviselőiből áll, soraiból Elnököt és egy vagy több Alelnököt választ. A Közgyűlés feladata a GDN tevékenységének felügyelete, az első Igazgatótanács kijelölése, a Megállapodás módosítása, új államok és szervezetek meghívása a Megállapodáshoz történő csatlakozáshoz és annak körülményeinek meghatározása, a tagság felfüggesztése, illetve a GDN megszüntetése és javainak felosztása. A Közgyűlés kétévente legalább egyszer ülésezik, döntéseit pedig többségi alapon hozza meg. A 3. szekció határozza meg az Igazgatótanács összetételét, megválasztási módját és feladatkörét. A 4. szekció rendelkezik az Elnök és a személyzet kiválasztásáról és feladatáról.

A VI. cikk (1-2. bekezdések) határozza meg, hogy a GDN székhelye Új-Delhiben, Indiában van. Tevékenységének elősegítése érdekében a GDN más helyszínen irodát nyithat.

A VII. cikk (1-9. részek) határozza meg a GDN-t és a hivatalos képviselőit, valamint személyzetét megillető kiváltságokat és mentességeket a részes felek területén.

A VIII. cikk rendelkezik arról, hogy a Megállapodással kapcsolatos értelmezési vitákat a Közgyűlés elé kell utalni, amelynek döntése végleges.

A IX. cikk határozza meg a Megállapodás módosításához szükséges feltételeket. A döntéshez a részes felek összes képviselőjének háromnegyedes többségére van szükség.

A X. cikk (1-2. bekezdések) határozza meg a GDN megszűnésének feltételeit és módját.

A XI. cikk (1-3. bekezdések) határozza meg a Megállapodás aláírásának, ratifikációjának, elfogadásának körülményeit, illetve a csatlakozás módját. A Megállapodás 2005. január 23-tól számított két éven belül állt nyitva aláírásra. Azon államok, amelyek ezen időn belül nem írták alá, a Közgyűlés meghívása nyomán később is csatlakozhatnak a Megállapodáshoz csatlakozási okiratuk letétbe helyezésével. A Megállapodás letéteményese az Indiai Köztársaság kormánya.

A XII. cikk rendelkezik a Megállapodás hatálybalépéséről, amely azonnal megtörténik, amint a letéteményest három részes fél értesíti saját belső jogi eljárásuk befejezéséről.

A XIII. cikk rendelkezik a Megállapodásból történő kilépésről, amely az azt követő 90. napon lép életbe, hogy az erről szóló hivatalos értesítés beérkezett a letéteményeshez.

A XIV. cikk a Megállapodás átmeneti rendelkezéseit tartalmazza.

A Megállapodás melléklete tartalmazza azon régióbeli kutatási hálózatokat, amelyek érdekeltek a GDN céljának elősegítésében és a tevékenységében való részvételben. Ezen listát az Igazgatótanács módosíthatja.

A 4. §-hoz

Ez a törvény a kihirdetését követő napon lép hatályba. A Megállapodás XI. cikke szerint a csatlakozó Államok esetében a csatlakozásról szóló megerősítő okirat Letéteményesnél történő elhelyezésének napjával lép hatályba a Megállapodás. A Megállapodás hatálybalépésének naptári napját a külügyminiszter annak ismertté válását követően a Magyar Közlönyben közzétett közleménnyel állapítja meg.