2010. évi XXIV. törvény indokolása

a 2010. évi általános mezőgazdasági összeírásról

-----STARTING---POINT---ALTALANOS--- 

Az Európai Parlament és a Tanács 1166/2008/EK rendelete kötelezően előírja általános mezőgazdasági összeírás végrehajtását 2010-ben a tagállamokban.

Az általános mezőgazdasági összeírás 2010. évben történő végrehajtásának szükségességét indokolja az is, hogy

- az agrárgazdaság megalapozott irányításához a 2000. évi teljes körű felmérést követő változások ismét szükségessé teszik a magyar mezőgazdaság helyzetének átfogó felmérését,

- csak így biztosítható a statisztikai gazdaságregiszter aktualizálása, a magyar mezőgazdasági statisztika továbbfejlesztése, illetve az Európai Unió követelményeinek és a jelentkező új adatigényeknek történő megfelelés.

Az általános mezőgazdasági összeírással Magyarország csatlakozna az ENSZ Élelmezési és Mezőgazdasági Szervezete (FAO) világcenzusához is.

Mivel az összeírás keretében természetes személytől személyes adatára vonatkozóan is történik adatszolgáltatás, a statisztikáról szóló 1993. évi XLVI. törvény 8. § (3) bekezdése értelmében az ilyen összeírást csak törvény rendelheti el. Jelen törvény ezt a célt szolgálja a teljes körű összeírást illetően.

Az összeírás tervezésénél a KSH figyelembe vette az Európai Parlamenti és a Tanács állatállományra és a húsokra vonatkozó statisztikákról, valamint a 93/23/EGK, 93/24/EGK és 93/25/EGK tanácsi irányelvek hatályon kívül helyezéséről szóló 1165/2008/EK rendeletet, valamint a növénytermelési statisztikákról, valamint a 837/90/EGK és a 959/93/EGK tanácsi rendelet hatályon kívül helyezéséről szóló 2009/543/EK rendeletet. Az utóbbi két uniós jogszabályon alapuló adatszolgáltatási kötelezettségnek a KSH általában az Országos Statisztikai Adatgyűjtési Programról szóló Korm. rendeletben elrendelt adatgyűjtéssel tesz eleget, azonban tekintettel arra, hogy ezen adatgyűjtések adatkörei megegyeznek a 1166/2008/EK rendeletben meghatározottakkal, az adatszolgáltatói teher csökkentése érdekében 2010. évben ezeket az adatigényeket az általános mezőgazdasági összeírás keretében biztosítja a KSH.

A törvény rögzíti az összeírás célját; az összeírás hatálya alá tartozók körét; az összeírás által felölelt témaköröket, az összeírásért felelős intézmény nevét, az adatszolgáltatás kötelező jellegét, továbbá garantálja, hogy az összeírt adatok kizárólag statisztikai célra kerülnek felhasználásra.

-----STARTING---POINT---RESZLETES---

Az 1. §-hoz

Kimondja a szakasz az összeírás szükségességét és meghatározza a végrehajtás időszakát, valamint eszmei időpontját. A nem ezen eszmei időponthoz kapcsolt információk tekintetében az összeírást elrendelő uniós rendelet szabályozása szerint kell eljárni, azaz az eszmei időpont a megelőző 12 hónapra (munkaerő, termelési módszerek) vonatkozik.

A 1166/2008/EK rendelet meghatározza az összeírás referencia időpontját is: annak március 1. és október 31. közé kell esnie. Egy őszi időpontban végrehajtott összeírás a szakmai megítélések és a korábbi tapasztalatok szerint nem optimális. Ugyancsak nem a legmegfelelőbb a kora tavaszi végrehajtás sem, mert egyes információk - vetésterület - csak szándék szintjén gyűjthetők ekkor. Az összeírás júniusi időszakában két rendszeres agrárstatisztikai adatgyűjtés is folyik, amelyek így beépülhetnek a teljes körű adatfelvételbe egyrészt költségtakarékos, másrészt az adatszolgáltatók terheit csökkentő megoldást kínálva.

A 2. §-hoz

A szakaszban meghatározott alapvető fogalmak az uniós rendelettel összhangban biztosítják az egységes értelmezés, alkalmazás feltételét.

Háztartás fogalma megegyezik a KSH által már definiált, a KSH META rendszerében elfogadott, és az adatgyűjtéseknél használt fogalommal.

A mezőgazdasági szolgáltatás fogalma megegyezik az Európai Parlament és a Tanács 2006. december 20-i, a gazdasági tevékenységek statisztikai osztályozása NACE Rev. 2. rendszerének létrehozásáról és a 3037/90/EGK tanácsi rendelet, valamint egyes meghatározott statisztikai területekre vonatkozó EK-rendeletek módosításáról szóló 1893/2006/EK rendelete szerint meghatározott fogalommal, nomenklatúrával.

A konyhakert alatt a gazdaság többi részétől elkülönített, rendszerint ház körül elhelyezkedő területet kell érteni, amely főként a gazdasághoz tartozó személyek fogyasztásának kielégítését szolgálja, és ahonnan értékesítésre csak az esetlegesen képződő, kis mennyiségű fölösleg kerül.

A 3. §-hoz

Az összeírás hatálya a gazdaságra és a gazdasághoz tartozókra terjed ki.

Az összeírás körébe tartozik minden olyan technikailag és gazdaságilag különálló egység, ideértve a mezőgazdasági szolgáltatást nyújtó egységet is.

A gazdaság küszöbértékének meghatározását az uniós előírás alapján, a magyar mezőgazdasági termelés sajátságainak figyelembe vételével készítette el a KSH. A kialakított küszöbértékek segítségével a mezőgazdasági terület legalább 98% és a számosállategységben kifejezett állatállomány legalább 98%-a lefedésre kerül.

Az uniós rendelet 3. cikk (3) bekezdése azt a küszöbértéket határozza meg, amely fölött egyik tagállam sem állapíthat meg küszöbértéket. Így pl. olyan tagállam esetében, ahol 10 hektár mezőgazdasági terület, mint küszöbérték, már biztosítaná az előírt 98%-os lefedettséget, ott az általános mezőgazdasági összeírásról szóló rendelet II. mellékletben meghatározott küszöbértéket kell alkalmazni.

A 4. §-hoz

Az adatvédelmi törvény értelmében személyes adatot kezelni csak meghatározott célból és a cél megvalósulásához szükséges mértékben és ideig lehet. Ezért ez a szakasz felsorolja az összeírás témaköreit, amelyeknek keretén belül szükséges az adatok ismerete a törvény célkitűzéseinek megvalósításához.

A gazdaság (gazdálkodó) név és cím adatainak rögzítése biztosítja a teljes körű összeírásra alapozott reprezentatív statisztikai adatgyűjtések végrehajthatóságát, a statisztikai összehasonlíthatóság alapját, valamint lehetővé teszi a statisztikai gazdaságregiszter működtetését és aktualizálását. A gazdaság földrajzi elhelyezkedése - legfontosabb földterület (parcella) és vagy mezőgazdasági építmény (istálló, üvegház stb.) helyrajzi száma - a mezőgazdasági termelés pontosabb földrajzi lehatárolását teszi lehetővé, ezzel a gazdaság és annak termelésre vonatkozó adatai a valós elhelyezkedésnek megfelelően elemezhetők.

Az összeírás megfigyelési egységét a gazdaság mezőgazdasági tevékenysége (földhasználat, állattartás) alapján határozza meg és erre, mint gazdasági egységre terjeszti ki a megfigyelést. A gazdaság jogi személyiségére (egyéni gazdaság, illetve jogi, vagy jogi személyiség nélküli vállalkozások), irányítására, a termelés céljára (önellátás, a felesleg értékesítése vagy piac-orientált termelés) vonatkozó kérdésekkel megalapozza a gazdálkodási, irányítási szerkezet, továbbá a termelés önellátó illetve árutermelő jellegének feltárását.

A gazdaságban munkát végzők, a gazdasághoz tartozók (család-, háztartás tagjai) foglalkoztatási, valamint nemükre, életkorukra, mezőgazdasági jellegű iskolai végzettségükre, gazdasági aktivitásukra, egyéb jövedelemszerző tevékenységükre vonatkozó kérdések a mezőgazdasági tevékenység munkaerő szükségletének, lekötöttségének, a család, a háztartás mint társadalmi, gazdasági egységben betöltött szerepének megítéléséhez nyújtanak információt. A gazdasági aktivitás tartalma a statisztikáról szóló 1993. évi XLVI. törvény 10. § (2) bekezdésével összhangban, a KSH által már definiált, a KSH META rendszerében elfogadott, és az adatgyűjtéseknél használt fogalom alapján került meghatározásra.

A gazdaság földterületének nagyságára, a földhasználat jogcímeire (tulajdon, bérlet, egyéb jogcím), a földhasználat művelési ágak szerinti jellemzőire vonatkozó kérdések a földhasználati viszonyok, a földterület tagoltságának, a gazdálkodás rendszerének, gyakorlatának feltárásához biztosítanak adatokat.

A gazdaság növénytermesztésének alapvető jellemzői a mezőgazdasági terület használatára, a vetés- és ültetvényszerkezetre irányuló kérdéseket foglalják össze.

Az állatállomány állatfajonkénti (kor, ivar, tartási cél szerinti) számosságának megfigyelése az állatállomány szerkezetének, termelési kapacitásának megállapításához, vizsgálatához szükséges adatokat biztosítják.

A gazdaságok megújulóenergia-termeléshez kapcsolódó berendezéseinek megfigyelése a környezetbarát energiatermelési módszerek elterjedésének vizsgálatához nyújtanak információt.

A gazdaság egyéb, nem mezőgazdasági jellegű tevékenységeinek megfigyelése lehetővé teszi a mezőgazdasági tevékenységhez közvetlenül kapcsolódó feldolgozó és egyéb, a gazdaság által végzett tevékenységek feltárását. Ezen adatok többek között a vidékfejlesztéshez kapcsolódva a mezőgazdasági jellegű területek lakosságmegtartó képessége elemzéséhez is adnak információt.

Az alkalmazott mezőgazdasági termelési módszerek (szántóterület talajművelési módszerei; tájképi jellemzők; trágyázásra és öntözésre vonatkozó ismérvek; legeltetési-, állattartási- és gondozási-, trágyatárolási és kezelési technológiák) megfigyelése a termelés technológiai folyamataira, jellemzőire vonatkozó adatokkal elsősorban a mezőgazdasági tevékenység és a környezet kapcsolatának, a termelés környezetre gyakorolt hatásának megítéléséhez, méréséhez szolgáltat információt.

A növénytermelési statisztikákról, valamint a 837/90/EGK és a 959/93/EGK tanácsi rendelet hatályon kívül helyezéséről szóló 2009/543/EK rendelet, és az állatállományra és a húsokra vonatkozó statisztikákról, valamint a 93/23/EGK, 93/24/EGK és 93/25/EGK tanácsi irányelvek hatályon kívül helyezéséről szóló 1165/2008/EK rendelet végrehajtására rendszerint az OSAP keretében került sor. Az adatszolgáltatói terhek csökkentése érdekében ugyanakkor 2010-ben a vonatkozó föld- és vetésterület megfigyelésére szolgáló (OSAP 1082, és OSAP 1651), valamint az állatállomány júniusi megfigyelésére szolgáló (OSAP 1087 és OSAP 1089) adatgyűjtések szünetelnek, azok adatkörei a jelen törvény alapján kerülnek megfigyelésre. A 2009/543/EK rendelet adatköreit jelen törvény 4. § „e” és „f” pontja, az 1165/2008/EK rendelet adatköreit 4. § „g” pontja fedi le.

Az 5. §-hoz

A mezőgazdasági összeírást a hivatalos statisztikai szolgálat intézményei között kialakított munkamegosztás alapján a Központi Statisztikai Hivatal hajtja végre.

A 2010. évi összeírás teljes körűségének megalapozása, biztosítása, érdekében a szakasz kimondja az adminisztratív célú nyilvántartásokból nyerhető információk (név- és címadatok) KSH részére történő átadásának szükségességét.

Az adatok széleskörű átvételére az előírt lefedettség biztosítása és az összeírás költségtakarékos végrehajtása miatt van szükség. Tekintettel arra, hogy jelenleg nincs olyan naprakész nyilvántartás, amely teljes körűen tartalmazza a mezőgazdasági tevékenységet folytatókat, ezen belül a gazdaságméretet elérő termelőket. Az átvett információk alapján elkészült gazdálkodói címlista segítségével a nem mezőgazdasági jellegű településeken, településrészeken (pl.: Budapest, városok belterülete, stb.) csökkenthető a felkeresendő címek száma, és ezáltal az összeírás költségei is.

A szakasz ugyancsak intézkedik a költségek és az adatszolgáltatói terhek csökkentése érdekében a már rendelkezésre álló adminisztratív nyilvántartásban meglévő információk egyedi azonosításra alkalmas módon (név és címadatokkal együtt) történő átadásáról a KSH részére. Az adminisztratív adatforrásokból származó információk átvétele és felhasználása kiváltja a statisztikai adatgyűjtést, így az uniós jogszabály III. mellékletében található mutatók közül ezek (pl.: biogazdálkodás, agrártámogatások) nem kerültek a törvény 4. §-ában felsorolásra.

A Mezőgazdasági és Vidékfejlesztési Hivatal a 2007. évi XVII. törvény 23. § (4) bekezdése alapján a nyilvántartásában szereplő adatokat a KSH-nak csak egyedi azonosításra alkalmatlan módon, illetve bizonyos adatokat csak összesített adatként adhat át. A KSH-nak mindenképpen azonosításra alkalmas módon van szüksége az adatokra, így meg kellett teremteni ennek jogi alapját, a két törvény közötti összhangot.

A cél elérése érdekében a szakasz kimondja az adatszolgáltatási kötelezettséget, valamint a statisztikai célra történő felhasználás megfogalmazásával biztosítja - összhangban a személyes adatok védelméről és a közérdekű adatok nyilvánosságáról szóló 1992. évi LXIII. törvénnyel, valamint a statisztikáról szóló 1993. évi XLVI. törvénnyel - a személyes és egyedi adatok védelmét. Egyidejűleg kimondja a név, lakcím és tevékenységre vonatkozó adatok statisztikai regiszter céljára történő felhasználhatóságát.

-----STARTING---POINT---VEGE---

A 6. §-hoz

Az Európai Parlament és a Tanács 2008. november 19-i, a gazdaságszerkezeti felmérésekről és a mezőgazdasági termelési módszereket vizsgáló felmérésről, valamint az 571/88/EGK tanácsi rendelet hatályon kívül helyezéséről szóló 1166/2008/EK rendeletében szereplő 2013. és 2016. évi gazdaságszerkezeti összeírásokra vonatkozó szabályozás az Országos Statisztikai Adatgyűjtési Programról szóló Korm. rendelet keretében kerül végrehajtásra.

Az állatállományra és a húsokra vonatkozó statisztikákról, valamint a 93/23/EGK, 93/24/EGK és 93/25/EGK tanácsi irányelvek hatályon kívül helyezéséről szóló 1165/2008/EK rendeletének, valamint a növénytermelési statisztikákról, valamint a 837/90/EGK és a 959/93/EGK tanácsi rendelet hatályon kívül helyezéséről szóló 2009/543/EK rendeletben előírt bizonyos rendelkezések végrehajtására az Országos Statisztikai Adatgyűjtési Programról szóló kormányrendelet keretében kerül végrehajtásra.