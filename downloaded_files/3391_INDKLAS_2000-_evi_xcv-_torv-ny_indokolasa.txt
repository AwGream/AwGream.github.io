2000. évi XCV. törvény indokolása

az állam tulajdonában és pártok használatában álló ingatlanok hasznosításának rendezéséről

-----STARTING---POINT---ALTALANOS--- 

Az Országgyűlés 1990 őszén elkezdte az állami tulajdonú, társadalmi szervezetek által használt ingatlanok jogi helyzetének és hasznosításának rendezését. A társadalmi szervezetek kezelői jogának megszüntetéséről szóló - módosított - 1990. évi LXX. törvény (a továbbiakban: Tász. tv.) hatálya alá tartozó ingatlanok döntő többségének helyzete az egyes sportcélú ingatlanok tulajdoni helyzetének rendezéséről szóló 1996. évi LXV. törvénnyel, illetőleg a társadalmi szervezetek által használt állami tulajdonú ingatlanok jogi helyzetének rendezéséről szóló - az 1999. évi CVII. törvénnyel módosított - 1997. évi CXLII. törvénnyel megoldódott. A folyamat lezárásaként a Tász. tv. hatálya alá tartozó pártok által használt ingatlanok hasznosítását - a tárgykör szerinti összefüggésükre tekintettel az állami tulajdonban lévő egyéb ingatlanokon pártok javára fennálló használati jogviszonyokkal együtt - szükséges rendezni.

A kérdéskör megoldásának szükségességét indokolja - a Tász. tv. 6. § (3) bekezdéséből eredő, a pártingatlanokra vonatkozó törvényi szabályozás hiánya miatt évek óta fennálló mulasztásos törvénysértés mellett - az ingatlanvagyon romló állapota, a rendezetlen helyzetben időről-időre jelentkező számos, különböző típusú tulajdonszerzési, hasznosítási igény.

A törvényi szintű rendezésre a fentieken túl szükség van azért is, mert hatályos, de eltérő tartalmú törvényi rendelkezések, illetőleg minisztertanácsi és kormányhatározatok szabályozzák - nem kellően konzisztens módon - a pártok állami tulajdonú ingatlanhasználatát.

A rendezés keretében több alkotmányos követelmény összehangolása szükséges. Egyrészt az állam köteles azonosan viszonyulni a pártokhoz, másrészt gondoskodni kell arról, hogy a pártok részére biztosított ingatlanhasználati jog a pártok Alkotmányból eredő feladataival arányban álló legyen. A törvény ennek megfelelően kimondja, hogy az állami tulajdonú ingatlanok tekintetében a pártok számára eddig biztosított használati jog - a piaci feltételeken alapuló bérleti jogok kivételével - meghatározott mértéken felül kártalanítás nélkül megszűnik.

A szabályozás elengedhetetlen az állami tulajdonú ingatlanokon az eddigiekben biztosított ingyenes használati jog pártok közötti aránytalan mértékének megszüntetése, a használatnak a pártok Alkotmányból következő feladataihoz igazítása és az Alkotmányban megfogalmazódó jogegyenlőségi elvnek megfelelő gyakorlat megteremtése érdekében.

-----STARTING---POINT---RESZLETES---

Az 1. §-hoz

A törvény az ingatlan fogalmát a tényleges, illetőleg a várható helyzetnek megfelelően, a közös tulajdoni jogviszonyokra is tekintettel határozza meg. Ennek megfelelően a párt használatában álló állami tulajdoni hányadhoz tartozó ingatlanrész(ek)re is alkalmazni kell az ingatlanra vonatkozó szabályokat.

A törvény alkalmazási köre kiterjed mindazon ingatlanra, amelyre pártnak a Tász. tv. alapján ingyenes használati joga keletkezett, illetőleg amelyet párt bármilyen jogcímen használ. Kivételt képeznek a piaci feltételek szerint bérelt ingatlanok.

A (2) bekezdés egyértelműsíteni kívánja, hogy - a párt használati joga alapján, mint a párt használatában álló ingatlan - a törvény hatálya alá tartozik az az ingatlan is, amelyet a párt bármely jogcímen (például: csere, szívességi használat stb.) hasznosított.

A 2. §-hoz

E § - a törvény céljának megfelelően - egységesen rendezi a használati jogok megszűnését. Megszünteti minden pártnak az állami tulajdonban lévő ingatlanon a (2) bekezdésben szabályozott mértéket meghaladó használati jogát. Tekintettel arra, hogy a törvény a hivatkozott alkotmányos követelményeknek megfelelő, a jogegyenlőség elvét is kielégítő állapotot kíván létrehozni, az ún. mértéken felüli ingatlanhasználatot kártalanítás nélkül kívánja megszüntetni. A kártalanítás a pártok ingatlanhasználata közötti jelenlegi aránytalanságot konzerválná, csak más módon, így a törvény nem érné el a célját.

A (2) bekezdés rögzíti azt a limitet, amely fölött a használati jogok megszűnnek.

A törvény pontosan meghatározza, hogy mely ingatlanokat kell iroda rendeltetésűnek tekinteni. Erre azért van szükség, mert a törvény a nem iroda rendeltetésű ingatlanok tekintetében limittől függetlenül a használati jogok megszüntetését célozza. Ez áll összhangban a pártok alkotmányos rendeltetésével. Ebből következően üdülő, vendéglátóhelyiség, raktár, üres telek és más ezekhez hasonló állami tulajdonú ingatlan, ingatlanrész a jövőben ingyenesen nem lehet pártok használatában, illetőleg ilyet további használatra - a 3. § (2) bekezdése szerint - nem jelölhet ki a párt.

A megszűnt használati joggal érintett ingatlanokat a kincstári vagyonra vonatkozó szabályok szerint hasznosítja, illetőleg értékesíti a KVI.

A 3. §-hoz

A legfontosabb eljárási rendelkezések, és az azok mulasztásához kapcsolódó jogvesztő szankció szabályozása hivatott biztosítani a törvény végrehajtását. Ennek értelmében minden párt köteles a használatában álló ingatlanokról jegyzéket készíteni és a Kincstári Vagyoni Igazgatóság (a továbbiakban: KVI) részére megküldeni. A jegyzéknek az ingatlanok alapadatai és a használatra vonatkozó adatok mellett tartalmaznia kell a párt által továbbra is használni kívánt ingatlanok kijelölését.

A párt - a fentieken túl - nem jelölhet ki olyan ingatlant, amelynek használatát bármely jogcímen (pl.: bérbeadás, csere, szívességi használat, ideiglenes vagy végleges lemondás a használati jogról stb.) másnak átengedte. Nem fogadható el a használatra vonatkozó rendelkezések megszegése, illetőleg nem lehet indokolt a párt részéről olyan további használati igény, amely a párt által folyamatosan, ténylegesen, közvetlenül és kizárólagosan nem is használt ingatlanra vonatkozik.

A kijelölés érvényességéhez a KVI egyetértése szükséges. Amennyiben a párt kijelölése megfelel a törvényben foglalt rendelkezéseknek, akkor a KVI nem mérlegelhet, köteles a kijelöléssel egyetérteni.

Amennyiben a párt a jegyzék benyújtására előírt határidőt elmulasztja, akkor a 2. § (2) bekezdés szerinti mértékű ingatlanhasználatra vonatkozó jogát elveszti. Nem érvényesíthető a kijelölés abban a részében, amely tekintetében különösen darabszámra, alapterületre a törvényben meghatározott mértéket meghaladja. A (3) bekezdésben foglalt jogvesztő szankcióra annak érdekében van szükség, hogy a korábbi évek helyenként rendezetlen viszonyai után a pártok által használt ingatlanok teljes körére kiterjedően tiszta jogi és tényleges rendezés jöhessen létre. Ez szankció nélkül megoldhatatlan. A KVI a törvényi szabályozás végrehajtása során tulajdonosi jogkörben jár el, nem születnek közigazgatási határozatok. A KVI és a pártok közötti esetleges jogvitát a bíróság polgári eljárás keretében dönti el.

A rendezés része az ún. mértéken felüli ingatlanok, valamint a jogvesztő rendelkezés hatálya alá eső ingatlanok határidőben történő átadása a KVI részére. Amennyiben a párt e kötelezettségét nem teljesíti, akkor az ingatlan határidőn túli használatáért az adott ingatlanra vonatkozóan a piacon elérhető bérleti díjnak megfelelő mértékű kártérítésre köteles.

-----STARTING---POINT---VEGE---

A 4. §-hoz

A törvény végrehajtására való felkészüléshez - jellemzően az Országgyűlés törvényalkotási munkájában is részt vevő pártokról lévén szó - a törvény kihirdetését követően 15 nap áll rendelkezésre. A végrehajtást érintő, a 3. §-ban előírt méltányos határidőkre tekintettel ez mindenképpen elegendő.