2014. évi LXXVIII. törvény indokolása

a fogyasztónak nyújtott hitelről szóló 2009. évi CLXII. törvény és egyes kapcsolódó törvények módosításáról

-----STARTING---POINT---ALTALANOS--- 

1. A fogyasztói hitelek a hitelek egy különálló csoportját alkotják, amelyek közgazdasági és jogi szempontból is számos sajátossággal rendelkeznek. Ezek közül az egyik legfontosabb, hogy a fogyasztó gazdasági és jogi szempontból is kiszolgáltatott helyzetben van a hitelnyújtóval szemben, aki jellemzően egy professzionálisan működő pénzügyi vállalkozás - általában hitelintézet. Ebben a jogviszonyban a fogyasztó a gyengébb fél, aki a hitelügylet valós tartalmát illetően is jóval kevésbé informált, mint a hitelező.

2. A fogyasztói hitelek sajátosságaiból adódóan az európai jogalkotó - az egységes európai fogyasztóvédelmi magánjog létrejöttének egyik legelső lépéseként - már 1987-ben irányelvben szabályozta a fogyasztói hitelszerződéseket (87/102/EGK irányelv). Ezt az irányelvet váltotta fel a 2008/48/EK irányelv, amely még hatékonyabb eszközökkel kívánta segíteni a fogyasztókat a hitelfelvétel során. Az új irányelv megalkotását az is szükségessé tette, hogy a hitelpiacokat, illetve a hitelnyújtás gyakorlatát tekintve az elmúlt két évtizedben jelentős változások mentek végbe. Az elmúlt két évtizedben feltűnően megnőtt a fogyasztói hitelek aránya és jelentősége. Két évtizeddel ezelőtt a fogyasztók szinte még mindent készpénzzel fizettek ki („cash society”), így csak ritkán szembesültek az eladósodottság problémájával. Mára az európai fogyasztók átlagosan 15 százaléka adósodott el. Néhány országban azonban ez az arány lényegesen magasabb, Görögországban például közel 50 százalékos. Ennek is köszönhető, hogy a fogyasztói hitelek piaca - a jelzáloghitelek nélkül - a globális pénzügyi válság kirobbanásának és az új irányelv elfogadásának az évében, 2008-ban elérte a 800 milliárd eurót. Mindezek alapján érthető az uniós jogalkotó azon törekvése, hogy a hitelfelvétel során növelje a fogyasztóvédelem szintjét, illetve, hogy az aránytalan megterhelést jelentős hitelekkel szemben a fogyasztókat védelemben részesítse. Ezen célok érdekében született meg a 2008/48/EK irányelv, amely azonban számos kérdés rendezését tagállami hatáskörben hagyta.

3. A magyar jogalkotó a fogyasztónak nyújtott hitelről szóló 2009. évi CLXII. törvénnyel (a továbbiakban: Fhtv.) ültette át az irányelv rendelkezéseit a magyar jogba. A törvény főbb rendelkezéseinek 2010. június 11-én történt hatályba lépése óta a fogyasztói hitelekkel kapcsolatos magyar bírói gyakorlat is jelentős fejlődésen ment keresztül. Ez elsődlegesen a devizahitelezés széles körű elterjedésével magyarázható, számos fogyasztóvédelmi kérdés ugyanis a magyar bírói gyakorlatban először a deviza alapú fogyasztói kölcsönszerződésekhez kapcsolódóan jelentkezett.

A fogyasztói hitelekkel kapcsolatos magyar, valamint európai bírói gyakorlat alapján a Kormány és a Parlament a fogyasztói hitelszerződések adósainak fokozottabb védelmét szolgáló intézkedéseket hozott. Ennek a folyamatnak egy újabb lépése az Fhtv. módosítása.

Ezt az újabb jogalkotói lépést a gazdasági adatok is alátámasztják. A Magyar Nemzeti Bank adatai szerint a fogyasztási hitelek volumene az eddigi legmagasabb szintet 2010. június 30-án érte el, amikor is összesített értékük meghaladta a 8647,9 milliárd forintot. Ez az érték az elmúlt 4 évben folyamatosan csökkent, de a fogyasztói hitelek volumene 2014. június 30-án még mindig meghaladta a 6802 milliárd forintot. Ebből 3139,1 milliárd forint a forint alapú fogyasztói hitelek értéke, 3662,9 milliárd forint pedig a devizahitelek nagysága.

Mindezek alapján a hitelszerződések jogán belül a fogyasztóvédelem szintjének emelése érdekében a jogalkotó az Fhtv. módosítására irányuló törvényt dolgozott ki.

Az Fhtv.-nek a törvényben foglalt módosítása az alábbi főbb kérdéseket érinti:

- a szerződést megelőző tájékoztatási kötelezettség hatékonyabbá tétele;

- a hitelszerződés módosítására vonatkozó új rendelkezések;

- a hitelszerződés fogyasztó általi ingyenes felmondására irányadó szabályok;

- a deviza alapú hitelekre vonatkozó speciális rendelkezések;

- az új szerződéses feltételekre vonatkozó átállási szabályok;

- az elszámolásról szóló 2014. évi XL. törvény módosításáról szóló rendelkezések.

4. A tájékoztatási kötelezettséget a 2008/48/EK irányelv részletesen szabályozza, így ezek a rendelkezések a magyar jogalkotót is kötik. Arra azonban van lehetőség, hogy az irányelv által előírt tájékoztatási kötelezettséget a tagállami jogalkotó - annak érdekében, hogy a fogyasztó tájékoztatása hatékonyabbá váljon - részletesebben határozza meg. Mindezt indokolttá teszi, hogy a hitelszerződésen belül a fogyasztó terhére jelentős mértékű információs aszimmetria áll fenn.

Ennek alapján a törvény kimondja, hogy a szerződéskötést megelőzően a hitelező és a hitelközvetítő a fogyasztó részére olyan felvilágosítást köteles adni, amelynek alapján a fogyasztó felmérheti, hogy az igénybe venni kívánt hitel megfelel-e az igényeinek, illetve a pénzügyi teljesítőképességének. Ennek során a fogyasztó rendelkezésére kell bocsátani a különböző ajánlatok összehasonlításához szükséges információkat, annak érdekében, hogy a fogyasztó megalapozott döntést hozhasson a hitelszerződés esetleges megkötéséről.

A fogyasztó megalapozott döntéshozatalát segíti elő az is, hogy a hitelező a hitelszerződések mintaszövegét köteles az internetes honlapján hozzáférhetővé tenni. Emellett jelzáloghitel és ingatlanra vonatkozó pénzügyi lízing igénylése esetén a hitelező a szerződés tervezetét - a fogyasztó erre irányuló kérése nélkül is - köteles a szerződéskötést megelőző legalább hét nappal a fogyasztó rendelkezésére bocsátani.

Annak érdekében, hogy erre a rövid, tömör, közérthető tájékoztatásra egységes formában és módon kerüljön sor, a nemzetgazdasági miniszter felhatalmazást kap a részletszabályok rendeletben történő meghatározására.

A tájékoztatási kötelezettséghez kapcsolódóan a törvény azt is kimondja, hogy az új Ptk.-nak a feleket terhelő együttműködési és tájékoztatási kötelezettségre vonatkozó szabályait a fogyasztói hitelszerződések megkötése során is alkalmazni kell. Ez azt jelenti, hogy a szerződéskötés előtt bizonyos szintű gondosság és körültekintés a fogyasztótól is elvárható. Erre azonban a fogyasztó nyilvánvalóan csak akkor lesz képes, ha a megfelelő tájékoztatást a hitelnyújtótól előzetesen már megkapta.

5. A törvény az egyoldalú szerződésmódosítással kapcsolatban - összhangban hitelintézetekről és a pénzügyi vállalkozásokról szóló 2013. évi CCXXXVII. törvény (a továbbiakban: Hpt.) korábbi és hatályos szabályaival - azt deklarálja, hogy a fogyasztó számára hátrányosan kizárólag a szerződés alábbi tartalmi elemei módosíthatók egyoldalúan:

- hitelkamat,

- kamatfelár,

- költség,

- díj.

Egyéb feltétel egyoldalúan, a fogyasztó számára hátrányosan nem módosítható.

A hitelező egyoldalú szerződésmódosítási jogát a szerződésben külön is rögzíteni kell. A hitelező az egyoldalú szerződésmódosítás jogát a szerződésben rögzített feltételek szerint jogosult gyakorolni. Semmis az a szerződéses kikötés, amely a szerződés egyoldalú módosítására vonatkozóan meghatározott követelményeknek nem felel meg.

A törvény az egyoldalú módosítás lehetőségét futamidőhöz kötötten szabályozza. Ez azt jelenti, hogy eltérő szabályok irányadóak a 3 évnél rövidebb futamidejű hitelekre, valamint a 3 évnél hosszabb futamidejű hitelekre.

A törvény a legfeljebb 3 éves futamidejű hitelek két típusát különbözteti meg:

- fix kamatozású hitelek;

- referencia-kamatlábhoz kötött hitelek.

Fix kamatozású hitelek esetén a teljes futamidő alatt kamatemelésre nem kerülhet sor. Referencia-kamatlához kötött hitelek esetén a referencia kamat szintje (pl. BUBOR, LIBOR) változhat, ez azonban automatikus változásnak minősül, vagyis nem egyoldalú szerződésmódosítás. A törvény azt is előírja, hogy a referencia-kamatlábat az MNB honlapján közzé kell tenni. A referencia-kamatlábhoz kötött hitelek esetén a kamatszint másik összetevője a kamatfelár, amelynek fixnek kell lennie, vagyis a futamidő alatt nem változtatható meg.

Mindez azt jelenti, hogy a 3 évnél rövidebb futamidejű hitelek esetén egyoldalú szerződésmódosításra a fogyasztó számára hátrányos módon nem kerülhet sor, kizárólag a referencia kamat szintje változhat.

A törvény a 3 évnél hosszabb futamidejű szerződések esetén is két kategóriát különböztet meg egymástól:

- referencia-kamatlábhoz kötött hitel;

- változó kamatozású, legalább 3 éves kamatperiódusokban rögzített hitel.

A referencia-kamatlábhoz kötött hitelek esetén a referencia kamat szintje ezeknél a hiteleknél is változhat, ez azonban nem minősül egyoldalú szerződésmódosításnak. Ezeknél a hitelszerződéseknél - szemben a 3 évnél rövidebb futamidejű szerződésekkel - a kamatfelár is változhat. Ennek azonban az a feltétele, hogy a hitelező legalább 3 éves kamatperiódusokban előre rögzítse a kamatfelárat. A kamatfelár egyoldalúan tehát csak a kamatperiódus letelte után módosítható. További feltétel, hogy a hitelező a szerződésben egy kamatfelár-változtatási mutatót határozzon meg, amelyről a hitelfelvevőt a szerződéskötést megelőzően tájékoztatnia kell.

A változó kamatozású hiteleknél a kamatszint ugyancsak a legalább 3 éves kamatperiódus elteltével módosítható. További feltétel egy kamatváltoztatási mutató, vagyis egy objektív index meghatározása. A hitelező ez alapján a közzétett és a hitelszerződésben is rögzített kamatváltoztatási mutató alapján jogosult egyoldalúan a kamatperiódus letelte után a szerződéses kamatot módosítani.

A kamatváltoztatási mutató a hitelezés refinanszírozási költségeihez és a hitel nyújtásához kapcsolódó viszonyszám. További feltétel, hogy kívül álljon a hitelező üzleti körén és a hitelező által előre nem látható, tőle független, általa el nem hárítható körülményekben bekövetkező változást fejezzen ki. A kamatváltoztatási mutatóra a hitelezőnek nincs semmilyen ráhatása.

A hitelszerződésben a kamatszint, illetve a kamatfelár a teljes futamidő alatt legfeljebb 5 alkalommal módosítható.

A hitelező az általa alkalmazni kívánt egy vagy több kamatváltoztatási mutatót, a kamatfelár-változtatási mutatót, valamint a referencia kamatlábat köteles az MNB-nek bejelenteni. A hitelező egy szerződésben természetesen csak egyféle kamatváltoztatási mutatót, kamatfelár-változtatási mutatót, vagy referencia kamatlábat alkalmazhat. Az MNB ezeket az adatokat a honlapján a bejelentéstől számított 30 napon belül közzéteszi. Az MNB kizárólag a közzététel elutasításáról hoz külön határozatot, amely ellen bírósági úton van helye jogorvoslatnak.

A hitelező a kamaton kívül a díjat és a költséget is módosíthatja egyoldalúan, a fogyasztó számára hátrányosan. A törvény ezzel kapcsolatban azt mondja ki, hogy a hitelező csak a szerződésben tételesen meghatározott költséget módosíthat. A módosításnak arányosnak kell lennie a költség növekedésével. Ehhez hasonlóan a díjakat is tételesen rögzíteni kell a szerződésben (ez alól csak a hitelfolyósítási díj, a rendelkezésre tartási díj, valamint az előtörlesztési díj kivétel, amelyek a hitelező százalékosan határozhat meg). Díjat a hitelező legfeljebb a KSH által közzétett fogyasztói árindex mértékével emelhet. A költséget és a díjat a hitelező évente egy alkalommal, április 1-jei hatállyal módosíthat. A törvény azt is kimondja, hogy a szerződés szerint százalékos arányban meghatározott díjak a hitel pénznemében, a tételesen meghatározott költségek és díjak pedig csak forintban állapíthatóak meg.

6. Az egyoldalú kamat-, költség- és díjemelésekkel kapcsolatban a törvény kimondja, hogy a fogyasztó késedelmes teljesítése esetén a késedelem időtartamára a hitelező legfeljebb olyan mértékű késedelmi kamatot számíthat fel a fogyasztóval szemben, amely nem haladja meg a hitelszerződésben kikötött ügyleti kamat kétszeresét. A törvény ugyanakkor egy másik felső korlátot is megállapít, amely alapján a késedelmi kamat nem haladhatja meg a hitelszerződésekre a 17/A. §-ban meghatározott teljes hiteldíj mutató maximális mértékét.

A lakáscélú hitelszerződésekre vonatkozóan a törvény egy más típusú korlátot állít fel: a szerződés felmondását követő 90. nap eltelte után a pénzügyi intézmény a fogyasztó nem teljesítése miatt a felmondás napját megelőző napon érvényes ügyleti kamatot, költséget és díjat meghaladó mértékű késedelmi kamatot, költséget és díjat nem számíthat fel.

7. A törvény rögzíti, hogy ha a hitelszerződésben meghatározott kamatperiódus lejárta után a kamat, illetve a kamatfelár mértéke az újabb kamatperiódusban a fogyasztóra hátrányosan változik, a fogyasztó jogosult a hitelszerződés költség- és díjmentes felmondására.

A felmondást a fogyasztónak a kamatperiódus lejártát megelőző 60 nappal kell közölnie a hitelezővel és a fennálló tartozását legkésőbb a kamatperiódus utolsó napján kell a hitelező részére teljesíteni.

A felmondás gyakorlásának feltétele, hogy a hitelező a kamatperiódus lejártát megelőző legalább 90 nappal tájékoztassa a fogyasztót az új kamatperiódusban alkalmazott kamat és kamatfelár mértékéről.

Az ingyenes felmondási jog nem érinti a fogyasztónak az előtörlesztéshez való jogát. Az előtörlesztési jog a fogyasztót a kamatperiódus alatt is megilleti, meg kell azonban térítenie a hitelező ezzel kapcsolatos költséget. Az előtörlesztéssel kapcsolatos költségeket az irányelv maximalizálja: nem jelzáloghitelek esetén ez nem haladhatja meg az előtörlesztett összeg 1%-át, jelzáloghitelek esetén pedig a 2,5%-át.

8. A 2008/48/EK irányelv (30) preambulumbekezdése kifejezetten rögzíti, hogy az irányelv nem szabályozza a hitelszerződések érvényességével kapcsolatos szerződési jogi kérdéseket, vagyis ezek továbbra is tagállami hatáskörben maradnak. Így az irányelv arra a kérdésre sem ad választ, hogy mi a jogkövetkezménye annak, ha a hitelszerződés nem tartalmazza az irányelvben foglalt tartalmi elemeket. Ezzel kapcsolatban azonban figyelemmel kell lenni az irányelv 23. cikkében foglalt rendelkezésekre, amelyek alapján a tagállamok által az irányelv rendelkezései megsértése esetére megállapított szankcióknak - ideértve a polgári jogi jogkövetkezményeket is - hatékonyaknak, arányosaknak és visszatartó erejűeknek kell lenniük.

Ezzel kapcsolatban az Fhtv. eredeti 16. § (5) bekezdése azt a rendelkezést mondta ki, hogy semmis az a szerződés, amelyik nem tartalmazza a 16. §-ban meghatározott tartalmi elemeket. Azt is kimondta azonban a törvény, hogy a szerződés semmisségére csak a fogyasztó érdekében lehet hivatkozni.

Az elmúlt évek hazai bírói gyakorlata alapján egyértelművé vált, hogy a hitelszerződés teljes érvénytelensége a fogyasztó számára rendkívül hátrányos. Ebben az esetben ugyanis a kamattal növelt teljes tőkeösszeg egyben válik esedékessé, amelynek teljesítésére a fogyasztó aligha képes. Éppen ezért bírói gyakorlatunk - dogmatikai szempontból helyesen - a részleges érvénytelenséget tette főszabállyá. A részleges érvénytelenség lényege, hogy a szerződés érvénytelen kikötéséhez (részéhez) nem fűződhet joghatás. A részleges érvénytelenség azonban arra nem ad lehetőséget a bíró számára, hogy a szerződésbe más módon beavatkozzon, annak tartalmát akár érvényessé nyilvánítás, akár a régi Ptk. szerinti hatályossá nyilvánítás útján megváltoztassa. Erre a bírónak kizárólag a fogyasztói hitelszerződés teljes érvénytelensége esetén van lehetősége.

Tekintettel arra, hogy az Fhtv. 16. §-ában foglalt tartalmi elemek hiánya miatt a teljes hitelszerződés semmisségének a megállapítása a fogyasztóra nézve - a relatív semmisség szabályának kimondása mellett is - hátrányos, ezért a törvény módosítja az Fhtv. 16. § (5) bekezdését. A módosított tartalmú 16. § (5) bekezdése alapján, ha a törvény 16. §-a szerinti tartalmi kellék hiánya a szerződés létrejöttét nem érinti, akkor a hitelező a szerződésszegéssel okozott károkért való felelősség szabályai szerint köteles megtéríteni a fogyasztónak a kellékhiányból származó kárát. Mindez összhangban áll a kötelmi jog azon alapelvével, amely szerint a szerződés valamely lényeges tartalmi elemének a hiányában a szerződés nem jön létre. Az Fhtv. 16. §-ában felsorolt tartalmi elemek közül több azonban nem tekinthető lényegesnek, így ezeknek a hiánya a szerződés létrejöttére nincs hatással. Ehhez képest, ha egy olyan - lényegesnek nem tekinthető - tartalmi elem hiányzik a fogyasztói hitelszerződésből, amelyet az Fhtv. 16. § (1) bekezdése határoz meg, akkor a szerződés ugyan létrejön a felek között, érvényes is lesz, de a hitelező szerződésszegést követ el a fogyasztóval szemben, így az ebből eredő kárt - a szerződésszegésért okozott károkért való felelősség szabályai szerint - köteles a fogyasztónak megtéríteni.

9. A törvény kimondja, hogy az Fhtv. meghatározott rendelkezéseit a fogyasztói kezességi szerződés kezeseire, valamint a fogyasztói zálogszerződés zálogkötelezettjeire is alkalmazni kell. Valójában két rendelkezés analóg alkalmazására mutatkozott igény a gyakorlatban:

- a szerződéskötést megelőző tájékoztatás kiterjesztése;

- az előtörlesztés lehetőségének biztosítása a biztosítékot nyújtó személyek számára.

Szemben az adóssal, akit a korábbi törvényi rendelkezések alapján a hitelezőnek részletesen kell tájékoztatnia a megkötendő szerződésről, illetve a hitelképességét is meg kell vizsgálnia, a kezessel szemben ilyen elvárásokat a jogszabályok eddig nem támasztottak. A gyakorlatban azonban a kezes sokszor rosszabb helyzetbe kerül, mint a fizetést beszüntető főadós. Emiatt a törvény rendelkezése alapján a hitelező a kezest és a zálogkötelezettet is megfelelően köteles tájékoztatni annak érdekében, hogy ezek a személyek is reális döntést tudjanak hozni a hitelszerződéshez kapcsolódó biztosítéknyújtással kapcsolatban.

Ugyancsak egyértelművé kívánja tenni a törvény azt is, hogy mind a kezest, mind pedig a zálogkötelezettet megilleti a hitel előtörlesztésének a joga. Erre az esetre a felek egymás közötti viszonyát a Ptk. rendezi.

Az Fhtv.-nak a fogyasztói kezességre, illetve a fogyasztói zálogszerződés kötelezettjére vonatkozó szabályai mellett a szerződéses jogviszonyra a Ptk. rendelkezéseit is alkalmazni kell.

10. A törvény lehetővé teszi, hogy az MNB jóváhagyásával a pénzügyi intézmények érdekképviseleti szervei minta üzletszabályzatokat dolgozzanak ki. Ezek alkalmazása nem minősül a versenytörvénybe ütköző magatartásnak. Ennek a rendelkezésnek az a célja, hogy német és osztrák mintára a magyar bankok is azonos üzletszabályzatokat és általános szerződési feltételeket kezdjenek el alkalmazni, amely elősegítené, hogy a fogyasztók könnyebben átláthassák a piacon alkalmazott szerződéses feltételeket.

-----STARTING---POINT---RESZLETES---

Az 1. §-hoz

A Polgári Törvénykönyvről szóló 2013. évi V. törvény (a továbbiakban: Ptk.) a szerződések általános szabályai között rögzíti a felek együttműködési és tájékoztatási kötelezettségét, amely alapján a felek a szerződéskötési tárgyalások alatt, a szerződés megkötésénél, annak fennállása alatt és a szerződés megszüntetése során is kötelesek együttműködni és tájékoztatni egymást a szerződést érintő lényeges körülményekről. Az Fhtv. 1. §-ának kiegészítése a Ptk. és az Fhtv. közötti tájékoztatási kötelezettség összhangjának megteremtésére irányul.

A tájékoztatási kötelezettséggel, valamint az előtörlesztéssel kapcsolatos rendelkezéseket a hitelszerződéshez kapcsolódó fogyasztói kezességi szerződés és fogyasztói zálogszerződés esetén a kezes és a személyes adósnak nem minősülő zálogkötelezett tekintetében külön miniszteri rendeletben meghatározott módon kell alkalmazni.

A 2. §-hoz

A törvény 2. §-a kivételeket állapít meg az Fhtv. egyes rendelkezéseinek alkalmazására vonatkozó kötelezettség alól.

A 3. §-hoz

A törvény új értelmező rendelkezéseket állapít meg a kamatváltoztatási mutató, a kamatfelár és a kamatfelár-változtatási mutató vonatkozásában az egyoldalú kamatmódosítás új szabályainak bevezetése érdekében.

A 4. §-hoz

A tájékoztatási kötelezettségre vonatkozóan a fogyasztói hitelmegállapodásokról és a 87/102/EGK tanácsi irányelv hatályon kívül helyezéséről szóló európai parlamenti és tanácsi 2008/48/EK irányelve határozza meg az alapvető kötelezettségeket, melyet a jogalkotó az irányelvben foglaltaknál részletesebben bont ki. A hitelszerződés megkötését megelőző tájékoztatást illetően a törvény az Fhtv. korábbi 11. §-ában foglaltakkal összhangban állapítja meg a hitelező és a hitelközvetítő kötelezettségeit. Ennek lényege, hogy a fogyasztó olyan helyzetbe kerüljön, hogy képes legyen a különböző ajánlatok összehasonlítására. A rendelkezés célja, hogy a fogyasztó képes legyen felmérni, hogy az igénybe venni kívánt hitel megfelel-e az igényeinek, illetve a pénzügyi teljesítőképességének. A tájékoztatásnak ezért ki kell terjednie a hiteltermékek legfontosabb jellemzőire, a hitelfelvételnek a fogyasztó pénzügyi helyzetére gyakorolt hatására és - a késedelmi kamat, a hitel felmondásának lehetősége és a biztosítékok érvényesítésére is kiterjedően - a fizetési kötelezettség megszegésének jogkövetkezményeire. A felvilágosítás akkor hatékony, ha tömör, informatív, a fogyasztó számára is érthető, áttekinthető tájékoztatást tartalmaz. Ennek érdekében írja elő a törvény - a korábbi szabályozáshoz képest többlet-kötelezettségként - a fogyasztó jövedelmi viszonyaihoz, jövőbeni jövedelem-változásához igazodó törlesztési terhek reprezentatív példákon keresztül történő ábrázolását, amely kiterjed az esetleges további kockázatokra is, mint amit a kamat- és árfolyamkockázat jelent. A fogyasztók előzetes tájékozódásának egyik legfontosabb eszközeként a törvény előírja a hitelező hitelszerződései és jelzáloghitel-szerződései jellemző mintaszövegeinek a honlapján történő közzétételét. Annak érdekében, hogy e rövid, tömör, közérthető tájékoztatás egységes formában és módon történjen, a tájékoztatási kötelezettség további részleteit a felelős miniszter rendeletben határozza meg.

A fogyasztó számára - papír alapon vagy tartós adathordozón - átadandó, az Fhtv. melléklete szerinti formanyomtatvány adattartalmát az egyoldalú kamatmódosítás megújuló szabályainak megfelelően egészítette ki a jogalkotó. Így a tájékoztatás-nyújtásnak az értelmező rendelkezéseknél bemutatott kamatfelár, kamatváltoztatási vagy kamatfelár-változtatási mutatóra is ki kell terjednie.

Ha a fogyasztó a számára megismerhetővé vált hitelek közül megjelöli az általa előnyben részesített hitel jellemzőit, az ehhez kapcsolódó THM-ről és a fogyasztó általa fizetendő teljes összegről a hitelező és a hitelközvetítő köteles további konkrét tájékoztatást nyújtani, ahogy konkretizálni kell a hitel lehívásának módja szerint változó ellenszolgáltatásokat jellemző THM-et is.

A hitelközvetítő kötelezettségei kiegészülnek a hitelező felé fennálló tájékoztatási többlet-feladattal, tekintettel arra, hogy a fogyasztó által a hitelközvetítőnek fizetendő díj-, költség- és egyéb fizetési kötelezettség mértékéről a teljes hiteldíj mutató számítása céljából a hitelezőt informálnia kell.

A tájékoztatás tényleges megtörténtét a fogyasztó az Fhtv. melléklete szerinti formanyomtatvány aláírásával igazolja. Elektronikus úton történő szerződéskötés esetén a tájékoztatás és annak igazolása alakiságaira is az elektronikus forma irányadó.

Tartalmilag változatlanul tartja fenn a törvény az Fhtv. korábbi 10. §-ának rendelkezését, amikor a hitelszerződés tervezetének díj-, költség- és egyéb fizetési kötelezettség-mentesen történő rendelkezésre bocsátását írja elő a hitelező szerződéskötési szándékának fennállása esetén.

A távközlő eszköz útján kötött hitelszerződésekkel kapcsolatos tájékoztatási kötelezettségre vonatkozóan a törvény csak annyiban tartalmaz módosítást, amennyiben ezt a tájékoztatási kötelezettség tartalmát meghatározó §-okra való utalások igénylik. Ugyanígy változnak a fizetési számlához kapcsolódó hitelkeret-szerződés telefonon történő megkötésének és az arra vonatkozó tájékoztatásnak a szabályai.

Speciális szabályokat állapít meg a törvény a jelzáloghitel ingatlanra vonatkozó pénzügyi lízing igénylése esetére, miután a szerződés tervezetét a fogyasztó erre irányuló kérése hiányában is hét nappal a szerződéskötést megelőzően a rendelkezésére kell bocsátani, e kötelezettség, valamint a tájékoztatási kötelezettség és annak igazolása azonban elektronikus úton is teljesíthető.

Az 5. §-hoz

A felsorolásban szerepelnek olyan tájékoztatási adatok, amelyek elmaradása esetén a jogalkotói cél az - ha egyébként a hiányosság nem érinti a szerződés lényeges tartalmát -, hogy a szerződés ne minősüljön semmisnek, hanem ha a szerződés egyébként létrejött, a kellékhiány - azaz az irányelvben előírt formai és tartalmi követelmények nem teljesítése - szerződésszegésnek minősüljön. A felek egymás irányában fennálló együttműködési és tájékoztatási kötelezettsége körében a szerződéskötés során elkövetett gondatlanságért teszi szerződési alapon felelőssé a rendelkezés a hitelezőt. Ez megteremti a Ptk. 6:62. §-ával való összhangot is.

A 6. §-hoz

A fogyasztói hitelek vonatkozásában a törvény átemeli a Hpt. 265. §-ában foglalt - a fogyasztói hitelekre irányadó THM-maximumra vonatkozó - szabályokat az Fhtv. rendelkezései közé.

A szerződés egyoldalú módosításával kapcsolatban - összhangban Hpt. korábbi és hatályos szabályaival - a törvény kimondja, hogy a fogyasztó számára hátrányosan kizárólag a szerződés alábbi tartalmi elemei módosíthatók egyoldalúan: a hitelkamat, a kamatfelár, a költség és a díj. Egyéb feltétel egyoldalúan, a fogyasztó számára hátrányosan nem módosítható. A hitelező egyoldalú szerződésmódosítási jogát a szerződésben külön is rögzíteni kell. A hitelező az egyoldalú szerződésmódosítás jogát a szerződésben rögzített feltételek szerint jogosult gyakorolni. Semmis az a szerződéses kikötés, amely a szerződés egyoldalú módosítására vonatkozóan meghatározott követelményeknek nem felel meg.

Az Fhtv. módosítása az egyoldalú módosítás lehetőségét futamidőhöz kötötten szabályozza. Ez azt jelenti, hogy eltérő szabályok irányadóak a 3 évnél rövidebb futamidejű hitelekre, valamint a 3 évnél hosszabb futamidejű hitelekre. A legfeljebb 3 éves futamidejű hitelek két típusát különbözteti meg a törvény: fix kamatozású hitelek és referencia-kamatlábhoz kötött hitelek.

Fix kamatozású hitelek esetén a teljes futamidő alatt kamatemelésre nem kerülhet sor. Referencia-kamatlához kötött hitelek esetén a kamatláb (pl. BUBOR, LIBOR) változhat, ez azonban automatikus változásnak minősül, vagyis nem egyoldalú szerződésmódosítás. A törvény azt is előírja, hogy a referencia-kamatlábat a Magyar Nemzeti Bank (a továbbiakban: MNB) honlapján közzé kell tenni. A referencia-kamatlábhoz kötött hitelek esetén a kamatszint másik összetevője a kamatfelár, amelynek fixnek kell lennie, vagyis a futamidő alatt ez nem változtatható meg. Mindez azt jelenti, hogy a 3 évnél rövidebb futamidejű hitelek esetén egyoldalú szerződésmódosításra a fogyasztó számára hátrányos módon nem kerülhet sor.

A törvény a 3 évnél hosszabb futamidejű szerződések esetén is két kategóriát különböztet meg egymástól: referencia-kamatlábhoz kötött hitel, valamint változó kamatozású, legalább 3 éves kamatperiódusokban rögzített hitel. A referencia-kamatlábhoz kötött hitelek esetén a referencia kamatláb természetesen változhat, ez azonban nem minősül egyoldalú szerződésmódosításnak. A kamatfelár - szemben a 3 évnél rövidebb futamidejű szerződésekkel - szintén változhat. Ennek azonban az a feltétele, hogy a hitelező legalább 3 éves kamatperiódusokban előre rögzítse a kamatfelárat. A kamatfelár tehát csak a kamatperiódus letelte után módosítható egyoldalúan. További feltétel, hogy a hitelező a szerződésben egy kamatfelár-változtatási mutatót határozzon meg, amelyről a hitelfelvevőt a szerződéskötést megelőzően tájékoztatni kell.

A változó kamatozású hiteleknél a kamatszint ugyancsak a legalább 3 éves kamatperiódus elteltével módosítható. További feltétel egy kamatváltoztatási mutató, vagyis egy objektív index meghatározása. A hitelező ez alapján a közzétett és a hitelszerződésben is rögzített kamatváltoztatási mutató alapján jogosult egyoldalúan a kamatperiódus letelte után a szerződéses kamatot módosítani. A kamatváltoztatási mutató a hitelezés refinanszírozási költségeihez és a hitel nyújtásához kapcsolódó viszonyszám. További feltétel, hogy kívül álljon a hitelező üzleti körén és a hitelező által előre nem látható, tőle független, általa el nem hárítható körülményekben bekövetkező változást fejezzen ki. A kamatváltoztatási mutatóra a hitelezőnek nincs semmilyen ráhatása.

A hitelszerződésben a kamatszint, illetve a kamatfelár a teljes futamidő alatt legfeljebb 5 alkalommal módosítható.

A hitelező az általa alkalmazni kívánt egy vagy több kamatváltoztatási mutatót, a kamatfelár-változtatási mutatót, valamint a referencia kamatlábat köteles az MNB-nek bejelenteni. Az MNB ezeket az adatokat a honlapján a bejelentéstől számított 30 napon belül közzéteszi. Az MNB kizárólag a közzététel elutasításáról hoz külön határozatot, amely ellen közigazgatási úton van helye jogorvoslatnak.

A hitelező a kamaton kívül a díjat és a költséget is módosíthatja egyoldalúan, a fogyasztó számára hátrányosan. A törvény ezzel kapcsolatban azt mondja ki, hogy a hitelező csak a szerződésben tételesen meghatározott költséget módosíthat. A módosításnak arányosnak kell lennie a költség növekedésével. Ehhez hasonlóan a díjakat is tételesen rögzíteni kell a szerződésben (ez alól csak a hitelfolyósítási díj, a hitelkeret rendelkezésre tartásával kapcsolatos díj, valamint az előtörlesztési díj kivétel, amelyek a hitelező százalékosan határozhat meg). Díjat a hitelező legfeljebb a KSH által közzétett előző évi éves fogyasztói árindex mértékével emelhet. A költséget és a díjat a hitelező évente egy alkalommal, április 1-jei hatállyal módosíthat. A törvény azt is kimondja, hogy költségek és díjak csak forint összegben állapíthatóak meg.

Az egyoldalú kamat-, költség- és díjemelésekkel kapcsolatban a törvény kimondja, hogy a fogyasztó késedelmes teljesítése esetén a késedelem időtartamára a hitelező legfeljebb olyan mértékű késedelmi kamatot számíthat fel a fogyasztóval szemben, amely nem haladhatja meg a hitelszerződésben kikötött ügyleti kamat másfélszeresét (150%-át) + legfeljebb 3%-ot. A törvény ugyanakkor egy másik felső korlátot is megállapít, amely alapján a késedelmi kamat nem haladhatja meg a teljes hiteldíjmutató (THM) a törvény 17/A. §-ában meghatározott mértékét.

A 7. §-hoz

A törvény a hitel kamatfeltételeinek módosításával kapcsolatban általános szabályként rögzíti, hogy az új kamatperiódusban alkalmazott kamat vagy kamatfelár mértékéről, illetve a törlesztőrészleteket illető módosításokról a hitelező a fogyasztót a kamatperiódus lejártát megelőző legalább 90 nappal köteles tájékoztatni. Költség- és díjmódosítás esetén e tájékoztatást a módosítás hatálybalépését megelőzően legalább 30 nappal kell nyújtani. A tájékoztatást papíron vagy más tartós adathordozón, azonosított elektronikus úton kötött hitelszerződés esetén ugyanilyen - azonosított elektronikus úton - kell a tájékoztatást is közölni. Az elektronikus úton történő tájékoztatás valamennyi elektronikus kereskedelmi szolgáltatás nyújtása esetén kötelező.

Speciális szabályok vonatkoznak az állami kamattámogatással nyújtott hitelek kamatának, díjának vagy költségének egyoldalú módosítására vonatkozóan, e termék esetén a módosítás hatálybalépését megelőzően legalább 15 nappal, hirdetményben kell a fogyasztót tájékoztatni.

Referencia-kamatlábhoz kötött hitelkamat esetén a feleknek lehetősége van megállapodni abban, hogy a hitelező tájékoztatási kötelezettségének a honlapján keresztül vagy az ügyfelek számára nyitva álló helyiségében kifüggesztett tájékoztatás útján tegyen eleget.

A 8. §-hoz

A törvény rögzíti, hogy ha a hitelszerződésben meghatározott kamatperiódus lejárta után a kamat, illetve a kamatfelár mértéke az újabb kamatperiódusban a fogyasztóra hátrányosan változik, a fogyasztó jogosult a hitelszerződés költség- és díjmentes felmondására. A felmondást a fogyasztónak a kamatperiódus lejártát megelőző 60 nappal kell közölnie a hitelezővel és a fennálló tartozását legkésőbb a kamatperiódus utolsó napján kell a hitelező részére teljesíteni.

A felmondás gyakorlásának feltétele, hogy a hitelező a kamatperiódus lejártát megelőző legalább 90 nappal tájékoztassa a fogyasztót az új kamatperiódusban alkalmazott kamat és kamatfelár mértékéről.

Az ingyenes felmondási jog nem érinti a fogyasztónak az előtörlesztéshez való jogát. Az előtörlesztési jog a fogyasztót a kamatperiódus alatt is megilleti, meg kell azonban térítenie a hitelező ezzel kapcsolatos költséget. Az előtörlesztéssel kapcsolatos költségeket az irányelv maximalizálja: nem jelzáloghitelek esetén ez nem haladhatja meg az előtörlesztett összeg 1%-át, jelzáloghitelek esetén pedig a 2,5%-át.

A törvény kimondja, hogy meghatározott rendelkezéseit a fogyasztói kezességi szerződés kezeseire, valamint a fogyasztói zálogszerződés zálogkötelezettjeire is alkalmazni kell. Valójában két rendelkezés analóg alkalmazására mutatkozott igény a gyakorlatban, egyrészt a szerződéskötést megelőző tájékoztatás kiterjesztése, másrészt az előtörlesztés lehetőségének biztosítása a biztosítékot nyújtó személyek számára.

Szemben az adóssal, akit a korábbi törvényi rendelkezések alapján a hitelezőnek részletesen kell tájékoztatnia a megkötendő szerződésről, illetve a hitelképességét is meg kell vizsgálnia, a kezessel szemben ilyen elvárásokat a jogszabályok eddig meg támasztottak. A gyakorlatban azonban a kezes sokszor rosszabb helyzetbe kerül, mint a fizetést beszüntető főadós. Emiatt a törvény új rendelkezése alapján a hitelező a kezest és a zálogkötelezettet is megfelelően köteles tájékoztatni annak érdekében, hogy ezek a személyek is reális döntést tudjanak hozni a hitelszerződéshez kapcsolódó biztosítéknyújtással kapcsolatban. Ennek a tájékoztatásnak a részletszabályait rendeleti szinten kell meghatározni.

Ugyancsak egyértelművé teszi a törvény azt is, hogy mind a kezest, mind pedig a zálogkötelezettet megilleti a hitel előtörlesztésének a joga. Erre az esetre a felek egymás közötti viszonyát a Ptk. rendezi.

A 9. §-hoz

A törvény a fogyasztói érdekek fokozott védelme érdekében a Hpt. 267. §-ában, valamint a 271. § (4) és (5) bekezdésében foglalt szabályokat átemeli az Fhtv. rendelkezései közé.

A 10. §-hoz

A rendelkezés egyrészről azt a célt szolgálja, hogy a hitel folyósításával közvetlen összefüggésben felmerült költségeket csak viszonylag kis összegben lehessen díjként érvényesíteni, ami nem lehet magasabb a folyósított összeg 1%-ánál, de legfeljebb 200 000 Ft-nál. Másrészről meghatározza a hitelező által megállapítható hitelkeret rendelkezésre tartásával összefüggésben megállapítható díj maximális mértékét.

A 11. §-hoz

A törvény lehetővé teszi, hogy az MNB jóváhagyásával a pénzügyi intézmények érdekképviseleti szervei minta-üzletszabályzatokat dolgozzanak ki. Ezek alkalmazása nem minősül a versenytörvénybe ütköző magatartásnak. Ennek a rendelkezésnek az a célja, hogy német és osztrák mintára a magyar bankok is azonos üzletszabályzatokat és általános szerződési feltételeket kezdjenek el alkalmazni, amely elősegíti, hogy a fogyasztók könnyebben átláthassák a piacon alkalmazott szerződéses feltételeket.

A 12. §-hoz

A törvény felhatalmazást ad a pénz-, tőke- és biztosítási piac szabályozásáért felelős miniszternek a módosított Fhtv. szerinti egyes tájékoztatási kötelezettségek részletszabályainak megállapítására.

A 13. §-hoz

Az Fhtv. módosítása felveti a már meglévő szerződésekkel kapcsolatos jogi helyzet rendezését. Ezzel összefüggésben a törvény 2015. február 1. napjával kezdődő hatállyal teszi kötelezővé a hitelezők számára, hogy Általános Szerződési Feltételeiket, illetve az ezt magukba foglaló üzletszabályzataikat módosítsák. A törvény előírja, hogy e módosítás a felek külön jogcselekménye nélkül a törvény hatálybalépésekor fennálló szerződések részévé válik, a szerződés megváltozott tartalmáról azonban a fogyasztót egyedileg tájékoztatni kell.

A törvény meghatározza továbbá azokat az átmeneti szabályokat, amelyeket a szerződés egyoldalú módosításával kapcsolatos előírások alkalmazása szükségessé tesz. A fogyasztói kölcsönszerződésekben az érvénytelen egyoldalú szerződésmódosítást lehetővé tevő rendelkezések kérdéskörének rendezése nem e törvény tárgya; a törvény átmeneti rendelkezése ezért az érvényes, egyoldalú szerződésmódosítást lehetővé tevő rendelkezésekre vonatkozik [33. § (8) bekezdés].

A 14. §-hoz

Az Fhtv. 3. mellékletének módosításával a törvény rögzíti, hogy a fogyasztó részére jelzáloghitel igénylése esetén is tájékoztatást kell nyújtani a kamatfelár, kamatváltoztatási vagy kamatfelár-változtatási mutatóról, amennyiben az alkalmazásra kerül.

A 15. §-hoz

A törvény módosítja a központi hitelinformációs rendszerről szóló 2011. évi CXXII. törvényt, kiegészítve az elektronikus úton történő tájékoztatás szabályaival, rögzítve, hogy mely feltételek betartása esetén adható meg a tájékoztatás ilyen módon.

A 16. §-hoz

A törvény 16. §-a a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvényben rögzített elszámolás szabályairól és egyes egyéb rendelkezésekről szóló 2014. évi XL. törvény (a továbbiakban: elszámolási törvény) egyes rendelkezéseit módosítja.

(1) bekezdéshez

A törvény kiegészíti az elszámolási törvény 4. § (4) bekezdését oly módon, hogy lehetővé teszi a túlfizetés összegének csökkentését és meghatározza annak mértékét arra az esetre, ha a kamat, költség vagy díj mértékének egyoldalú szerződésmódosítás eredményeképpen történt csökkentésére jogszabály kötelező előírása alapján, illetve a kamat emelésével egyidejűleg került sor. Méltányos ugyanis, hogy ezeket a körülményeket az elszámolásra köteles pénzügyi intézmény a túlfizetést csökkentő kedvezményként figyelembe vehesse.

(2) bekezdéshez

A törvény kiegészíti az elszámolási törvény 5. § (2) bekezdését annak érdekében, hogy hátralékos teljesítés esetén a túlfizetés előtörlesztésként történő figyelembevétele a következő esedékesség időpontjához igazítva történjen, mivel a törlesztőrészlet számításának logikája ezt az alkalmazkodást igényli.

Az egyes fogyasztói szerződések egyedi körülményeire tekintettel indokolt lehetővé tenni azt, hogy a pénzügyi intézmény az elszámolásra előírt sorrendtől egyoldalúan eltérhessen a fogyasztó javára. Ezért módosul az elszámolási törvény 5. § (3) bekezdése.

(3) bekezdéshez

A törvény az elszámolási törvény 5. §-át (8) és (9) bekezdéssel egészíti ki. Ezen rendelkezések célja egyrészről annak egyértelmű rögzítése, hogy a túlfizetés fogyasztói követelésként történő elszámolása során mely díjakat és költségeket kell figyelembe venni; másrészről a hitelkiváltás esetére speciális szabályok előírása. Hitelkiváltás esetén nem lenne méltányos, ha a pénzügyi intézmény részéről az általa korábban megsegített fogyasztó számára úgy kerülne sor kifizetésre, hogy a fogyasztónak közben még korábbi kölcsönéből tartozása áll fenn a pénzügyi intézménnyel szemben. A fogyasztó számára is kedvezőbb ez a megoldás, melynek révén havi törlesztőrészlete csökken.

(4) bekezdéshez

A törvény az elszámolási törvény 6. § (5) bekezdésének módosításával és kiegészítésével - a Magyar Nemzeti Bank rendeletére történő utalás helyett - naptári napra hivatkozással állapítja meg az elszámolás fordulónapját; valamint a jogalkalmazást segítendő, kifejezett rendelkezést tartalmaz arra nézve, hogy a fogyasztói kölcsönszerződés adósa személyében bekövetkezett alanyváltozás esetén kivel szemben terheli a pénzügyi intézményt az elszámolási kötelezettség.

(5) bekezdéshez

A törvény módosítja az elszámolási törvény 7. § (1) bekezdését, mivel nem indokolt az elszámolás két különböző időpontra történő elkészítése, mert az engedményezés időpontjára történő számítás magában foglalja a felmondásig terjedő időszakra és a felmondástól az engedményezés időpontjáig terjedő időszakra vonatkozó fogyasztói követelés összegét. Az elszámolási kötelezettségnek az engedményezés időpontjára vonatkoztatott teljesítésével a jogalkotó által elérni kívánt cél teljesíthető, ugyanis a szabályozott esetben a szerződés felmondással történő megszüntetése megelőzi az engedményezést.

(6) bekezdéshez

A törvény az elszámolási törvény 7. § (2) bekezdését nyelvtanilag pontosítja, annak érdekében, hogy egyértelmű legyen, hogy az elszámolást a fogyasztó a követeléskezelőtől (és nem más személytől) igényelheti.

(7) bekezdéshez

A törvény az elszámolási törvény 7. § (3) bekezdését kiegészítve együttműködési kötelezettséget ír elő az érintettek számára annak érdekében, hogy a fogyasztói kölcsönszerződés alapján fennálló követelés - esetlegesen több egymást követő alakalommal történt - engedményezése esetén, az az elszámolásra köteles pénzügyi intézmény és a követeléskezelők az elszámolási törvény szerinti őket megillető jogokat gyakorolni, kötelezettségeiket teljesíteni tudják.

(8) bekezdéshez

A körültekintő lakossági hitelezés feltételeiről és a hitelképesség vizsgálatáról szóló 361/2009. (XII. 30.) Korm. rendelet lehetővé tette, hogy a hiteladósok lejárt vagy egyébként az adós számára kedvezőbben finanszírozható hiteleinek összevonását egyetlen hitelnyújtónál. A törvény szerinti módosítás az elszámoláshoz kapcsolódóan bizonyos feltételek mellett - az adós természetes személy, a vele szemben fennálló követelés jogosultja a jelzálog-hitelintézettel összevont alapú felügyelet hatálya alá tartozik, illetve az adósnak a jelzálog-hitelintézet korábban jelzáloghitelt nyújtott - lehetővé teszi az adós tartozásainak konszolidálását.

(9) bekezdéshez

Az elszámolási törvény 5. § (5) bekezdése szerint az elszámolásra köteles pénzügyi intézmény az elszámolás során - a szerződéskötés érdekében adott kedvezmények kivételével - a fogyasztói követelés összegéből jogosult levonni az adott időszakban nyújtott kedvezményt, a kedvezmény felmerülésének időpontját figyelembe véve. E szabályokat azzal az eltéréssel kell alkalmazni, hogy a pénzügyi intézmény a gyűjtőszámlahitelhez kapcsolódóan adott kedvezményt csak azt követően érvényesítheti, hogy a fogyasztói követelést a gyűjtőszámlahitel terhére már nem lehet elszámolni.

(10) bekezdéshez

Az elszámolási törvény 16. §-át azzal egészíti ki, hogy amennyiben a pénzügyi intézmény bármely adós, kezes vagy zálogkötelezett részére az elszámolást nem köteles közvetlenül megküldeni, az adós, a kezes vagy a zálogkötelezett kérheti, hogy az elszámolás másolatát a pénzügyi intézmény a részére tájékoztatásul küldje meg.

(11) bekezdéshez

A törvény az elszámolási törvényt új 12/A. §-sal kiegészítve megállapítja az elszámolás eltérő szabályait az áthidaló kölcsönnel érintett fogyasztói kölcsönszerződések vonatkozásában. Figyelemmel arra, hogy az áthidaló kölcsön sok tekintetben a gyűjtőszámla hitelhez hasonló módon lett szabályozva, indokolt, hogy a szabályozás ezen részben is a gyűjtőszámla hitelhez hasonló módon valósuljon meg.

(12) bekezdéshez

A törvény az elszámolási törvény 13. §-ának módosításával egyszerűsíti és átláthatóbbá teszi a pénzügyi intézmény elszámolási kötelezettségének ütemezésére, időpontjára vonatkozó szabályokat.

(13) bekezdéshez

Az elszámolási törvény 17. § (1) bekezdése módosításának, illetve új (1a) bekezdéssel való kiegészítésének célja, hogy azokban az esetekben, amikor a fogyasztónak a fogyasztói kölcsönszerződés teljesítésére irányuló kötelezettsége már megszűnt, és az elszámolás eredményeként a pénzügyi intézménynek - a szerződésből eredő kötelezettségeit már teljesített - fogyasztó felé fizetési kötelezettsége keletkezik, annak teljesítésére mielőbb sor kerüljön. Ezt hivatott szolgálni az a rendelkezés, hogy amennyiben a fogyasztó az elszámolásra köteles pénzügyi intézménynél fizetési számlával rendelkezik, a javára fizetendő összeget e fizetési számlán kell jóváírni; továbbá az a rendelkezés, amely a jóváírás, illetve a másik pénzügyi intézménynél kezelt számlára történő átutalás határidejét meghatározza.

(14) bekezdéshez

A törvény pontosítja az elszámolási törvény 18. § (3) bekezdés a) pontjában szereplő kézbesítési vélelmet, tekintettel arra, hogy a posta a rá vonatkozó jogszabályok és általános szerződési feltételei értelmében a hivatalos iratnak nem minősülő küldemények címzett részére történő kézbesítését csak egy alakalommal kísérli meg.

(15)-(16) bekezdéshez

A törvény módosítja az elszámolási törvény panaszkezelésre vonatkozó 20. §-át és kiegészíti annak 21. §-át. Az elszámolással kapcsolatos panaszok esetén az ügyek természete, várható nagy tömege, a bizonyíthatóság szempontjai megkívánják, hogy a panaszok benyújtására - a Hpt.-től eltérően, mely lehetővé teszi a panasz szóban (személyesen, telefonon) történő benyújtását - kizárólag írásban kerülhessen sor. A törvény az ügyek várható bonyolultságára és egyidejűleg jelentkező, valószínűsíthetően nagy tömegére tekintettel, méltányos határidőt állapít meg az elszámolásra köteles pénzügyi intézmények számára a panaszügyek elintézésére.

(17) bekezdéshez

Az elszámolási törvény 27. § (1) bekezdése szerint a Pénzügyi Békéltető Testület döntésével szemben kezdeményezhető nemperes eljárásra a fogyasztó lakóhelye szerint illetékes törvényszék székhelyén működő járásbíróság illetékes. A Fővárosi Törvényszék illetékességi területén a Pesti Központi Kerületi Bíróság eljárását indokolt előírni.

(18) bekezdéshez

Az elszámolás, illetve a Pénzügyi Békéltető Testület döntése vitatása esetén a bíróság a polgári nemperes eljárásban a Pénzügyi Békéltető Testület eljárása során rendelkezésre állt iratok és adatok mellett - amennyiben ilyen program rendelkezésre áll - a Magyar Nemzeti Bank által jóváhagyott ellenőrző segédprogramot is alkalmazva döntsön.

(19) bekezdéshez

Az egységes jogértelmezés és jogalkalmazás elősegítése érdekében az elszámolási törvény 37. § (1) bekezdésének módosítása pontosítja az érvénytelenség jogkövetkezményeinek levonására irányuló kérelem tartalmi elemeire vonatkozó előírásokat.

(20) és (22) bekezdéshez

A törvény a szövegpontosítás, a jogértelmezés segítése, és a polgári perrendtartásról szóló 1952. évi III. törvénnyel (a továbbiakban: Pp.) való összhang biztosítása érdekében módosítja az elszámolási törvény 37. § (3) bekezdését és 39. §-át, azzal, hogy elhagyja a keresetváltoztatásra utaló szövegrészt, figyelemmel arra, hogy a Pp. 146. § d) pontja alapján nem keresetváltoztatás az, ha megállapítás helyett teljesítést követel a fél. Emellett a 39. § módosítása az eljárás megszüntetésére vonatkozó szabályozás mellett feltünteti a keresetlevél idézés kibocsátása nélküli elutasítására vonatkozó rendelkezést is, mivel előfordulhat, hogy az eljárás felfüggesztésére akkor került sor, amikor a keresetlevél az alperes számára még nem került megküldésére.

(21) bekezdéshez

A törvény az elszámolási törvény 38. §-ának módosításával meghatározza, hogy a felfüggesztett polgári eljárások mikor folytatódhatnak. Erre akkor kerülhet sor, ha a pénzügyi intézmény és a fogyasztó közötti elszámolás megtörtént, és az elszámolással kapcsolatban sem a pénzügyi intézmény, sem a fogyasztó további jogorvoslatot nem érvényesít, azaz az elszámolás felülvizsgáltnak tekintendő.

(23) bekezdéshez

A törvény pontosítja elszámolási törvény 41. § (9) bekezdésének a szövegét, és egyértelművé teszi, hogy a bekezdésben foglalt rendelkezés arra az esetre vonatkozik, amikor a pénzügyi intézmény a fogyasztóval történő elszámolását bejelentette a bíróságnak, közjegyzőnek, de a bejelentés a beérkezésekor a végrehajtható okirat kiállítása még nem történt meg, azaz a végrehajtás elrendelésére még nem került sor.

(24) bekezdéshez

A törvény az elszámolási törvény 41. §-ának kiegészítésével rögzíti, hogy ha az elszámolás adós részére történő bejelentésének megküldésekor a végrehajtás elrendelésére már sor került, a végrehajtó munkadíja az elszámolás alapján végrehajtandó főkövetelést, járulékot és költséget magában foglaló együttes összeghez igazodik, ha az így megállapított végrehajtási ügyérték alacsonyabb, mint a végrehajtható okiratban feltüntetett főkövetelést, járulékot és költséget magában foglaló együttes összeg. Ezzel a törvény biztosítja, hogy a munkadíj meghatározásának alapja az az összeg legyen, amelyre a végrehajtási eljárás ténylegesen folyik. Pontosan rögzíti, hogy az elszámolással érintett azon fogyasztói kölcsönszerződések esetében, amelyek tekintetében végrehajtás van folyamatban, a végrehajtó részére munkadíjként, illetve behajtási jutalékként mekkora összeget kell megfizetni

(25) bekezdéshez

A törvény az elszámolási törvény 37. és 41. §-ait érintő szövegpontosításokat tartalmaz.

A 17. §-hoz

A módosítás koherenciás jellegű. Célja, hogy a távértékesítés keretében kötött pénzügyi ágazati szolgáltatási szerződésekről szóló 2005. évi XXV. törvényben az Fhtv.-re vonatkozó merev hivatkozásokat módosítsa összhangban az Fhtv.-nek a jelen törvény általi módosításával.

A 18. §-hoz

A hitelintézetekről és a pénzügyi vállalkozásokról szóló 2013. évi CCXXXVII. törvény egyes - a törvénynek az Fhtv. módosítására vonatkozó rendelkezéseire tekintettel okafogyottá váló - fogyasztói szerződésre vonatkozó egyes rendelkezéseinek, valamint a 2014. évi XXXVIII. törvény egyes rendelkezéseinek hatályon kívül helyezésére vonatkozó rendelkezéseket tartalmaz.

-----STARTING---POINT---VEGE---

A 19. §-hoz

A törvény a hatálybaléptetésre vonatkozó rendelkezéseket tartalmazza.