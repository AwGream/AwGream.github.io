2019. évi LXXVIII. törvény végső előterjesztői indokolása

a magyar-szlovén államhatár új, 2018. évi határokmányainak kihirdetéséről

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján kerül közzétételre.

Az államhatárt, az államhatár vonalának megállapítását tartalmazó egyes nemzetközi szerződések és határokmányok kihirdetéséről szóló 2009. évi XII. törvénnyel (a továbbiakban: 2009. évi XII. törvény) kihirdetett, a Magyar Népköztársaság Kormánya és a Jugoszláv Szocialista Szövetségi Köztársaság Képviselő-házának Végrehajtó Tanácsa között a magyar-jugoszláv államhatáron a határvonal és a határjelek felújítására, megjelölésére és karbantartására Belgrádban, 1983. október 20. napján létrejött Egyezmény (a továbbiakban: Jugoszláv Határszerződés) - amelyet a Szlovén Köztársaság jogutódlással átvett - 9. cikk (1) bekezdése szerint a Szerződő Felek a határvonalat minden szakaszon öt évenként közösen ellenőrzik és elvégzik a határjelek felújítását, karbantartását, szükség szerint a határvonal kiegészítő megjelölését.

A Jugoszláv Határszerződés 11. cikke alapján létrehozott Magyar-Szlovén Vegyesbizottság (a továbbiakban: Vegyesbizottság) a 4. cikk (1) bekezdésével összhangban, az államhatár 2017. évben befejeződött újfelmérése alapján az alábbi új határokmányokat dolgozta ki:

a) Határleírás 2018,

b) Koordinátajegyzék 2018 és

c) Határtérkép 2018.

A Vegyesbizottság ezen új, 2018. évi határokmányokban (a továbbiakban: Határokmányok) dokumentálta az 1981. évi eredeti határokmányokban megállapított hibák helyesbítését, valamint a határvonalban és annak megjelölésében az 1981-2017. évek között bekövetkezett kiegészítéseket és módosításokat, amelyeket a Szerződő Felek jogszabályainak megfelelően jóvá kell hagyni, amiről tájékoztatják egymást. Az új határokmányok tartalmazzák továbbá a 2016. évi XXVIII. törvénnyel kihirdetett, a Magyarország és a Szlovén Köztársaság között a Lendva-patak vízgazdálkodási szabályozása következtében az államhatár megváltoztatásáról szóló szerződésben jóváhagyott új határvonal megjelölésével kapcsolatos valamennyi változást és kiegészítést.

A Jugoszláv Határszerződés 12. Cikk (1) bekezdés h) pontja szerinti felhatalmazásra tekintettel a 2017. évben befejeződött újfelmérés alapján modern technológiával teljesen új határokmányok készültek. A Határokmányok nem minősülnek nemzetközi szerződésnek, azonban az államhatárról szóló 2007. évi LXXXIX. törvény (a továbbiakban: Áhtv.) 1. § (3) bekezdése értelmében nemzetközi szerződésként törvényben kell azokat kihirdetni.

A magyar joggyakorlat ismeri és alkalmazza a nemzetközi szerződésnek nem minősülő dokumentumok esetében is - a dokumentum sajátosságainak figyelembevételével - a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) szerinti kihirdetési eljárást. A Határokmányok kötelező hatályának elismerésére az Nsztv. 8. §-a szerinti - a kötelező hatály elismerésére adott felhatalmazást követő - eljárás szabályait megfelelően alkalmazni kell.

A „Magyar-szlovén államhatár határleírás 2018” című dokumentum Bevezetője szerint a felek a jóváhagyásról diplomáciai jegyzékváltás útján értesítik egymást, és a Határokmányok a későbbi jegyzék kézhezvételét követő harmincadik napon lépnek hatályba. Erre tekintettel a Határokmányok vonatkozásában alkalmazni kell az Nsztv. 10. § (4) bekezdés szerinti feltételes hatálybaléptetésre vonatkozó szabályt.

A Vegyesbizottság - az új Határokmányok elkészítése mellett - a Jugoszláv Határszerződés 15. Cikk (5) bekezdése alapján elkészítette a magyar-szlovén államhatáron a határvonal és a határjelek felújításának és karbantartásának

2014-2017. évi munkálatairól szóló Zárójegyzőkönyvet (a továbbiakban: Zárójegyzőkönyv) is. A Zárójegyzőkönyv a Jugoszláv Határszerződés 15. Cikk (5) bekezdése alapján készült dokumentum, amely a Jugoszláv Határszerződés 9. Cikke szerint a határvonal öt évenként közös ellenőrzésének és a határjelek felújításának, karbantartásának, szükség szerint a határvonal kiegészítő megjelölésének elvégzését tanúsítja.

Az Áhtv. 1. § (5) bekezdése szerint a határvonalnak a határokmány felvételét követően a természeti környezet megváltozása miatt bekövetkezett módosulásait, valamint a határvonal megváltozásával nem járó esetben határjel elhelyezését, megszüntetését és elhelyezésének megváltozását az érintett szomszédos állammal együttesen készített jegyzőkönyvben vagy más okiratban (a továbbiakban együtt: határjegyzőkönyv) kell rögzíteni, amelyet a határrendészetért felelős miniszter rendelettel hagy jóvá.

A Zárójegyzőkönyv mint határjegyzőkönyv jóváhagyása tehát az Áhtv. 1. § (5) bekezdése szerint, illetve 16. § (6) bekezdésében foglalt felhatalmazó rendelkezés alapján a határrendészetért felelős miniszter által kiadott miniszteri rendeletben történik.

-----STARTING---POINT---RESZLETES---

Részletes indokolás

Az 1. §-hoz

A Javaslat 1. §-a a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza a Határokmányok kötelező hatályának elismerésére adott országgyűlési felhatalmazást.

A 2. §-hoz

A Határokmányok kihirdetéséről szóló rendelkezés.

A 3. §-hoz és a Mellékletekhez

A Határokmányok hiteles szövegét tartalmazza az Nsztv. 10. § (1) bekezdés b) pontja alapján. A Határokmányok a technikai beillesztés nehézségei miatt külön digitális mellékletben állnak rendelkezésre.

A 4. §-hoz

Hatályba léptető rendelkezés. A „Magyar-szlovén államhatár határleírás 2018” című okmány Bevezető része szerint a Vegyesbizottság küldöttségei az új határokmányokat az illetékes szerveik elé terjesztik jóváhagyásra. A jóváhagyásról a Felek diplomáciai jegyzékváltás útján értesítik egymást. A határokmányok a későbbi jegyzék kézhezvételét követő harmincadik napon lépnek hatályba.

Az 5. §-hoz

A törvény végrehajtásáról a határrendészetért felelős miniszter és a térképészetért felelős miniszter gondoskodik.