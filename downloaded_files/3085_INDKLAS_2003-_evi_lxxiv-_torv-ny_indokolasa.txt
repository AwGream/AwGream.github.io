2003. évi LXXIV. törvény indokolása

a Bolgár Köztársaság Közép-európai Szabadkereskedelmi Megállapodáshoz történő csatlakozásról szóló Megállapodás kihirdetéséről

Indokolás

A Bolgár Köztársaság Közép-európai Szabadkereskedelmi Megállapodáshoz történő csatlakozásáról szóló megállapodást (a továbbiakban: Csatlakozási Megállapodás) 1998. július 17-én, Szófiában írták alá. A Csatlakozási Megállapodás az 1995. évi XIII. törvénnyel kihirdetett Közép-európai Szabadkereskedelmi Megállapodás (a továbbiakban: CEFTA) rendelkezéseit módosítja, illetve egészíti ki Bulgária CEFTA-csatlakozásának feltételeivel.

A Csatlakozási Megállapodást az Országgyűlés 67/1998. (XI. 13.) OGY határozatával erősítette meg.

A 12. Cikkben foglalt rendelkezések szerint a Csatlakozási Megállapodás az aláíró országok belső jogrendjével összhangban lefolytatott jóváhagyási eljárás befejezéséről szóló utolsó értesítés Letéteményes által történő kézhezvételétől számított 30. napon lép hatályba, rendelkezései azonban 1999. január 1-jétől ideiglenesen alkalmazásra kerültek.

A Letéteményes feladatait ellátó Lengyel Köztársaság Külügyminisztériumának értesítése szerint a Csatlakozási Megállapodás 2002. január 12-én hatályba lépett. Ennek figyelembe vételével azt törvénnyel ki kell hirdetni.