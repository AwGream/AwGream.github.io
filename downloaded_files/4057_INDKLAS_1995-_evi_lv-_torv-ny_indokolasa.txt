1995. évi LV. törvény indokolása

a munka törvénykönyvéről szóló 1992. évi XXII. törvény módosításáról

-----STARTING---POINT---ALTALANOS--- 

Az 1992. július 1-jén hatálybalépett 1992. évi XXII. törvény alkalmazásának több mint két éves tapasztalata alapján indokolt áttekinteni, hogy az egyes jogintézmények mennyiben felelnek meg a jogalkotó eredeti célkitűzéseinek, illetve felmerültek-e olyan ellentmondások, amelyek megszüntetése feltétlenül szükséges.

A Javaslat kiterjed az egyes szakszervezeti jogok gyakorlásának pontosítására annak érdekében, hogy a munkavállalói érdekképviseleti szervezetek - a munkáltatókkal eredményesebben együttműködve - hatékonyabban láthassák el feladataikat.

A Javaslat kiemelt jelentőséget tulajdonít az üzemi tanács intézményének. Az üzemi tanácsok működésének eddigi tapasztalatai indokolják az üzemi tanácsi választással kapcsolatos szabályozás pontosítását. A Javaslat rendelkezései egyrészről az üzemi tanács eredményes megválasztását, másrészről a munkavállalói részvételi jogok folyamatos gyakorlását és ezáltal az üzemi tanács hatékony működését szolgálják.

Az eddigi tapasztalatok szerint szükséges elemezni a munkaviszony létesítése és megszüntetése körében felmerült jogalkalmazási problémákat. A nagyobb jogbiztonság érdekében indokolt a munkaszerződés írásbafoglalásával kapcsolatos rendelkezés módosítása. Abból a megfontolásból kiindulva, hogy a munkaviszony egyoldalú megszüntetése során a törvény ne tartalmazzon olyan rendelkezéseket, amelyek ellentétesek a jogalkotó szándékával, a Javaslat módosítja a határozott időre szóló munkaviszony munkáltató általi megszüntetésének, valamint a rendkívüli felmondásnak egyes szabályait.

Az Mt. hatályba lépését követően hamarosan bebizonyosodott, hogy a gazdálkodás hatékonyságának növelése érdekében indokolt a munkaidő-keret rugalmasabb szabályozása. Ennek megfelelően a Javaslat a munkaidő-keret felhasználását a jelenlegi piaci követelményekhez igazodva változtatja meg, tágabb lehetőséget biztosítva a felek megállapodásának. Hasonló okok miatt, valamint munkabiztonsági és foglalkoztatáspolitikai szempontok figyelembevételével módosítja a Javaslat a rendkívüli munkavégzés időtartamát. Az Érdekegyeztető Tanácsban lefolytatott egyeztetés alapján a Javaslat szerint a munkaidő-keretre, illetve a rendkívüli munkavégzésre vonatkozó Munka Törvénykönyvi szabályok módosítása a közalkalmazotti törvény hatálya alá tartozó munkáltatókra, illetve munkavállalókra nem terjed ki.

Az Mt. bizonyos szabályainak alkalmazása az elmúlt időszakban a munka díjazása egyes területein ellentmondásos volt. Abból kiindulva, hogy a munka díjazása a munkavégzés ellenértékéül szolgál, a Javaslat új szabályokat állapít meg az átlagkereset számítására. Mivel az Mt. szabályai szerint a munkavállaló több ok miatt mentesülhet a munkavégzési kötelezettség alól, és átlagkeresete ilyenkor is megilleti, a Javaslat a munkabér rendeltetésének megfelelően ezeknek az eseteknek egy részére az átlagkereset helyett az ún. távolléti díj intézményét vezeti be.

A hatályos szabályok alapján az egyes gazdálkodó szervezetek vezető tisztségviselőinek feladatai munkaviszony keretében is elláthatóak, e személyek az Mt. fogalomrendszerében vezető állású munkavállalónak minősülnek. Az eddigi tapasztalatok szerint az ebbe a kategóriába tartozó munkavállalókkal határozott időre létesített munkaviszonynak a határozott idő előtti megszüntetése a munkáltató fizetésképtelensége esetén, több esetben bizonytalanná tette a beosztott munkavállalók járandóságainak kifizetését. Erre tekintettel a Javaslat - a csődeljárásról, a felszámolási eljárásról és a végelszámolásról szóló 1991. évi IL. törvény koncepciójának megfelelően - korlátozza a vezető állású munkavállalók részére történő kifizetéseket.

Alapvető érdek füződik a munkaügyi viták megnyugtató elintézéséhez, illetve lehetőség szerinti megelőzéséhez. Ennek érdekében a Javaslat pontosítja az egyeztető eljárás rendjét, valamint bővíti a felek által igénybe vehető eszközök körét.

-----STARTING---POINT---RESZLETES---

Az 1. §-hoz

A Javaslat e rendelkezése a korábbi szabályozáshoz képest egyértelműbbé teszi a szakszervezetek számára az egyes munkaszervezeteken belüli működés szabadságát. A munkavállalói érdekvédelmi szervezetek tevékenységének fontosságát támasztja alá továbbá az a rendelkezés, amely szerint a szakszervezeteknek joguk van valamennyi munkavállalót tájékoztatni az anyagi, szociális és kulturális, valamint élet- és munkakörülményeiket érintő jogaikról és kötelezettségeikről.

A 2. §-hoz

Annak érdekében, hogy a szakszervezetek a munkaszervezeteken belül eredményesen működhessenek, a Javaslat lehetővé teszi, hogy a szakszervezet érdekében eljáró, de a munkáltatóval munkaviszonyban nem álló személy a munkáltató területére beléphessen, ha a szakszervezet a munkáltatóval munkaviszonyban álló taggal rendelkezik. A munkáltató a szakszervezet érdekében eljáró személy kérését nem tagadhatja meg.

A 3. §-hoz

A Javaslat erősíteni kívánja a munkáltató és a szakszervezet együttműködését és ezért a szakszervezet a későbbiekben felmerülhető esetleges konfliktushelyzetek megelőzése érdekében az illetékes szakhatóság tájékoztatása nélkül is jogosult ellenőrizni a munkakörülményekre vonatkozó szabályok betartását.

A 4. §-hoz

A Javaslat nem változtat a kifogás joga gyakorlásának jogalapján és tárgyán, azonban meggyorsítja a kifogással kapcsolatos eljárás menetét. Ennek megfelelően a kifogással kapcsolatos egyeztető eljárást a kifogás benyújtásától számított három munkanapon belül meg kell kezdeni, továbbá a kifogás alaposságáról a bíróság nem peres eljárásban tizenöt napon belül dönt.

Az 5-6. §-hoz

A szakszervezeti tisztségviselők munkaidő kedvezményével kapcsolatos legfontosabb szabályozás, hogy a munkaidőkedvezmény felét a munkáltató pénzben köteles megváltani, és bruttó összegben kifizetni a szakszervezet részére, ezt a szakszervezet érdekvédelmi célokra használhatja fel.

Az 7. §-hoz

Az üzemi tanács tagjai számának meghatározásánál a Javaslat tekintettel van a gazdálkodó szervezetek foglalkoztatotti létszámában bekövetkezett időközbeni változásokra. Ennek megfelelően a hatályos szabályozáshoz képest differenciáltabban szabályozza az üzemi tanács létszámát azzal, hogy a 13 tagú üzemi tanácsot a kétezer főt meghaladó munkavállalói létszámhoz rendeli.

A 8-11. §-hoz

Az üzemi tanácsi választás lebonyolításával kapcsolatban jelentős feladatai vannak a választási bizottságnak. A Javaslat részletesen határozza meg a választási bizottság konkrét feladatait, továbbá az összeférhetetlenségi szabályokra való tekintettel szabályozza annak összetételét.

A 12. §-hoz

Alapvető jelentőségű, hogy a törvény választási szabályai elősegítsék az üzemi tanács eredményes megválasztását. A Javaslat ezért meghatározza az eredménytelen választás fogalmát, továbbá olyan megoldást tesz lehetővé, amely szerint nem az egész tanácsot kell újraválasztani, hanem a választást csak azokra a helyekre kell lefolytatni, amelyeknél a jelölt nem érte el legalább az érvényes szavazatok harminc százalékát. Az új választást azonban nem kilencven, hanem harminc napon belül kell megtartani és e választást megelőző tizenöt napig új jelöltek is állíthatók.

Annak érdekében, hogy az üzemi tanács működését folyamatosan lássa el, a Javaslat bevezeti az üzemi tanács póttagja intézményét. Az üzemi tanács póttagjának kell tekinteni azt, aki az érvényesen leadott szavazatok legalább húsz százalékát megszerezte.

A 13. §-hoz

A Javaslat a hatályos szabályozás tartalmával alapvetően egyezően, azonban több tekintetben pontosítva határozza meg az üzemi tanácsi választás érvényességét. Az üzemi tanács működésének folyamatosságával összefüggő módosítás, hogy a megismételt választás esetében az üzemi tanács megválasztása két évre szól.

A 14-15. §-hoz

A Javaslat a választási jegyzőkönyvnek garanciális jelentőséget tulajdonít, ezért a hatályos szabályozáshoz képest részletesebben szabályozza annak tartalmát, valamint előírja a jegyzőkönyv megőrzésének kötelességét és annak időtartamát. Alapvető érdek fűződik a jelöléssel, a választás lebonyolításával és eredményével kapcsolatos viták pontosabb törvényi rendezéséhez, különös tekintettel az eljárás gyors befejezésére. Mindennek nem mond ellent, hogy a vitában eljáró szerveknek kellő idő álljon rendelkezésre alapos döntésük meghozatalára. Ennek megfelelően a Javaslat szerint a jelöléssel, a választás lebonyolításával, annak eredményével kapcsolatos munkaügyi vitában a bíróság tizenöt napon belül nem peres eljárásban határoz.

A 16-18. §-hoz

Az üzemi tanács megszűnésének szabályozásánál a Javaslat tekintettel van a munkáltató személyében bekövetkezett olyan változásokra, amelyek az adott munkaszervezet addigi struktúrájának módosulásával járnak. Ennek megfelelően megszűnik az üzemi tanács, ha több munkáltató vagy telephely egyesülése (összevonása) következtében a munkáltatónál több üzemi tanács működne, továbbá a munkáltató vagy telephely szétválása esetén.

Az üzemi tanács működésének folyamatossága, illetve a munkavállalói jogok eredményesebb gyakorlása érdekében a Javaslat részletesen meghatározza az üzemi tanács megszűnését követő választási eljárási rendet.

A 19-22. §-hoz

Az üzemi tanács eredményes működése érdekében elengedhetetlen az üzemi tanács tisztségviselőit megillető kedvezmények és munkajogi védelem pontos szabályozása. A kedvezmények tekintetében - elősegítendő a munkáltató és az üzemi tanács hatékonyabb együttműködését - a Javaslat lehetőséget biztosít üzemi megállapodás megkötésére, amelyben a felek a helyi sajátosságokra való tekintettel a törvénytől eltérően is meghatározhatják a munkaidő-kedvezmény felhasználását, valamint megállapodhatnak kapcsolatrendszerüket érintő egyéb kérdésekben is.

A Javaslat - a szakszervezetekre vonatkozó hasonló tartalmú szabályozással összhangban - határozza meg az üzemi tanács tisztviselőinek, az üzemi megbízott munkajogi védelmére, valamint az üzemi tanács jogai gyakorlásával összefüggő viták elintézésére vonatkozó rendelkezéseket.

A 23. §-hoz

A törvény végrehajtásának eddigi tapasztalatai alapján - a nagyobb jogbiztonság érdekében - indokolt a munkaszerződést írásbafoglalni.

A 24. §-hoz

Az Mt. hatályos szabályai alapvetően szociális megfontolásból bizonyos munkában nem töltött időtartamok (sorkatonai vagy polgári szolgálat, gyermek ápolása, gondozása céljából kapott fizetés nélküli szabadság) elteltét követően a munkáltató kötelességévé tesz, hogy az érintettek személyi alapbérét a munkahelyre történő visszatérésükkor a munkáltatónál megvalósult bérfejlesztés mértékének megfelelően emelje. Ezt a szabályt indokolt kiterjeszteni a közeli hozzátartozó ápolására, gondozására biztosított fizetés nélküli szabadságról visszatérő munkavállaló esetére is.

A 25-30. §-hoz

A hatályos szabályozás szerint a munkáltató jogutód nélküli megszűnése esetén a munkavállalót végkielégítés illeti meg. Abban az esetben, ha e megszűnési módot megelőzően a munkáltató rendes felmondással szünteti meg a munkavállaló munkaviszonyát, a végkielégítésen kívül megilleti a felmondási időre járó átlagkereset is. A tapasztalatok azt mutatják, hogy éppen azok a munkavállalók, akik a munkáltató érdekében, annak megszűnéséig munkát végeznek, számos esetben méltánytalan helyzetbe kerülnek, hiszen ők nem jogosultak a végkielégítésen kívüli egyéb járandóságra. A Javaslat szerint ezért a munkáltató jogutód nélküli megszűnése esetében az érintett munkavállalókat a munkáltató rendes felmondása esetén meghatározott munkavégzés alóli mentesítési időre járó átlagkeresetük is megilleti.

Az Mt. a határozott idejű munkajogviszony egyoldalú megszüntetését csak meghatározott esetekben teszi lehetővé. A hatályos szabályozás értelmében, ha a munkáltató a munkavállaló jogviszonyát a határozott idő letelte előtt kívánja megszüntetni, a határozott időből még hátralévő időre jutó átlagkeresetét a munkavállaló részére köteles előre megfizetni. Tekintettel arra, hogy a tapasztalatok szerint e rendelkezés alkalmazása több esetben ellentétes volt a jogalkotó eredeti szándékával - nevezetesen a munkavállaló ilymódon történő kártalanításával - a Javaslat szerint a munkavállalót a hátralévő időre, de legfeljebb egy évre jutó átlagkeresete illeti meg.

Összhangban a rendes felmondással - a gyakorlatban előforduló értelmezési nehézségek elkerülése érdekében - törvényben szükséges rögzíteni, hogy a rendkívüli felmondás indokolásának is világosnak, valósnak és okszerűnek kell lennie. Ezen túlmenően a rendkívüli felmondás megtételére nyitvaálló ún. szubjektív jogvesztő határidőt reálisabb joggyakorlás lehetősége miatt a Javaslat három napról három munkanapra emeli. A munkavállaló munkanélküli ellátásra való jogosultságának biztosítása, a munkáltató rendkívüli felmondásával kapcsolatos - sok esetben hosszú ideig tartó - jogbizonytalanság kiküszöbölése érdekében a Javaslat a rendkívüli felmondás elleni munkavállalói jogorvoslathoz kapcsolódó halasztó hatályt megszünteti (ld. 48-49. §).

A 31. §-hoz

A más helységben történő munkavégzés elrendelése a munkavállalóra többlet terheket ró. Egészségügyi és szociális szempontok figyelembevételével a Javaslat a hatályos szabályozástól eltérően rögzíti, hogy nem kötelezhető beleegyezése nélkül ilyen munkavégzésre a nő, terhessége megállapításának kezdetétől gyermeke hároméves koráig.

A 32. §-hoz

A Javaslat a kirendelésre vonatkozó szabályokat azzal egészíti ki, hogy eltérő megállapodás hiányában a munkaviszonyból származó jogok és kötelezettségek azt a munkáltatót illetik meg, illetve terhelik, amelyhez a munkavállalót kirendelték. A munkaviszony megszüntetésének jogát azonban csak a munkavállalót kirendelő munkáltató gyakorolhatja.

A 33. §-hoz

Az Mt. szabályai alapján a munkavállaló mentesül a munkavégzési kötelezettsége alól a kötelező orvosi vizsgálat időtartamára. Ez a szabály egészül ki a terhességgel összefüggő orvosi vizsgálat időtartamával. Különösen fontos érdek füződik a véradáshoz, és ennek megfelelően a Javaslat lehetővé teszi, hogy a munkavállaló a véradás miatt távoltöltött teljes időtartamra, illetve a munkahelyén kívül szervezett véradás esetén legalább négy órára mentesüljön a munkavégzési kötelezettség alól.

A 34. §-hoz

A gyakorlati tapasztalatok alapján indokolt a belföldi és a nemzetközi menetrendszerű távolsági közúti személyszállítás forgalmi utazó munkaköreiben foglalkoztatott munkavállalók munka-, illetve pihenőidejét az általános törvényi szabályozástól eltérően rögzíteni. Ennek legmegfelelőbb módja, ha a felek az érintett foglalkoztatottak munka-, és pihenőidejét megállapodás alapján rendezik. Ezért a Javaslat lehetőséget biztosít arra, hogy a jelzett munkakörökben alkalmazott munkavállalók munka-, illetve pihenőidejére vonatkozó szabályokat e törvénytől eltérően kollektív szerződés állapítsa meg.

A 35-37. §-hoz

A munkaidő-keretre és a rendkívüli munkavégzésre vonatkozó hatályos rendelkezések betartása a gazdálkodó szervezetek többségénél számos problémát okoz. A munkaidővel való rugalmasabb gazdálkodást megnehezíti, hogy az Mt. 118. § (3) bekezdése alapján a napi munkaidőnek nyolc hét átlagában a teljes munkaidőnek meg kell felelnie. Ezzel részben összefüggésben a túlmunka időtartamára vonatkozó törvényi korlátozás - amely önmagában feltétlenül szükséges - szintén megnehezíti a munkáltatók munkaidővel való gazdálkodását.

A Javaslat a munkaidő-keret felhasználásának megváltoztatása és a rendkívüli munkavégzés tartamának megnövelése során a törvényi mértéket nem érinti, azonban lehetővé teszi, hogy kollektív szerződésben a napi munkaidő négy, illetve hat hónap átlagában feleljen meg a teljes munkaidőnek. A munkaidő hatékonyabb felhasználásával áll összefüggésben az a szabály is, amelynek értelmében a Javaslat a napi túlmunka lehetséges mértékét négy egymást követő napon nyolc órára emeli.

A 38. §-hoz

A munkavállalólat megillető tárgyévre járó szabadság kiadása a hatályos szabályozás alapján számos problémát okoz, sok esetben a szabadságok nem kerülnek teljes mértékben kiadásra. A szabadság kiadásának elmaradása sokszor a munkáltató gazdálkodási problémáira vezethető vissza és az eddigi tapasztalatok szerint indokolt olyan törvényi szabályozás megalkotása, amely kivételesen fontos gazdasági érdek esetén biztosítja a munkáltatónak azt a jogot, hogy a szabadságot a tárgyhót követő január 31-ig adja ki. Ezen túlmenően a szabadság kiadását akadályozhatja a munkavállaló betegsége, vagy személyét érintő más elháríthatatlan körülmény. Erre tekintettel a Javaslat lehetővé teszi, hogy ilyen esetben a betegség vagy az akadályoztatás megszűnésétől számított harminc napon belül adja ki a munkáltató a szabadságot, ha egyébként a tárgyév már letelt.

A 39. §-hoz

A hatályos szabályozás szerint nem kell keresőképtelenséget igazolni évente egy alkalommal legfeljebb három munkanapig terjedő betegszabadság esetén. Ez a jogintézmény a gyakorlati alkalmazás során kudarcot vallott, mivel a jogosultak jelentős része a három munkanapot rendes szabadságuk meghosszabbításaként kezelte. Ezért a Javaslat szerint a keresőképtelenséget minden esetben igazolni kell.

A 40-43. §-hoz

Az átlagkereset-számítás hatályos szabályai nem felelnek meg a munka díjazására vonatkozó jogalkotói célnak, mivel a munkavállaló adott esetben magasabb díjazást kap a munkavégzés alóli mentesítés időtartamára, mint a ténylegesen munkában töltött időre. A Javaslat ezért módosítja az átlagkereset számításának módszerét, valamint bevezeti az ún. távolléti díj fogalmát.

Az átlagkereset-számítás szabályozása körében a felmerült gyakorlati problémák kezelésére a módosítás egyértelművé teszi az átlagszámítás alapjául szolgáló (ún. irányadó) időszak fogalmát, rögzíti az irányadó időszakon túlmutató kifizetések számbavételét, ésszerűsíti a négy negyedévnél rövidebb munkaviszonnyal rendelkezők esetében követendő eljárást és általános szabályt alkot a havi átlagkereset számítására.

A távolléti díj szerint a munkaviszonyra vonatkozó szabály alapján a munkavégzés alóli mentesítés időtartamára megközelítőleg olyan mértékű díjazásban részesül a munkavállaló, mintha ténylegesen dolgozna. A távolléti díj összetevői a munkavállaló távollétének időszakában érvényes személyi alapbére, rendszeres bérpótlékai, valamint a túlmunka miatti ún. kiegészítő pótlék együttes összegének a távollét idejére számított időarányos átlaga. A javasolt szabályozásnak megfelelően, a hatályos Mt. 151. § (2) bekezdésének bevezető mondatában az "átlagkereset" szó helyébe a "távolléti díj" kifejezés kerül.

A 44-45. §-hoz

A határozott időre létesített munkaviszonynak a határozott idő lejárta előtti megszüntetése a munkáltató fizetésképtelensége esetén, a vezető állású munkavállalók tekintetében az eddigi tapasztalatok alapján nem egy esetben okozott financiális problémákat, amelyek indokolatlan feszültségek forrásává váltak. Erre tekintettel a Javaslat a vezető állású munkavállalót megillető járandóságok kifizetését olyképpen osztja meg, hogy a határozott időre alkalmazott vezetőt munkaviszonyának az Mt. 88. § (2) bekezdés szerint történő megszüntetése esetén a határozott időből még hátralévő időre, de legfeljebb hat hónapra jutó átlagkeresete illeti meg. Az ezt meghaladó hátralévő időre járó rész kifizetése a felszámolási eljárás megszűnésekor vagy a felszámolási zárómérleg, illetve záró egyszerűsített mérleg jóváhagyása után válik esedékessé.

A 46-49. §-hoz

A bíróság előtt folyó perek elbírálásának felgyorsítása mellett fontos szempont, hogy a jogi szabályozás törekedjen a jogvitáknak még a bírósági szak előtti megoldására. Ennek egyik eszköze a bírósági eljárást megelőző egyeztetés, amelynek hatékonyságához járul hozzá az a szabály, amely szerint az egyeztetésen a munkáltatót nem képviselheti az, aki a sérelmes döntést hozta, kivéve, ha a munkáltató vezetője.

A jogviták elbírálásának elhúzódását kívánja meggátolni a Javaslatnak az a rendelkezése is, amelynek értelmében kollektív szerződésben, illetve a felek megállapodásában munkaügyi jogvita esetére békéltető személyét köthetik ki, aki a vitában állók közötti egyezség létrehozását kísérli meg.

A 50-51. §-hoz

Az új munkajogi szabályok megfelelő érvényesítése érdekében indokolt a közalkalmazottak jogállásáról szóló törvény módosítása, a munkaidőkeret és a túlmunka tekintetében.

-----STARTING---POINT---VEGE---