2010. évi CLXVIII. törvény indokolása

egyes agrártárgyú törvények módosításáról

-----STARTING---POINT---ALTALANOS--- 

Az elmúlt időszak tapasztalatai alapján egyes tényállások pontosítása és egyértelművé tétele szükséges. Ennek keretében a logisztikai díj vagy hozzájárulás, a fix bónusz a tiltott magatartások közé kerül, az akciós értékesítés esetében egyértelműen meghatározásra kerül, hogy a beszállítói hozzájárulásnak nemcsak időben, hanem mennyiségben is egyeznie kell a végső fogyasztónak nyújtott akció mértékével. Egyértelmű, hogy a fizetési határidő számításának kezdő időpontját a leszállítástól kell számítani, valamint a beszerzési ár alatti értékesítés tilalmáról szóló rendelkezések - kiegészítve a saját előállítás esetén az önköltségi ár alatti értékesítés tilalmával - az agrárpiaci rendtartásról szóló 2003. évi XVI. törvényből átkerülnek e törvény rendelkezései közé az egységes jogalkalmazási gyakorlat biztosítása érdekében.

-----STARTING---POINT---RESZLETES---

Az 1. §-hoz

Pontosítja a beszállító fogalmát, a kereskedelmi gyakorlatban ugyanis számos termelő vagy feldolgozó vállalkozás saját tulajdonban vagy irányítás alatt álló „kereskedőház”-on keresztül végzi a termék forgalmazását, melyekre vonatkozóan indokolt a törvény védelmének kiterjesztése.

A 2. §-hoz

Pontos szabályokat határoz meg a felek együttműködése vonatkozásában az akciók végén történő elszámolás esetére. Tekintettel arra, hogy a 3. § (2) bekezdésének f) pontját érintő módosítás következtében a beszállító által a kereskedőnek időlegesen nyújtott árengedményt az ezzel érintett termékmennyiség vonatkozásában is közvetíteni kell a végső fogyasztó részére, így a feleknek az akciós időszak lezárultával el kell számolni egymással. Amennyiben a kereskedő nem adta el valamennyi akciósan szállított terméket, a különbözetet a nem akciós áron kell megfizetnie a beszállítónak, ha pedig többet adott el az adott termékből, mint amennyit a beszállító akciósan szállított - és a felek közti szerződéses jogviszony erről kifejezetten így rendelkezik - a beszállítónak kell a termékkülönbözetre nézve alacsonyabb szállítási árat számlázni. A rendelkezés egyértelműsíti továbbá, hogy a számlakompenzációt tizenöt napon belül jelezni kell a beszállító felé, a beszállító számlakiállítása nem köthető az átvételen felül további feltételhez (például teljesítésigazoláshoz), valamint ha a kereskedő hibás számlát kapott, úgy azt öt napon belül jeleznie kell a beszállítónak.

A 3. §-hoz

A Btv. rendelkezéseinek pontatlansága miatt, ha az ügyfél rendelkezik újratelepítési joggal, azonban telepítési engedélyt nem kért a telepítési munkálatok megkezdése előtt, a hatóságnak a jogsértés kapcsán csak a telepített szőlő kivágásának elrendelésére van lehetősége. A közérdek azonban amellett szól, hogy a kivágás helyett alternatív szankcióval (bírsággal) illesse a hatóság a jogsértőt, azonban a már telepített szőlő ne vesszen kárba.

A 4. §-hoz

A mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény 9. § a) pontjában meghatározott beruházás fogalmának módosítása is szükséges figyelemmel arra, hogy a kiegészítés lehetővé teszi, hogy egyes munkahely-teremtési célú erdészeti munkálatokat a beruházás fogalomkörbe vonják.

Ezzel a kiegészítéssel lehetővé válik, hogy e tevékenységeket közösségi forrás is támogassa.

Az 5. §-hoz

A Nemzeti Földalapról szóló 2010. évi LXXXVII. törvény (a továbbiakban: Nfatv.) 32. § (1) bekezdés a) pontja szerint felhatalmazást kap a Kormány, hogy rendeletben állapítsa meg a Nemzeti Földalap (a továbbiakban: NFA) vagyonnyilvántartásának szabályait. A vagyonnyilvántartás vezetéséhez szükség van egyes személyes adatok, így az NFA-val szerződéses jogviszonyban álló személyek (haszonbérlő, vagyonkezelő, erdőgazdálkodó) nevének (megnevezésének), lakcímének (székhelyének, telephelyének) kezelésére annak érdekében, hogy a vagyonnyilvántartás teljes és naprakész legyen. Az Nfatv. nem tartalmazza a természetes személyek személyes adatainak kezelésére vonatkozó - a személyes adatok védelméről és a közérdekű adatok nyilvánosságáról szóló 1992. évi LXIII. törvény 3. §-a szerinti - felhatalmazást. A törvény ezért kiegészíti az Nfatv.-t a személyes adatok kezelésére vonatkozó rendelkezéssel, amely meghatározza a vagyonnyilvántartásban kezelhető adatok körét és az adatkezelés időtartamát, ezáltal megteremti az adatkezelés törvényes jogalapját.

-----STARTING---POINT---VEGE---

A 6. §-hoz

Hatályba léptető rendelkezés, valamint a beszerzési ár alatti értékesítéssel kapcsolatos rendelkezések inkorporálása kapcsán szükséges hatályon kívül helyezés. A törvénymódosítást a hatálybalépést követően esedékes szerződéses szolgáltatásokra kell alkalmazni, figyelemmel arra, hogy a kereskedelmi szektorra kivetett válságadónak a másodlagos kondíciók elemeibe való beépítését, és ezáltal a beszállítókra történő áthárítását ilyen módon képes megakadályozni. A kereskedelmi szektorra kivetett válságadó bevezetése olyan lényeges változásnak tekinthető, amely alkotmányosan megalapozza azt, hogy a már létrejött szerződésekre is kiterjedjen a törvényben megállapított szabályozás alkalmazásának kötelezettsége azon szolgáltatások tekintetében, amelyek teljesítésére még nem került sor.

A Btv. módosítása során a hatályba lépésnek lehetővé kell tennie, hogy a kivágási kötelezettség alól a folyamatban levő eljárások ügyfelei is mentesülhessenek azzal, hogy bírság kiszabására csak a jövőben elkövetett cselekmények esetén kerülhet sor.