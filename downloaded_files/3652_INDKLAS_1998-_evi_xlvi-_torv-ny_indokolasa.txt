1998. évi XLVI. törvény indokolása

a Magyar Köztársaság kormánya és a Francia Köztársaság kormánya között a honvédelem és a haditechnika területén kicserélt minősített információk és eszközök védelméről, Budapesten, 1998. február 23-án aláírt egyezmény megerősítéséről és kihirdetéséről

ÁLTALÁNOS INDOKOLÁS

Az Egyezmény nagy mértékben hozzájárul a két ország katonai kapcsolatainak kiszélesítéséhez, a Magyar Köztársaság Kormánya és a Francia Köztársaság Kormánya közötti komplex gyakorlati együttműködés megteremtéséhez.

Az általános információ- és titokvédelmi egyezmény aláírása elengedhetetlen az államok közötti kölcsönös bizalom és szoros szakmai kapcsolat kialakításához. Enélkül nem valósulhatna meg a Felek közötti közvetlen tapasztalatcsere, amely a NATO-hoz való közeledésünk tervszerű végrehajtásának és az interoperabilitás megteremtésének része.

RÉSZLETES INDOKOLÁS

Az 1-2. §-hoz

A törvény 1. §-a az Egyezmény megerősítését tartalmazza. A 2. § az Egyezményt - hivatalos magyar nyelvű szövege közlésével - kihirdeti.

Az Egyezmény 2. Cikke alapvető rendelkezésként tartalmazza a titokvédelmi minősítési fokozatokat, megfeleltetve egymásnak a két államban használt titokvédelmi elnevezéseket.

Az Egyezmény a továbbiakban rögzíti a Felek jogait és kötelezettségeit, kijelöli a gyakorlati együttműködésben részt vevő szerveket, illetve lefekteti a kölcsönös látogatások feltételeit és a szükséges felhatalmazásokat. Meghatározza a titoksértés esetén követendő, illetve a minősített információk és eszközök továbbítására vonatkozó eljárást.

A 9. Cikk rendelkezése szerint mindkét fél maga viseli a végrehajtással kapcsolatban felmerülő saját költségét.

A 3. §-hoz

A törvény 3. §-a az Egyezmény hatályba lépéséhez - a 11. Cikk 1. pontja szerint - szükséges, a felek belső joga által előírt feltétel teljesítésére utal.