2004. évi CXXXVI. törvény indokolása

egyes szociális tárgyú törvények módosításáról

-----STARTING---POINT---ALTALANOS--- 

A Kormányprogram egyik hangsúlyos célja a szolidaritás elveinek érvényre juttatása, a szegénység visszaszorítása, a legnehezebb körülmények között élők fokozott támogatása. Ennek érdekében az elmúlt időszakban is történtek jelentős intézkedések, azonban a célkitűzés megvalósításához elengedhetetlen a társadalom legszegényebb rétegeit érintő szociális ellátórendszer egyes elemeinek módosítása. Jelen törvény a szegénység elleni azon rövidtávú intézkedéseket tartalmazza, amelyeknek lényege a szegénységi kockázattal legjobban érintett társadalmi csoportok esetén a szociális védelem további megerősítése, valamint a legalapvetőbb szükségletek - így különösen a lakhatás, a személyes gondoskodást nyújtó, lakókörnyezetben igénybe vehető alapszolgáltatások iránti igény - kielégítését biztosító szolgáltatásokhoz történő hozzáférés esélyeinek a növelése.

A törvény a szociális igazgatásról és a szociális ellátásokról szóló 1993. évi III. törvényt (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvényt (a továbbiakban: Gyvt.), valamint a családok támogatásáról szóló 1998. évi LXXXIV. törvényt (a továbbiakban: Cst.) érinti.

Az Szt. módosítása elsősorban a szociális biztonság erősítését, a segélyezési rendszer különösen nehéz élethelyzeteket fokozottan figyelembe vevő módosítását, a személyes gondoskodást nyújtó alapszolgáltatások átalakítását, valamint a szakosított ellátás egyes kérdéseinek rendezését tartalmazza.

A pénzbeli és természetbeni ellátások terén teljes körűen újraszabályozásra kerül a rendszeres szociális segélyezés aktív korú nem foglalkoztatott személyekre alkalmazott rendszere. A jelenlegi szabályozás alapján az aktív korú munkajövedelemmel nem rendelkező személyek csak a munkaügyi központtal történő egy éves együttműködést követően válnak jogosulttá a segélyre, vagyis viszonylag hosszú időn keresztül ellátatlanok maradnak, a legminimálisabb támogatásban sem részesülnek, a rendszeres szociális segély így a jelenlegi formájában nem kezeli azokat az élethelyzeteket, amelyekben előzetes munkanélküli státus nem áll fenn. A jövőben ez a kör is rendszeres szociális segélyben lenne részesíthető, ha vállalja a munkaügyi szervezettel történő szoros együttműködést, szolgálva ezzel egyrészt a szociális biztonság erősödését, másrészt a munkába állásuk elősegítését. Szintén a leginkább rászorultak segélyezési rendszerének erősítését célozza az ápolási díj és az időskorúak járadéka esetében az ellátás emelt összegű formájának bevezetése. Az ápolási díjban részesülők közül e körbe a súlyos, fokozott ápolást igénylő fogyatékosokat gondozók tartoznak, akik az ellátásra szoruló állapota miatt a szociális ellátásukat nem tudják részleges munkavégzésből származó jövedelemmel kiegészíteni. A törvény szerint a fokozott ápolást igénylő fogyatékosokat gondozók emelt összegű ápolási díja, 30%-kal magasabb lesz, mint a jelenlegi ellátás. A jövedelemmel nem, vagy csak alacsony összegű nyugdíjjal rendelkezők szociális biztonságát szolgálni hivatott időskorúak járadékának esetében szintén a szociálisan leginkább rászorult személyi kört célozza a módosítás, ennek megfelelően az egyszemélyes háztartásban élő, 75 éven felüli idős emberek körében kerül bevezetésre az időskorúak járadékának emelt - szintén a jelenlegi ellátásnál 30%-kal magasabb - összegben meghatározott változata.

Az adósságkezelési szolgáltatás szabályainak módosítása elsősorban a felhalmozódott lakáscélú hitelhátralékok érdemi kezelését, valamint a közüzemi szolgáltatások díjhátralék miatt történő megvonásának kiküszöbölését célozza. A lakáscélú hitelhátralékok esetében lehetőség nyílik az adósságkezelési szolgáltatás időtartamának legfeljebb 60 hónapra való meghosszabbítására. Az áram- és gázszolgáltatók részére lehetővé válik szolgáltatásuk kikapcsolása előtt az adós védelme érdekében tájékoztatást adni a hátralékkal rendelkező fogyasztó lakóhelye szerint illetékes települési önkormányzat jegyzőjének.

Az Szt. személyes gondoskodás körébe tartozó ellátási formáit érintő módosítások közül a leghangsúlyosabb az alapszolgáltatások rendszerének átalakítása. A törvényben foglalt intézkedések a szociális szolgáltatások hatékonyabb, az ellátottak egyéni szükségleteire jobban reagáló ellátási rendszerét próbálják megvalósítani a jelenleg hiányzó szolgáltatási formák megszervezésének elősegítésével. Ennek érdekében módosítja a törvény az Szt. ellátási kötelezettség telepítésére vonatkozó szabályait, amelyek szerint jelenleg valamennyi alapellátást valamennyi településen kötelező jelleggel meg kell szervezni, így nincsenek figyelemmel egyrészt a települések teherbíró képességére, másrészt az adott településen élők valós ellátási igényeire. A módosítás a feladatok meghatározásakor figyelembe veszi a települések méretét és teherbíró képességét is, támogatva a magas színvonalú, hatékony és gazdaságos ellátás megvalósítását és a kisebb településeken magas fajlagos költségek csökkentését.

A tapasztalatok szerint hiánypótló jellegű szolgáltatásként jelenik meg a különböző szociális, gyermekvédelmi, társadalombiztosítási, családtámogatási, egészségügyi és foglalkoztatási kérdésekkel kapcsolatos tájékoztatást biztosító szociális információs szolgáltatás. A bentlakásos intézményben élőket érintő intézkedés az ellátotti önkormányzat intézményének bevezetése, amely révén az ellátottak a közösségüket érintő kérdésekkel, programok szervezésével kapcsolatban önmaguk tudnak lépéseket tenni, javaslattal élni, döntést hozni.

A Gyvt.-t érintő módosítások körében a pénzbeli ellátások célzottabbá tétele, a hátrányos élethelyzetben levők fokozottabb támogatása, valamint a gyermeki jogok érvényesülése határozható meg fő célként.

A rendszeres gyermekvédelmi támogatás átalakítása révén egyedülálló szülő esetén a rendszeres gyermekvédelmi támogatás jogosultsági jövedelemhatárának, valamint az ellátás mértékének emelése egyrészt bővíti az ellátásban részesülők körét, másrészt javítja a család jövedelmi helyzetét, csökkentve a gyermekek társadalmi kirekesztését, elősegítve a családban nevelkedéshez fűződő gyermeki jog érvényesülését. Ebből kifolyólag azok az egyedülálló szülő vagy más törvényes képviselő által gondozott gyermekek is jogosultak lennének a jövőben a támogatásra, akiknek a családjában az egy főre jutó havi jövedelem összege nem haladja meg az öregségi nyugdíj mindenkori legkisebb összegének 110%-át (szemben a jelenlegi 100%-os jövedelemhatárral) és a családban történő nevelkedés nem áll a gyermek érdekével ellentétben. Ez a változtatás mintegy 30 ezer gyermek szociális biztonságát növeli, vagyis ennyivel több gyermek válna jogosulttá a támogatásra.

A gyermeki jogok érvényesülését elősegítő módosítások körébe tartozik a testi fenyítés tilalmának törvényi szintű kimondása. Az Európa Tanács számos ajánlásában hangsúlyozza annak fontosságát, hogy megváltozzon a társadalom szemlélete, mindenki utasítsa el az erőszakot a családban és a társadalmi gyakorlatban. Javasolja többek között a tagországoknak, hogy vizsgálják felül a gyermekfegyelmezési szabályokat, és korlátozzák vagy teljesen tiltsák meg a testi büntetést. A gyermekvédelmi törvény alapelvei, rendszere, ellátási formái és a gyermekvédelmi gondoskodás körébe tartozó hatósági intézkedések a gyermek veszélyeztetettségének - így többek között bántalmazása - megelőzését szolgálják. A törvényben rögzített gyermeki jogok érvényesülése és érvényesítése fontos garanciája a megelőzésnek, illetve az ismétlődő bántalmazás elkerülésének. Szintén a gyermeki jogok megfelelő érvényesülését szolgálja a Gyvt. adatkezeléssel összefüggő rendelkezéseinek módosítása, melynek keretében az adatkezelés célhoz kötöttsége érdekében az adatkezelési szabályok egyrészt az adatkezelésre jogosult személyekre, szervekre, másrészt az általuk kezelt adatok körére tekintettel kerülnek pontosításra.

Mindkét törvény szabályozási körében sor kerül mindezek mellett az igazgatási rendszer racionalizálására, a szakszerűség és a hatékonyság követelményének szem előtt tartásával.

A szociális, illetve gyermekvédelmi igazgatás jelenlegi rendszerében két nagy problémakör határozható meg: egyrészt nincs kellő garancia a diszkriminatív eljárások ellen és a jogorvoslati rendszer sem nyújt kellő védelmet az ügyfelek részére, másrészt a szociális igazgatásnak nem alakult ki önálló, egységes szervezeti rendszere, ezért az igazgatási rendszer széttagolt és hiányos. Az első problémakörrel kapcsolatban - a pénzbeli szociális és gyermekvédelmi ellátások megállapítása és felülvizsgálata terén - indokolt újraszabályozni a feladat- és hatásköröket, ugyanis azok az önkormányzati törvény megalkotásával egyidejűleg lettek megállapítva. Az azóta eltelt időszakban a szociális ellátások többségének (rendszeres szociális segély, időskorúak járadéka, alanyi jogú ápolási díj), a gyermekvédelmi ellátások közül pedig a rendszeres gyermekvédelmi támogatásnak a jogosultsági feltételei és finanszírozásuk módja a normativitás irányába tolódott el, miközben a hatósági jogkörök változatlanul önkormányzati hatáskörben maradtak. Ez azt a problémát idézi elő, hogy nem biztosított az ellátásokhoz való hozzájutás esélyegyenlősége, nincs államigazgatási kontroll a hatósági döntések felett, a bírósági felülvizsgálat pedig hosszadalmas. Erre tekintettel indokolt valamennyi, jelenleg 90%-ban központi finanszírozású ellátás megállapítását a települési önkormányzat jegyzőjének hatáskörébe utalni. Ez esetben hatékonyabb és egyszerűbb a jogorvoslati rendszer működése, hiszen a közigazgatási hivatalokon belül létrejövő szociális és gyámhivatalok másodfokon felülbírálhatnák a jegyzői döntéseket. A megyei szociális és gyámhivatal a közigazgatási hivatal ágazati szakigazgatási szerveként működve, egységes irányítást képes megvalósítani a hatáskörébe tartozó kérdésekben.

A Cst. módosítása döntően a jogalkalmazó szervek észrevételeinek megfelelő, alapvetően pontosító, végrehajtást elősegítő rendelkezéseket tartalmaz, különös tekintettel a családi pótlék igénylésre jogosító gyermek fogalmának, továbbá a tartósan beteg, illetve súlyosan fogyatékos gyermek által saját jogon igényelhető magasabb összegű családi pótlék összegének meghatározására. A módosítás fontos elemeként előírásra kerül, hogy az igényelbíráló szerveknek minden esetben - azaz az igény pozitív elbírálása esetén is - határozati formában kell dönteniük a családtámogatási eljárásban. A rendelkezés 2005. augusztus 1-jei hatályba lépését az igényelbíráló szervek - különös figyelemmel a munkáltatónál működő családtámogatási kifizetőhelyekre - megfelelő felkészülése indokolja. A módosítással a fentieken túlmenően a Magyar Államkincstár elnökéhez kerül a miniszteri feladat- és hatáskörökbe nehezen illeszkedő, a gyermekgondozási segély megállapításával, illetőleg folyósítása meghosszabbításával kapcsolatos méltányossági jogkör gyakorlásának lehetősége is.

-----STARTING---POINT---RESZLETES---
Az 1. §-hoz

A pontosító szabály révén egyértelműbbé válik az elhatárolás a személyes gondoskodás terén alkalmazott tevékenységi, illetve szervezeti formák között. A törvény szerinti szociális szolgáltató az alapszolgáltatás tevékenységi keretét fedi; ezen szolgáltatások nincsenek szervezeti formához kötve, megszervezhetőek önállóan, integrált szervezeti keretben vagy szociális intézmény keretében, ami tág mozgásteret biztosít az önkormányzatok számára a helyi adottságok és lehetőségek figyelembevételére. A szociális intézmény körébe azon ellátási formák (bentlakásos, átmeneti, nappali ellátás) tartoznak, amelyek természetüknél fogva az ellátott személy elhelyezésére, tartózkodására alkalmas intézményi keretekhez kötődnek. A tevékenységi-szervezeti formák elhatárolásának a működési engedélyeztetés terén van jelentős szerepe.

A 2. §-hoz

A törvény a szociális igazgatás rendszerével kapcsolatban tartalmaz módosítást, melynek célja a hatékonyabb és egyszerűbb, államigazgatáson belüli jogorvoslati rendszer működése, hiszen a közigazgatási hivatalokon belül létrejövő szociális és gyámhivatalok másodfokon felülbírálhatnák a jegyzői döntéseket. A megyei szociális és gyámhivatal a közigazgatási hivatal ágazati szakigazgatási szerveként működve, egységes irányítást képes megvalósítani a hatáskörébe tartozó kérdésekben. Tehát a jegyző szociális hatáskörben hozott döntéseinek szakmai kontrollját az ágazati miniszter a megyei hivatalon keresztül biztosítja. Ezért az Szt. új fejezettel - mely a szociális igazgatás szerveiről rendelkezik - egészül ki.

A 3. §-hoz

A törvény továbbra is biztosítja a települési önkormányzatok számára, hogy a hatáskörükbe tartozó ellátások esetén rendelkezzenek arról, hogy a jogosultság igazolása milyen módon történjen.

A 4. §-hoz

A rendelkezés pontosan meghatározza azokat a pénzbeli ellátásokat, melyek esetében a jegyző és azokat, melyek esetében a települési önkormányzat gyakorolja a hatáskört. A települési önkormányzat jegyzője a következő rendszeres jövedelempótló jellegű, normatívan szabályozott ellátások megállapítására jogosult: időskorúak járadéka, rendszeres szociális segély és ún. „alanyi” jogon járó ápolási díj. A többi pénzbeli ellátásra való jogosultságot továbbra is a települési önkormányzat állapítja meg. A pénzbeli szociális ellátások megállapításával és felülvizsgálatával kapcsolatos feladat- és hatáskörök az önkormányzati törvény megalkotásával egyidejűleg lettek megállapítva. Az azóta eltelt időszakban a szociális ellátások többségének jogosultsági feltételei és finanszírozásuk módja a normativitás irányába tolódott el, miközben a hatósági jogkörök változatlanul önkormányzati hatáskörben maradtak. A törvény így azon jövedelempótló jellegű ellátásokkal kapcsolatos feladatokat, amelyek teljes mértékben normatív módon, az ágazati jogszabályokban meghatározott jogosultsági, illetve eljárási szabályok alapján kerülnek megállapításra (időskorúak járadéka, rendszeres szociális segély, alanyi jogú ápolási díj) a települési önkormányzat képviselő-testülete hatásköréből a jegyző hatáskörébe helyezi át. A tervezett módosítást a nagyobb jogbiztonság igénye is indokolja. A hatósági jogköröknek az önkormányzat által történő gyakorlása ugyanis azt is eredményezi, hogy nem biztosított az államigazgatási kontroll a hatósági döntések felett. Az önkormányzat döntései ellen kizárólag bírósághoz lehet fordulni, a bírósági felülvizsgálat hosszadalmas, ezen időszak alatt pedig a létfenntartási célú támogatásra rászoruló, rendkívül rossz élethelyzetben levő igénylők ellátás nélkül maradnak. Figyelembe kell venni azt is, hogy az ellátásokkal érintett személyi kör érdekérvényesítő képessége rendkívül gyenge, a bírósági út igénybevételére tett kísérletek száma a gyakorlatban elenyésző.

Az 5. §-hoz

A korábbi szabályozáshoz hasonlóan továbbra is megmarad az önkormányzatoknak az egyes pénzbeli ellátások kiegészítésére, valamint helyi, speciális támogatás bevezetésére és működtetésére vonatkozó jogköre. Ezeket a települési önkormányzat e rendelkezésben kapott felhatalmazás alapján saját rendeletében szabályozza.

A 6. §-hoz

A törvény a hatásköri változással összhangban szabályozza a kérelmek előterjesztésével kapcsolatos kérdéseket. A korábbi gyakorlatnak megfelelően a települési önkormányzatok a hatáskörükbe tartozó ellátások esetében továbbra is meghatározhatják a kifizetés és folyósítás szabályait.

A 7-8. §-hoz

Az időskorúak járadéka a jövedelemmel nem vagy alacsony összegű nyugdíjjal rendelkezők szociális biztonságát hivatott szolgálni. Az időskorúak járadéka a nyugdíjreformmal egyidejűleg, 1998-tól bevezetett szociális ellátás azok számára, akik jövedelemmel nem rendelkeznek, vagy jövedelmük olyan alacsony összegű, hogy ezáltal megélhetésük nem biztosított. A járadék havi teljes összege az öregségi nyugdíj mindenkori legkisebb összegének 80%-a, illetve egyedülálló esetén 95%-a. Amennyiben a jogosult saját jövedelemmel rendelkezik, a járadékot úgy kell megállapítani, hogy annak havi összege a saját jövedelemmel együtt érje el a fenti értékhatárokat. A törvény az időskorúak körében is a legrosszabb szociális helyzetben lévők, az egyedülálló idősek életkörülményeinek a javítását helyezi előtérbe, bevezetve az időskorúak járadékénak emelt összegű változatát, amely a nyugdíjminimum 130%-ának felel meg. Ezen intézkedéssel elsősorban az egyszemélyes háztartásban élő, 75 éven felüli idős emberek, így főként a kistelepüléseken lakó nők helyzete javulna.

A 9-10. §-hoz

A törvény a rendszeres szociális segélyezés rendszerének újraszabályozását tartalmazza. A hatályos szabályok alapján a rendszeres szociális segélyre azon munkajövedelemmel nem rendelkezők jogosultak, akik vagy 67%-ban megváltozott munkaképességűek, vagy munkanélküli járadékban részesültek. Azok az aktív korúak, akik nem felelnek meg e feltételeknek és nincs munkájuk, csak egy éves együttműködést követően válnak jogosulttá a rendszeres szociális segélyre, vagyis viszonylag hosszú időn keresztül ellátatlanok maradnak, a legminimálisabb támogatásban sem részesülnek. A rendszeres szociális segély így a jelenlegi formájában nem kezeli azokat az élethelyzeteket, amelyekben előzetes munkanélküli státus nem áll fenn. Ilyen élethelyzet különösen a rendszeres szociális ellátásra, ápolási díjra vagy gyermeknevelési támogatásokra illetve a megváltozott munkaképességgel összefüggő ellátásokra való jogosultság megszűnése. Az e körbe tartozók a legveszélyeztetettebbek, hiszen a korábbi jövedelmük is igen alacsony volt, megtakarítással pedig nem rendelkeznek. Az egy éves teljes jövedelem hiánya az esetükben a mély szegénység kialakulásához vezethet. Az intézkedés célja kettős: egyrészt szociális védelem, másrészt a munkába állás elősegítése. A jövőben ez a kör is rendszeres szociális segélyben lenne részesíthető, ha vállalja a munkaügyi illetőleg az önkormányzat által kijelölt szervezettel történő szoros együttműködést. Ennek megfelelően az új jogosulti kör számára a szociális ellátásuk lejárata után a segély folyósítása akkor kezdődhetne meg, ha vállalja a munkaügyi szervezettel történő együttműködést, a rendszeres álláskeresést, a felkínált tanfolyamon való részvételt. A rendszeres szociális segélyre való jogosultság egyéb feltételei (jövedelem, vagyon) változatlanul maradnak.

A 11. §-hoz

A rendszeres szociális segélyezéssel kapcsolatos módosítás további lényeges eleme az együttműködési kötelezettség újraszabályozása. A szociális törvény jelenleg is tartalmazza a szociális segélyben részesülők együttműködési kötelezettségét, de ennek szabályozását az önkormányzatokra bízza. A törvény ugyanakkor kötelező feladatként határozza meg a nem foglalkoztatott személyek másodlagos munkaerőpiaci foglalkoztatását, az érintettek pedig kötelesek a számukra felajánlott munkát elfogadni. A segélyben részesülők munkára történő felkészítése, majd ezt követően munkába állítása, ezáltal a „fekete” jellegű foglalkoztatás visszaszorítása az eddiginél összehangoltabb együttműködést tesz szükségessé. Ezen együttműködés a jövőben komplexen valósulna meg, kiterjedhetne a foglalkoztatáspolitika aktív eszközeire, a szociális munka eszköztárára, valamint a közhasznú és a közcélú munkára. Az együttműködés újraszabályozása (beilleszkedési program készítése) mellett kölcsönös tájékoztatási kötelezettség kerül előírásra a két szerv részére. Az együttműködés intézményi feltételeinek biztosítása valamennyi önkormányzat számára kötelezően ellátandó feladat, melynek az önkormányzat nemcsak saját intézménye útján, hanem társulás keretében vagy megállapodással is eleget tehet. Az együttműködésre kijelölt intézmény a nem foglalkoztatott személy szociális és munkaerőpiaci helyzetére figyelemmel beilleszkedési programot készít, melybe természetesen az érintettet is be kell vonnia. A programban személyre szabottan kerülnek meghatározásra az együttműködés elemei, annak keretében nyújtott szolgáltatások, illetve a segélyre jogosult személy munkavállalással kapcsolatos kötelezettségei (munkanélküliként történő regisztráció, közcélú munkában való részvétel stb.) Az együttműködési programról az intézménynek és a segélyezettnek írásban kell megállapodnia.

A 12-13. §-hoz

A rendszeres szociális segély megállapításával kapcsolatos hatásköri változást, illetve fogalmi meghatározást követve módosítani szükséges az ellátás összegére, a segélyre való jogosultság felülvizsgálatára vonatkozó szabályokat.

A 14. §-hoz

Az általános hatásköri változással összhangban módosításra szorulnak a hajléktalan személyek rendszeres szociális segélyezésével kapcsolatos rendelkezések. Így a hajléktalan személyek esetében az ellátás megállapítása a jövőben a jegyző feladata (a fővárosban pedig a főjegyzőé) és ennek megfelelően változik az együttműködési kötelezettséget előíró rendelkezés is.

A 15. §-hoz

A törvény a települési önkormányzatoknak a nem foglalkoztatott személyek számára történő munkalehetőség biztosításával kapcsolatos kötelezettségeit is újraszabályozza. A módosítás pontosítva bár, de lényegében megtartja a korábbi rendelkezéseket. Új elemként jelenik meg a közcélú munka időtartamára vonatkozó rendelkezés. A rendelkezés célja egyfelől a korábbi jogbizonytalanság kiküszöbölése, másfelől pedig a segély helyett a munkavégzés preferálása, azzal, hogy egy éves időtartamra lehetővé teszi a közcélú munka keretében történő foglalkoztatást. A közcélú munkába bevonható nem foglalkoztatott személyek körét is pontosítja a törvény, melynek értelmében nemcsak azok vonhatók be ebbe a foglalkoztatási formába, akik számára már megállapították a rendszeres szociális segélyt, hanem azok is, akik előzetes együttműködést vállaltak.

A 16. §-hoz

Az ápolási díj a tartósan gondozására szoruló személyek otthoni ápolását ellátó hozzátartozó részére biztosított támogatás. A törvény az ápolási díjra való jogosultság feltételeit nem érinti. Az ápolási díjra jogosultaknak továbbra is két fő csoportja van, a súlyosan fogyatékos vagy 18 éven aluli tartósan beteg személyt ellátó hozzátartozók (alanyi jogú ápolási díj), valamint a tartósan beteg felnőtt hozzátartozót ápolók (méltányossági ápolási díj). A módosítás a hatásköri változáson túl pontosítja a tartósan beteg személy fogalmát.

A 17. §-hoz

A tartósan beteg személy fogalmának pontosítása szükségessé teszi az ellátás megállapítása iránti kérelemhez csatolandó szakvéleményre és igazolásra vonatkozó rendelkezések módosítását is. A súlyos fogyatékosságot igazoló dokumentumok köre kiegészül továbbá a Tanulási Képességet Vizsgáló Szakértő Bizottság szakvéleményével, hiszen fogyatékos gyermekek esetében erre a vizsgálatra az ápolási díj megállapításától függetlenül is sor kerül. Ezzel a módosítással megkímélhetők a fogyatékos gyermeket gondozó családok attól, hogy újabb szakorvosi véleményt kelljen beszerezniük.

A 18-19. §-hoz

A módosítás a legnehezebb körülmények között élő családok helyzetének javítását célozza. Az ápolási díjra jogosultak körén belül új kategória kerül bevezetésre, amellyel az ellátórendszer differenciáltabbá válik. E körbe a súlyos, fokozott ápolást igénylő fogyatékosokat gondozók tartoznak, akik az ellátásra szoruló állapota miatt a szociális ellátásukat nem tudják részleges munkavégzésből származó jövedelemmel kiegészíteni. A törvény meghatározza a fokozott ápolási szükséglet ismérveit, melynek alapján a minősítést el kell végezni. A fokozott ápolási szükséglet meghatározására nem orvosi szempontból, hanem az önkiszolgáló képesség hiányának ismérvei alapján kerül sor. Így annak megítélése a szociális intézményrendszeren belül, a módszertani szociális intézmények szakmai bázisán biztosítható. A fokozott ápolást igénylő fogyatékosokat gondozók emelt összegű ápolási díja 30%-kal magasabb lenne, mint a jelenlegi ellátás. Az emelt összegű ápolási díj megállapításáról a jegyző az ápolt személy tartózkodási helye szerint illetékes megyei, fővárosi módszertani szociális intézmény szakvéleménye alapján dönt.

A 20. §-hoz

A személyes adatok kezelésre vonatkozó jogi szabályozással összhangban indokolt kiegészíteni a közgyógyellátás szabályait. A törvény szerint az Országos Egészségbiztosítási Pénztár hatósági nyilvántartásban rögzíti a közgyógyellátásban részesülő személy adatait, annak érdekében, hogy az ellátásra való jogosultág a közgyógyellátás igénybevétele során nyomon követhető legyen. A közgyógyellátásra való jogosultság ellenőrzését miden olyan esetben el kell végezni, amikor közgyógyellátás keretében rendelt vény beváltására kerül sor a gyógyszertárban. Ennek érdekében a hatósági nyilvántartásba való betekintés jogát biztosítani kell a gyógyszertárak számára, amely a gyakorlatban elektronikus rendszeren keresztül valósul meg. Az ellenőrzés ezen rendszere a jogosulatlan igénybevétel elkerülését szolgálja.

A 21. §-hoz

A két pilléren nyugvó, a pénzbeli támogatást és tanácsadást magában foglaló adósságkezelési szolgáltatás 2003-ban került bevezetésre. A jelenlegi szabályozás szerint a települési önkormányzat - rendeletében meghatározottak szerint - adósságkezelési szolgáltatásban részesítheti azt a családot, akinek az adósságok valamelyikénél (közüzemi költségek, közös költség, lakbér, hitelintézeti hátralék) fennálló tartozása legalább hat havi. Az elmúlt közel két év tapasztalatai szerint a lakáscélú hitelhátralékok a jelenlegi adósságkezelési szolgáltatás keretében nem, vagy csak nagyon nehezen kezelhetők. Az e körben felhalmozott hátralékok ugyanis általában magasabb összegűek, így a törvény által meghatározott 18 hónap futamidő és a legfeljebb 200 ezer forint támogatási összeg mellett a jogosultaknak olyan magas saját forrással kellene hozzájárulniuk, melyet a rászorult családok nem képesek biztosítani. Ezért a törvény szerinti módosítás a lakáscélú hitelhátralékok esetén lehetőséget teremt az eddiginél kedvezőbb feltételek melletti támogatás nyújtására. A módosítás szerint lehetőség nyílik magasabb támogatási összeg (maximum 400 ezer forint) igénybevételére, valamint az adósságkezelési szolgáltatás időtartamának legfeljebb 60 hónapra történő megállapítására. Mivel az adósságkezelési szolgáltatás alapvető célja a lakhatási feltételek megőrzése, ezért a törvény ennél a kiemelt összegű támogatásnál e célkitűzést jelzálogjog feljegyzésével és elidegenítési tilalommal is elősegíti. Az adósságkezelési szolgáltatás nyújtásának feltétele az, hogy a támogatott az önkormányzat által megállapított támogatás és az adósság különbözetének megfizetését vállalja és vegyen részt az adósságkezelési tanácsadáson.

A 22. §-hoz

Az adósságkezelési szolgáltatás rendszerének működési tapasztalatai ráirányították a figyelmet a megelőzés fontosságára. Annak érdekében, hogy a veszélyeztetett lakossági csoportok körében ne halmozódhasson fel kezelhetetlen mértékű adósság, ún. jelzőrendszer működtetése szükséges. A módosítás által az áram- és gázszolgáltatók részére lehetővé válik szolgáltatásuk kikapcsolása előtt az adós védelme érdekében tájékoztatást adni a hátralékkal rendelkező fogyasztó lakóhelye szerint illetékes települési önkormányzat jegyzőjének. Az intézkedéssel kiépül a szolgáltatás megvonásának megelőzését szolgáló jelzőrendszer új formája.

A 23-24. §-hoz

A törvény a jogalkalmazási tapasztalatok tükrében pontosítja az adósságkezelési szolgáltatás egyes rendelkezéseit, így a támogatás visszafizetésére, ismételt megállapítására vonatkozó szabályokat. Pontosításra kerül továbbá az önkormányzati rendeletben szabályozandó kérdések köre.

A 25-27. §-hoz

A módosítás a személyes gondoskodást nyújtó szociális alapszolgáltatásokat érinti. A törvény az alapellátás körébe tartozó feladatokat alapszolgáltatásként definiálja, hangsúlyozva az egyes szolgáltatási formák tevékenység, illetve feladat jellegét. A törvény nagy hangsúlyt fektet arra, hogy a szociális problémák megoldása komplex eszközökkel történhessen, széleskörű együttműködési kötelezettség és kapcsolattartás valósuljon meg olyan - akár határterületet érintő - szervezetekkel, amelyek kiegészítik, vagy segítik ezen problémák enyhítését. A módosítás egyúttal rögzíti, hogy a bentlakásos intézményekben már alkalmazott gondozási terv készítésének kötelezettsége az alapszolgáltatások körére is kiterjed; ezáltal az egyénre szabott, differenciált ellátások biztosítása, az alapszolgáltatások szakmai minőségének javítása a cél.

A 28. §-hoz

A falu- és tanyagondnoki szolgáltatásra vonatkozó szabályok változásai nem érintik a szolgáltatás alapvető tartalmát, a módosítás elsősorban pontosító rendelkezéseket tartalmaz. Ezen szolgáltatási formáknak jelentős szerepe van a kistelepüléseken, a tanyasi térségekben élők területi hátrányainak felszámolásában. Jelenleg mintegy 800 falu-, illetve tanyagondnoki szolgálat működik, amelyek meghatározó szerepet töltenek be a kistelepüléseken az életminőség javítása szempontjából. A módosítás elsősorban a társulásos formában működtetett falu-, illetve tanyagondnoki szolgáltatás megszervezési feltételeit teszi könnyebben értelmezhetővé, annak rögzítése révén, hogy ebben az esetben is csak azon településeken nyújtható ez a szolgáltatási forma, amelyek egyébként megfelelnek az önállóan működő szolgálat esetén megfogalmazott feltételeknek.

A 29. §-hoz

A szociális ellátásokhoz való hozzáférés, az esélyegyenlőség biztosítása érdekében különös jelentőséggel bír a szociális jellegű ellátást vagy szolgáltatást igénylők megfelelő tájékoztatása. A hatályos szabályok szinte minden szolgáltatás esetében meghatározzák az információnyújtás kötelezettségét, azonban a gyakorlati tapasztalatok azt mutatják, hogy ezen a területen hatékonyabb szolgáltatás biztosítására van szükség. Ezért a törvény egységes, önálló szolgáltatási formaként nevesíti a szociális információs szolgáltatást, amely minden településen kötelező alapfeladatként jelenik meg. Az információs szolgálat széleskörű tájékoztatási, és - a személyes gondoskodás terén - hozzáférés-segítési kötelezettséggel támogatja a szociálisan rászoruló személyeket szociális, gyermekvédelmi, egészségügyi, családtámogatási és egyéb ellátások igénylése terén. A szolgáltatás biztosítása szempontjából fontos elem, hogy nem szükséges működési engedély, csak bejelentési kötelezettség terheli a fenntartót a szolgáltatás működtetésével összefüggésben.

A 30. §-hoz

A módosítás a házi segítségnyújtás alapvető tartalmi elemeit és szakmai tartalmát pontosítja. Ez az ellátási forma az alapvető gondozás és az alapápolás körébe tartozó feladatokat látja el, segítséget nyújt az önálló életvitel fenntartásában, az ellátott és lakókörnyezete higiéniás körülményeinek megtartásában, valamint prevenciós szerepet tölt be, hiszen segítséget nyújt a veszélyhelyzetek kialakulásának megelőzésében. A szolgáltatás ma elsősorban időskorú személyek ellátását biztosítja - 2003. decemberi adatok szerint mintegy 49 000 fő részére nyújtottak szolgáltatást a házi segítségnyújtás keretében, - azonban a tervezet erősíti azt, hogy az életvitel fenntartásához nyújtott segítség kiterjedjen más rászorulti csoportokhoz tartozó személyekre is. Az ellátási forma alapszolgáltatási jellegének erősítését, így egyúttal a megszervezés személyi feltételeinek könnyítését célozza annak egyértelművé tétele, hogy a szakápolási feladatok ellátása nem tartozik a házi segítségnyújtás tevékenységei közé, azonban ebben az esetben is természetesen fennáll a jelzési kötelezettség az otthonápolási szolgálat felé.

A 31. §-hoz

A módosítás a családsegítés feladatainak meghatározását fogalmazza újra. A törvény - az integrációra vonatkozó szabályokkal együtt - kiemelt szakmai integráló szerepet kíván biztosítani a családsegítésnek az új alapszolgáltatási struktúrában. Tapasztalataink szerint ezen ellátási formához kapcsolódóan olyan szakmai ismeretek és szakmai jártasság áll rendelkezésre, amely az alapszolgáltatások esetében megfelelő szakmai háttérbázist adhat a szervezeti integrációnak, valamint a szakmai munka minőségi javításának. Az integráció szempontjából kulcsfontosságú szakmai cél megvalósításának egyik alapvető elemévé válhat a családsegítés. Ugyanakkor a tervezet ösztönözni kívánja azt is, hogy a jelenleg sok tekintetben széttagolt családsegítő szolgáltatás koncentráltabbá váljon, ne legyen szükséges minden településen kialakítani a szolgáltatást, viszont a hozzáférés a magasabb színvonalú és hatékonyabb ellátásokhoz társulásos formában megvalósulhasson. A tervezet megszünteti a párhuzamosságot a családsegítés speciális szolgáltatásai és más hasonló jellegű tevékenységet végző „speciális szolgáltatások” (pl.: közösségi ellátások) között, ezáltal is célul tűzve ki azt, hogy az alapfeladatok kapjanak nagyobb hangsúlyt a feladatellátásban.

A 32. §-hoz

A módosítás révén a jelzőrendszeres házi segítségnyújtás hatályos szabályozás szerinti „ráépülő” jellege megszűnik, önálló szolgáltatási formaként kerül nevesítésre. A szakmai tartalom vonatkozásában változás nem történik, de a tervezet bővíti a pszichiátriai betegek irányába is a szolgáltatásnyújtás lehetőségét.

A 33. §-hoz

A közösségi ellátások tekintetében a módosítás újradefiniálja a szolgáltatás feladatait, meghatározza a pszichiátriai, illetve a szenvedélybetegek közösségi ellátásának szakmai tartalmát. A szolgáltatás szempontjából meghatározó, hogy a saját lakókörnyezetben történő ellátás során az önálló életvitel fenntartásában való segítségnyújtás, a folyamatos kapcsolattartás a kezelőorvossal, illetve a háziorvossal, valamint a pszicho-szociális rehabilitáció megvalósítása jelenti a szolgáltatási formák szakmai tartalmát. Jelenleg ezen szolgáltatások megszervezése elsősorban a civil szervezetek részéről jelenik meg, országosan mintegy 20-25 szolgálat működik, elsősorban korábbi pályázati támogatások alapján. Amennyiben ezek a feladatok középtávon megjelennek a településeken, jelentős mértékben enyhíthetik a bentlakásos intézmények iránti felfokozott igényt, különösen a pszichiátriai betegek ellátása tekintetében.

A 34-35. §-hoz

A módosítás kizárólag technikai pontosító rendelkezéseket tartalmaz, tartalmi kérdéseket nem érint.

A 36. §-hoz

A nappali ellátásra vonatkozó szabályok módosítása alapvető strukturális és szemléletbeli változást jelent. A nappali ellátások rendszerbeli helye megváltozik, a korábban szakellátásként definiált szolgáltatási forma az alapszolgáltatások közé kerül. A módosítás azt célozza, hogy a nappali ellátás alapvetően egy nyitott, a szükségletekre gyorsan reagáló, integráló szerepet betöltő ellátási formává váljon, amely hátterét adhatja települési szinten az alapszolgáltatások összekapcsolásának és ezáltal intézményi formaként történő megjelenésének. Ezzel egyidejűleg lényeges szempont az, hogy a nappali ellátások bizonyos típusainak jelentős fejlesztési forrásai jelentek meg az EU fejlesztési alapjaiban, ezért várhatóan 2006-tól jelentős kapacitásbővülés történik ezen a területen, így a szervezeti integráció alapegységeként ezen szolgáltatási forma köré szerveződő alapellátási integráció formáinak ösztönzése indokolt. A szabályozási cél így egy nyitottabb, az ellátotti csoportok tekintetében kevésbé merev, az integráció szempontjából többféle alternatív megoldást is megengedő szolgáltatási forma létrehozása.

A 37. §-hoz

A módosítás pontosító jellegű, az érintett intézménytípusok igénybevételi feltételeit hozza összhangba.

A 38. §-hoz

A módosítás az alapszolgáltatások tekintetében meghatározott ellátási kötelezettséget súlyozza újra, fokozottabb figyelemmel a településeken jelentkező szolgáltatások iránti igényekre, valamint az egyes településtípusok teherbíró-képességére. A módosítást az indokolja, hogy a hatályos szabályozás az alapellátás széles spektrumú feladatai tekintetében nem tesz megfelelő mértékű különbséget a kistelepülések és a nagyvárosok között, holott a szolgáltatások iránti igények, azok jellege, a szolgáltatásszervezés keretei jelentősen eltérnek. A szabályozás az ellátási piramis önkormányzati igényekhez, lehetőségekhez jobban igazodó átalakítása mellett prioritást ad a szolgáltatások társulás keretében történő ellátásához.

A 39. §-hoz

A módosítás az országos módszertani intézmény kijelölésére vonatkozó értelmező jellegű rendelkezést tartalmaz.

A 40. §-hoz

A módosítás célja annak lehetővé tétele, hogy az országos és regionális módszertani feladatok ellátására ne csak a ténylegesen szociális szolgáltatást nyújtó szervezetek, hanem a szociális szolgáltatásokkal összefüggő kutatást, képzést végző szervezetek is kijelölhetőek legyenek. További változtatás, hogy a módszertani intézmény kijelölésre pályázat alapján kerül sor.

A 41. §-hoz

A szükségletalapú szolgáltatásszervezés érdekében a törvény a szolgáltatástervezési koncepció elkészítésének kötelezettségét kiterjeszti a társulásos formában történő feladatellátásra is. Ha valamely alapszolgáltatási feladatot társulás keretében látnak el, akkor e szolgáltatások tekintetében a szolgáltatástervezési koncepciót a társulás készíti el, amely esetben természetesen szintén követelmény a más szinten készült koncepciókhoz történő illeszkedés.

A 42. §-hoz

A módosítás a szociális szolgáltatások engedélyezésével összefüggő szabályokat határozza meg, illetve - a jogalkalmazás egyszerűbbé tétele érdekében - a hatályos szabályozásban több helyen megtalálható rendelkezéseket szerkeszti egységes keretbe. A módosítás egyben rendezi a megyei szociális és gyámhivatalokkal összefüggő hatásköri szabályokat.

A 43. §-hoz

A módosítás a korlátozó intézkedéssel összefüggő értelmező jellegű rendelkezés, amely révén a pszichés megnyugtatás kiemelésre kerül a korlátozó intézkedések közül, figyelemmel annak megelőző jellegére. Ebből adódóan a pszichés megnyugtatás, mint „természetes előzmény” jelenik meg a korlátozó intézkedés alkalmazása tekintetében.

A 44. §-hoz

A törvény lehetőséget biztosít a fenntartó részére, hogy a nappali ellátást nyújtó, illetve a bentlakásos intézményi formák esetében ellátotti önkormányzat létrehozására kerülhessen sor. Az ellátotti önkormányzat az intézményi szolgáltatást igénybevevők közösségének érdek-képviseletére szolgáló jogintézmény, amely a szervezeti és működési szabályzatban, valamint a házirendben meghatározott hatáskörökkel rendelkezik. A módosítás révén a jelenlegi gyakorlatban elsősorban pszichiátriai betegek intézményeiben működő ellátotti önkormányzatok a közösségi alapú jogvédelem fórumaivá válhatnak.

A 45-49. §-hoz

A módosítás az egyes szociális intézményekben elhelyezettek felülvizsgálatával, illetve a térítési díj fizetésével összefüggésben tartalmaz pontosító szabályokat, valamint - az áttekinthetőség érdekében - a térítésmentesen biztosítandó ellátások felsorolását tartalmazza.

Az 50-52. §-hoz

A módosítás az egyes ellátások jegyzői hatáskörbe való kerülésével, illetve a kistérségi feladatellátás ösztönzésével összefüggő finanszírozási szabályokat, valamint a nem állami és egyházi fenntartók által igényelt normatíva folyósításával kapcsolatos eljárási szabályok megalkotására való felhatalmazást tartalmazza.

Az 53. §-hoz

A módosítás a testi fenyítés tilalmáról rendelkezik. A hatályos jogszabályi rendelkezések értelmében a gyermek bántalmazása a szülő számára nem tiltott mindaddig, amíg nevelési célzatú és a bírói gyakorlat szerint még elfogadhatónak tartott mértéket nem haladja meg. Ez tág lehetőségeket biztosít a fegyelmező számára, és sok esetben a gyermek fejlődését, személyiségét veszélyezteti. Ezért a gyermeki jogok oldaláról a szabályozás felülvizsgálata - összhangban az Európa Tanács ajánlásaiban, a családon belüli erőszak megelőzésére és hatékony kezelésére irányuló nemzeti stratégia kialakításáról szóló 45/2003. (IV. 16.) OGY határozatban, valamint a társadalmi bűnmegelőzés nemzeti stratégiájáról szóló 115/2003. (X. 28.) OGY határozatban foglaltakkal - elengedhetetlen. A gyermekvédelmi törvénynek azt az értékrendet kell közvetítenie, hogy nem csupán a kegyetlen, embertelen, megalázó testi fenyítés, hanem a testi fenyítés önmagában tilalmazott, vagyis a gyermek nem vethető alá testi és érzelmi fenyítésnek, fenyegetettségnek, kínzásnak, kegyetlen, embertelen vagy megalázó bánásmódnak, illetve büntetésnek.

Az 54-55. §-hoz

A törvény - a szociális igazgatás rendszeréhez hasonlóan - a gyermekvédelmi igazgatás rendszerét is két irányban módosítja. Egyrészt a szinte teljes mértékben normatív módon, az ágazati jogszabályokban meghatározott jogosultsági, illetve eljárási szabályok alapján megállapított rendszeres gyermekvédelmi támogatással kapcsolatos feladatokat a települési önkormányzat képviselő-testületének hatásköréből a jegyző hatáskörébe helyezi át, másrészt a megyei gyámhivatalok átalakításával, feladat- és hatáskörük bővítésével rugalmasabb, gyorsabb, a jogosult számára könnyebben igénybe vehető jogorvoslati fórumot teremt.

Az 56-57. §-hoz

A rendszeres gyermekvédelmi támogatás rendszerét - a hatásköri változáson túl - két ponton alakítja át a törvény. Egyrészt azon gyermekek esetében, akiket egyedülálló szülő vagy törvényes képviselő gondoz saját háztartásában emelkedik a jogosultsági jövedelemhatár, másrészt ezen csoport vonatkozásában emelkedik a támogatás összege is.

Egyedülálló szülő esetén a rendszeres gyermekvédelmi támogatás jogosultsági jövedelemhatárának, valamint az ellátás mértékének emelése egyrészt bővíti az ellátásban részesülők körét, másrészt javítja a család jövedelmi helyzetét, csökkentve a gyermekek társadalmi kirekesztését, elősegítve a családban nevelkedéshez fűződő gyermeki jog érvényesülését. Ezért azok az egyedülálló szülő vagy más törvényes képviselő által gondozott gyermekek is jogosultak lennének a jövőben a támogatásra, akiknek a családjában az egy főre jutó havi jövedelem összege nem haladja meg az öregségi nyugdíj mindenkori legkisebb összegének 110%-át (szemben a jelenlegi 100%-os jövedelemhatárral) és a családban történő nevelkedés nem áll a gyermek érdekével ellentétben. Ez a változtatás mintegy 30 ezer gyermek szociális biztonságát növeli, vagyis ennyivel több gyermek válna jogosulttá a támogatásra. A rendszeres gyermekvédelmi támogatás mértékének tekintetében is célszerű külön kezelni az egyedülálló szülők által nevelt gyermekeket, mint az egyik, szegénységi kockázattal leginkább érintett társadalmi csoportot. Főszabályként a támogatás mértéke havonta és gyermekenként változatlanul az öregségi nyugdíj legkisebb összegének 22%-a, azonban ez a mérték 30%-ra növekedik, ha a gyermeket egyedülálló szülő gondozza.

Az 58. §-hoz

A módosítás a gyermekjóléti alapellátások - gyermekjóléti szolgáltatás, gyermekek napközbeni ellátása, gyermekek átmeneti gondozása -, valamint ezekhez kapcsolódóan kiemelten egyes intézmények - bölcsőde, gyermekek átmeneti otthona, családok átmeneti otthona, gyermekjóléti központ - többcélú kistérségi társulás útján történő biztosításának kíván prioritást adni, figyelemmel a települési önkormányzatok feladatellátási nehézségeire.

Az 59. §-hoz

A törvény a megyei gyámhivatalok működési engedélyezéssel kapcsolatos feladatait differenciáltabbá teszi. Míg helyettes szülői hálózat, nevelőszülői hálózat, külső férőhelyen biztosított utógondozói ellátás esetén célszerű a működtető székhelye szerint illetékes megyei gyámhivatalhoz telepíteni a hatáskört, addig minden más esetben az illetékességet a szolgáltató (intézmény) székhelye (telephelye) határozza meg.

A 60. §-hoz

Tekintettel arra, hogy a rendszeres gyermekvédelmi támogatás folyósítása 2006. január 1-jétől már nem a települési önkormányzat képviselő-testületének, hanem a települési önkormányzat jegyzőjének hatáskörébe tartozik, szükségessé vált a jegyző feladat- és hatáskörét rögzítő rendelkezést is kiegészíteni e feladattal.

A 61-62. §-hoz

A Gyvt-ben foglalt gyermeki jogoknak megfelelő ellátórendszer kiépítése szükségessé tette egy egységes „Gyermekeink védelmében” elnevezésű nyilvántartási rendszer kialakítását is, amely biztosítja a gyermek gondozásában a tervszerűséget, a partneri együttműködést, a felelősség megosztását, továbbá lehetővé teszi a gyermekeket érintő döntések átlátható felülvizsgálatát. Az adatkezelés célhoz kötöttsége érdekében szükséges az adatkezelési szabályok pontosítása egyrészt az adatkezelésre jogosult személyekre, szervekre, másrészt az általuk kezelt adatok körére tekintettel.

Az adatkezelésre jogosultak köre kibővül a gyermekjogi, illetve kivételes esetben az ellátottjogi és a betegjogi képviselővel. A módosítás azért vált szükségessé, mert e nélkül a képviselők csak a gyermekkel adott esetben érdekellentétben álló törvényes képviselő hozzájárulásával kezelhetnék a cselekvőképtelen kiskorú azon személyes adatait, amelyeket a gyermek panaszának orvoslása érdekében ismerniük kell.

A gyermekek ellátása, az azzal kapcsolatos hatósági döntések számos dokumentumon alapulnak. Ezek mindegyike személyes adatokat tartalmaz, mind a gyermekre (ruházatára, lakhatására, személyes kapcsolataira stb.), mind a szülőre, törvényes képviselőre (vagyoni helyzetére, egészségi állapotára stb.), valamint a kapcsolattartásra jogosult hozzátartozókra, más a gyermek lakóhelyén életvitelszerűen tartózkodó személyekre vonatkozóan. Az ezeket a dokumentumokat tartalmazó „Gyermekeink védelmében” elnevezésű nyilvántartási rendszer és a Gyvt. közötti összhang megteremtése érdekében vált szükségessé a törvényi felhatalmazáson alapuló adatkör tartalmának bővítése, pontosítása.

Az adatkezelésre jogosultak és az adatkör bővítésével egyidejűleg ugyanakkor fokozott hangsúlyt kell helyezni az adatkezelés célhoz kötöttségére. A módosítás értelmében így az arra feljogosított szervek és személyek is csak a törvényben meghatározott célok teljesüléséhez elengedhetetlenül szükséges személyes adatokat kezelhetik.

A 63. §-hoz

A szociális törvény szabályozásához hasonlóan a Nemzeti Család- és Szociálpolitikai Intézet feladatai között szükséges feltüntetni a szolgáltató tevékenységet végző szolgáltatókat, intézményeket, helyettes szülői és nevelőszülői hálózatokat magában foglaló országos nyilvántartás vezetését. A gyermekjóléti és gyermekvédelmi szolgáltatótevékenység engedélyezéséről, valamint a gyermekjóléti és gyermekvédelmi vállalkozói engedélyről szóló 259/2002. (XII. 18.) Korm. rendelet 7/A. §-a szerint a működést engedélyező szervek a működési engedély kiadásáról, módosításáról és visszavonásáról kötelesek adatot szolgáltatni az országos nyilvántartás számára.

A 64. §-hoz

Pontosító rendelkezést tartalmaz a napközbeni ellátásért fizetendő térítési díjjal kapcsolatban, két irányban. A módosítás egyrészt - a rendelkezés tagolásának megváltoztatásával - egyértelművé teszi, hogy az óvodai, illetve bölcsődei ellátott, rendszeres támogatásban részesülő gyermekek részére 100%-os normatív kedvezmény biztosítandó. A másik pontosítás a normatív kedvezmény igénybevételét kizáró elhelyezési helyeket (nevelőszülőnél, gyermekotthonban, vagy más bentlakásos intézményben történő elhelyezés) sorolja fel tételesen, tartalmi változtatást nem jelent.

A 65. §-hoz

A pontosító szabály révén egyértelművé válik, hogy a családi pótlék azon gyermekre tekintettel is jár, aki a tankötelezettségre irányadó korhatár betöltését követően általános iskolában folytat tanulmányokat. A törvény ezen túlmenően - az időközben feleslegessé vált rendelkezések elhagyásával - átláthatóbbá teszi a közoktatási intézményben tanulmányokat folytató gyermek után járó családi pótlék folyósításának időtartamára vonatkozó szabályozást.

A 66. §-hoz

A törvény a tartósan beteg, illetve súlyosan fogyatékos gyermek után járó magasabb összegű családi pótlék összegének meghatározásával kapcsolatban tartalmaz a jogalkalmazást elősegítő pontosítást, figyelemmel arra, hogy az ellátás összege a Cst. egy korábbi módosításával kettévált.

A 67. §- hoz

A törvény az állampolgárok jogbiztonsághoz és a hatósági ügyintézés átláthatóságához fűződő érdekét szem előtt tartva általános, az igény pozitív elbírálása esetére is határozathozatali kötelezettséget állapít meg az igényelbíráló szerveknek. A rendelkezés 2005. augusztus 1-jei hatályba lépését az igényelbíráló szervek - különös figyelemmel a munkáltatónál működő családtámogatási kifizetőhelyekre - megfelelő felkészülése indokolja.

A 68. §-hoz

A törvény az anyasági támogatás kifizetési rendjét módosítja. Ennek keretében a bankszámlára való utalással korszerűsödik a kifizetési módok eszköztára, illetőleg - a postai úton történő igénybejelentések egyre nagyobb száma által indokoltan - speciális ügyintézési határidő kerül megállapításra.

A 69. §-hoz

A törvény a családtámogatásokkal kapcsolatos eljárásban pontosítja a Magyar Államkincstár ellenőrzési jogosítványait annak érdekében, hogy az ellátások folyósítása jogszerűen és megalapozottan történjen, továbbá hogy az ellátások jogosulatlan igénybevétele megakadályozhatóvá váljon. A Magyar Államkincstár ezért egyfelől a családtámogatási igényeket elbíráló szervek eljárását, másfelől az ellátást igénylőknél az ellátásra való jogosultság feltételeinek meglétét, a jogosultságot megalapozó igazolások, szakvélemények jogszabályi követelményeknek való - alaki és tartalmi - megfelelőségét ellenőrizheti.

-----STARTING---POINT---VEGE---

A 70-73. §-hoz

A törvény hatályba lépése több időponthoz kötődik. Az általános hatályba lépéssel - 2005. január 1. - kerülnek bevezetésre a személyes gondoskodásra vonatkozó változások, az időskorúak járadékának emelt összegű változata, valamint a különböző pontosító célú, illetve eljárási rendelkezések. 2005. április 1-jétől változnak az adósságkezelésre vonatkozó szabályok. 2005. augusztus 1-jétől kerül előírásra az egységes határozathozatali kötelezettség családtámogatási ügyekben. 2005. szeptember 1-jétől alakul át a rendszeres szociális segélyezés, bevezetésre kerül az ápolási díj emelt összegű ellátása, valamint kialakításra kerülnek a megyei szociális és gyámhivatalok. 2006. január 1-jétől pedig a normatív alapon meghatározott egyes szociális, gyermekvédelmi ellátások jegyzői hatáskörbe való átadása valósul meg.