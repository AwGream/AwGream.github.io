2006. évi LXVI. törvény indokolása

az államháztartásról szóló 1992. évi XXXVIII. törvény, valamint a köztisztviselők jogállásáról szóló 1992. évi XXIII. törvény módosításáról

-----STARTING---POINT---ALTALANOS--- 

Az új szabályozás kiszélesíti a nyilatkozattételre kötelezettek körét, ugyanis nemcsak a legalább többségi állami tulajdonban lévő gazdasági társaságok vezető tisztségviselői és felügyelő bizottsági tagjai kötelesek vagyonnyilatkozatot tenni, hanem minden állami tulajdoni részesedéssel működő gazdasági társaság vezető tisztségviselője és felügyelő bizottsági tagja, akit jogszabály illetve társasági szerződés alapján az állami tulajdonosi rész alapján választottak meg. A vagyonnyilatkozat állami tulajdoni részesedéssel működő gazdasági társaságokra vonatkozó gazdasági érdekeltségi részét nyilvánosságra kell hozni, így átláthatóvá válnak az állami tulajdonú gazdasági társaságok vezető tisztségei. További szigorítás, hogy a fenti személyek nem kétévente, hanem évente tesznek vagyonnyilatkozatot.

Ugyancsak változás, hogy a vagyonnyilatkozat-tételi kötelezettség az idézett személyi kör tekintetében független a gazdasági társaság jegyzett tőkéjének nagyságától, azaz a korábbi 200 millió forintos jegyzett tőkére vonatkozó kritériumot ebben az esetben nem kell vizsgálni.

-----STARTING---POINT---RESZLETES---

Az 1. §-hoz

Az állami tulajdoni részesedéssel működő gazdasági társaságok vezető tisztségeinek átláthatósága érdekében az államháztartásról szóló 1992. évi XXXVIII. törvény 95/B. §-a módosul. A vagyonnyilatkozat-tételére kötelezettek köre kibővül.

A vagyonnyilatkozatok állami tulajdoni részesedéssel működő gazdasági társaságokra vonatkozó gazdasági érdekeltségi részét, valamint az azonosító adatok kivételével annak személyi részét a Belügyminisztérium Közigazgatás-szervezési és Közszolgálati Hivatala (KKH) köteles nyilvánosságra hozni, így az mindenki számára megismerhetővé válik.

-----STARTING---POINT---VEGE---

A 2. §-hoz

Az átláthatóság érdekében szükséges a köztisztviselők jogállásáról szóló 1992. évi XXIII. törvény vagyonnyilatkozat-tételről szóló 6. számú melléklete személyi részének módosítása. A Személyi Rész a következő információkkal bővül: a köztisztviselőnek meg kell jelölnie besorolásának időpontját, besorolási osztályát, fokozatát, vezetői megbízását valamint azon szervezeti egység nevét, melynél alkalmazásban áll.

Az átláthatóság érdekében szükséges a köztisztviselők jogállásáról szóló 1992. évi XXIII. törvény 6. számú mellékletének IV. részét módosítani. A gazdasági érdekeltségi nyilatkozatnak két része lesz. Az „A” rész az állami tulajdoni részesedéssel működő gazdasági társaság vezető tisztségviselőire és felügyelő bizottsági tagjaira vonatkozik. Ebben fel kell tüntetni a gazdasági társaságban betöltött tisztséget, a tisztség ellátásáért kapott tiszteletdíjat, költségtérítést és egyéb juttatásokat is. A „B” rész az egyéb gazdasági társaságokban betöltött tisztségekre illetve gazdasági érdekeltségre vonatkozik.