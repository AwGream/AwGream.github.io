1991. évi XLVIII. törvény indokolása

a Munka Törvénykönyvéről szóló 1967. évi II. törvény módosításáról

-----STARTING---POINT---ALTALANOS--- 

Indokolás

A Javaslat értelmében a dolgozó végkielégítésre jogosult abban az esetben, ha munkaviszonya a munkáltató felmondása vagy a munkáltató jogutód nélküli megszűnése - tehát a dolgozó szándékától független ok - következtében szűnik meg. A végkielégítés feltétele továbbá az is, hogy a dolgozó legalább három évig a munkáltatóval munkaviszonyban álljon.

A Javaslat a végkielégítés mértékének azt a minimális mértékét határozza meg, amely az előírt feltételek mellett - minden munkavállalót megillet. Ehhez képest azonban akár a Kollektív Szerződés, akár a munkaszerződés magasabb mértékű végkielégítést is megállapíthat. Egyidejűleg lehetőség van arra is, hogy a munkáltató már rövidebb munkaviszonyban töltött idő alapján is végkielégítést folyósítson a dolgozó részére.

A Javaslat kizárja a végkielégítésre való jogosultságot azon dolgozók esetében, akik nyugellátásra szereztek jogosultságot, illetve nyugellátásban részesülnek, továbbá a főállás melletti további munkaviszony (másodállás, mellékfoglalkozás) tekintetében is. Ezekben az esetekben ugyanis a végkielégítés kifizetésének szociális indokai nem érvényesülnek, hiszen a dolgozó mindegyik esetben megfelelő ellátásban részesül.

A Javaslat magasabb összegű végkielégítést ír elő azokra a munkavállalókra nézve, akiknek munkaviszonya az öregségi nyugdíjjogosultság megszerzését megelőző öt éven belül szűnik meg. Ennek indoka elsősorban, az hogy az ilyen korú munkavállalók munkaerőpiaci esélyei jelentősen csökkennek, elhelyezkedni csak lényegesen nehezebben tudnak mint a fiatalabb dolgozók, ezért szükséges, hogy számukra magasabb összegű végkielégítés fizetésére kerüljön sor.

A Munka Törvénykönyve hatályos rendelkezése szerint az áthelyezett dolgozónak az áthelyezése előtti munkaviszonyát úgy kell tekinteni mintha az új munkáltatónál töltötte volna el. A Javaslat egyidejűleg ezt a rendelkezést úgy módosítja, hogy az áthelyezés előtti munkaviszonyban töltött idő beszámítását a végkielégítésre való jogosultság számításánál kizárja. Enélkül ugyanis az azonos munkaviszonyban töltött idővel rendelkező dolgozók között - csupán az előző munkaviszony eltérő megszűnési módja miatt - indokolatlan különbség keletkezne.

-----STARTING---POINT---RESZLETES---
-----STARTING---POINT---VEGE---