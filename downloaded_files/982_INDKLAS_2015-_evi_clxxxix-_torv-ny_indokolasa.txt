2015. évi CLXXXIX. törvény indokolása

az Egységes Szanálási Rendszerhez kapcsolódó kormányközi megállapodás kihirdetéséről

Általános indokolás

A Bankunió utolsó építőelemeként az Egységes Szanálási Mechanizmus (SRM) kapcsán a 2013. december 18-i rendkívüli pénzügyminiszteri (ECOFIN) ülésen a tagállamok elfogadták a tanácsi megállapodást, ami alapján a görög elnökség megkezdte a trilógus egyeztetéseket az Európai Parlamenttel. A trilógusokra az elnökséget az ad-hoc munkacsoport készítette fel az SRM kapcsán.

SRM rendeletből a tanácsi megállapodás alapján kivált az Egységes Szanálási Alapra (SRF) vonatkozó rész, így az SRF feltöltésével és működésével kapcsolatos részeket egy kormányközi megállapodásba emelték át, amely kapcsán a Tanács vállalta az EP felé az SRM trilógusok keretében, hogy a Megállapodás véglegesítésére csak az SRM lezárása (politikai megállapodás) után kerül sor. A Megállapodást egy magas szintű fórum tárgyalta nagyköveti szinten.

Az SRM rendeletet a Tanács március 27-én nagyköveti (COREPER) szinten elfogadta, az Európai Parlament április 15-én szavazta meg a kompromisszumot, miután az április 1-2-i informális pénzügyminiszteri tanácsi ülés (ECOFIN) az SRM-hez kapcsolódó Megállapodást is megerősítette. A gyorsított jogász-nyelvészi folyamat révén a Megállapodás végső szövegét május 21-én írta alá 1280/2014 (IV. 30.) Korm. határozatnak megfelelően magyar részről is aláírásra került a COREPER ülés margóján. A tagállamok közül a Megállapodást kizárólag Svédország és az Egyesült Királyság nem írta alá.

A Megállapodás végső szövege az elfogadott SRM rendelet alapján technikai pontosításra került, ami a cikkek átszámozása miatt vált szükségessé. Az Európai Unió Tanácsának Főtitkársága, mint a Megállapodás letéteményese, miután tájékoztatta az aláíró feleket, és megállapította, hogy a technikai pontosítások ellen a felek egyike sem emelt kifogást, 2015. április 22-én összeállította és csatolta a Megállapodáshoz a helyesbítési jegyzőkönyvet. A törvény 4. §-a tartalmazza ezeket a hivatalos pontosításokat.

Az Egységes Szanálási Rendszer létrejötte a pénzügyi válságra adott egyik legfontosabb válasz annak érdekében, hogy az esetlegesen pénzügyi nehézségbe kerülő hitelintézetek szanálására, életképessé tételére ne költségvetési pénzekből, hanem túlnyomórészt a befektetők és nagybetétesek hozzájárulásából (bail-in), ennek sikertelensége esetén az előre - a tagállamok hitelintézetei által - feltöltött pénzügyi alapból kerüljön sor. A Megállapodásnak kell megteremteni a jogi feltételeket ahhoz, hogy az egyes országok bankjainak befizetéseiből létrejövő tagállami bankszanálási alapokból európai szinten akár a saját, akár egy másik ország bankjainak rendezett rendbetételét, vagy felszámolását finanszírozzák. Egy nyolc éves átmeneti időszak alatt a nemzeti alapok fokozatosan növelve teljesítik a hozzájárulásukat az Egységes Szanálási Alapba, amely a periódus végén válik teljes értékű közösségi szintű eszközzé. A Mechanizmus alapvető célja megszüntetni a bankok és tagállamok kockázatközösségét A bankszektor válsága, a bankok kényszerűen közpénzekből történő feltőkésítése és megmentése, ennek pedig az euroövezet államadósságára gyakorolt hatásai, majd ennek a bankok kockázati megítélése közötti ördögi kör megszakításához új és hatékony megelőző mechanizmusokra és eltérő pénzügyi forrásokra van szükség, amelyből a szuverén államok közvetlen érintettsége kimarad.

A Bankunió és annak szanálási lábához kapcsolódó kormányközi megállapodás azzal a céllal jött létre, hogy orvosolja az euroövezet működésével kapcsolatos súlyos hiányosságokat, amelyek a pénzügyi és gazdasági válság során a felszínre kerültek. Az euroövezet tagjainak kifejezett célja volt, hogy az euroövezet egésze stabilitásának megőrzése érdekében egységes felügyeleti és szanálási mechanizmus révén megfeleljenek az egységes európai piacon tevékenykedő banki struktúráknak, ezzel elkerülve a határokon átnyúló válságok negatív fiskális és stabilitási hatásait.

Magyarország kezdettől fogva támogatásáról biztosította ezt a folyamatot. A Kormány álláspontja a Bankunió tárgyalásának kezdetétől fogva az volt, hogy az euroövezeti tagállamoknak mindent meg kell tenniük annak érdekében, hogy stabilizálják az euroövezet helyzetét. Az ehhez szükséges döntéseket azonban oly módon kell meghozni, hogy abban minden tagállam részt vehessen; illetve biztosítani kell, hogy ezek a válságkezelő lépések ne érintsék hátrányosan az euroövezeten kívüli tagok és ne okozzanak zavart a belső piac működésében.

A visegrádi és közép-európai partnereinkkel folyatott szoros egyeztetés és a velük való közös fellépés eredményeként sikerült a tárgyalások során valamennyi kiemelt magyar érdeket érvényesíteni. Ezek a következők: (i) a Megállapodás rendelkezései Magyarországra nézve csak az euroövezethez vagy a bankunióhoz történő csatlakozástól kezdve legyenek kötelezőek; (ii) a Megállapodás ezt megelőzően ne hozzon létre kötelezettséget a bankuniós döntés tekintetében, se tartalmi se ütemezés szempontból; (iii) a Megállapodás megőrizze a lehetőséget, hogy egy esetleges bankuniós csatlakozás követően, Magyarországnak lehetősége legyen kilépnie egyenlő feltételek mellett.

Miközben az Egységes Szanálási Rendszer szorosan kapcsolódik a Bankunióhoz, a Megállapodás aláírása és elfogadása nem keletkeztet kötelezettséget a Bankunióhoz történő csatlakozásra, illetve az ahhoz szükséges döntésre. A Bankunió kapcsán egy estleges csatlakozási döntést minden elem megfelelő ismeretében célszerű meghozni. A Megállapodáshoz való csatlakozásunk pedig lehetővé teszi a további Bankuniós lépések nyomon követését, ami a megfelelő és egyenlő feltételek kialakítása, a magyar érdekek védelme érdekében elengedhetetlen. Kiemelendő, hogy a pénzügyi védőháló kialakításáról szóló tárgyalások az Egységes Szanálási Mechanizmus felállásával indulhatnak meg. A Bankunióhoz kapcsolódó Egységes Felügyeleti Mechanizmus és a kapcsolódó Egységes Szanálási Mechanizmus 2015-ban kezdte meg működését, azonban az Egységes Szanálási Alap csak 2016. január 1-vel jön várhatóan létre, amennyiben a terveknek megfelelően az euroövezeti tagállamok megerősítik a Megállapodást. Jelenleg a ratifikáció a tervezett menetrend szerint halad, a november végi határidőre az euroövezeti tagállamok részéről várhatóan lezárul. Az euroövezeten kívüli tagállamok közül eddig Bulgária és Csehország jelezte, hogy szintén még idén ratifikálják a Megállapodást.

A Megállapodás tartalmát tekintve ugyanakkor törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

Részletes indokolás

Az 1. §-hoz

Az Országgyűlés által a Megállapodás kötelező hatályának elismerésére adott felhatalmazásról rendelkezik.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás hiteles magyar nyelvű szövegét tartalmazza.

A Megállapodás főbb rendelkezései a következők:

1. Cikk: a Megállapodás célját és hatályát írja le.

2.Cikk: világossá teszi a Megállapodás kapcsolatát az uniós joggal, egyben utalva az Egységes Szanálási Mechanizmust (SRM) szabályozó rendeletre.

3. Cikk: a banki hozzájárulások átutalásának határidejét és módját tartalmazza.

4. Cikk: nemzeti részalapokra osztja fel a központi Egységes Szanálási Alapot a Megállapodás alkalmazásától kezdődő 8 éves átmeneti időszakra.

5. Cikk: ismerteti a részalapok működését.

6. Cikk: előírja az SRM rendeletben meghatározott célszint elérését.

7. Cikk: szabályozza a nemzeti részalapok közötti ideiglenes átutalásokat (kölcsön).

8. Cikk: meghatározza a belépési és kilépési eljárást azon szerződő felek számára, amelyek pénzneme nem az euró, a bankuniós csatlakozás illetve kilépés kapcsán.

9. Cikk: megerősíti a szanálás elveit és céljait, különösen a befektetők teherviselése kapcsán;

10. Cikk: az euroövezeti vagy bankunióhoz csatlakozó tagállamok kötelesek lehetővé tenni a hozzájárulások átutalását a központi szanálási alapba.

11. Cikk: a Megállapodás megerősítéséről és hatályba lépéséről szól.

12. Cikk: meghatározza az alkalmazási kört.

13. Cikk: a későbbi csatlakozás feltételeit határozza meg.

14. Cikk: a rendelkezések értelmezése vagy azok teljesítése kapcsán felmerült vita rendezése.

15. Cikk: előírja, hogy a bankunión kívüli tagállamok kompenzációban részesülnek, ha az EU általános költségvetés áll helyt az uniós intézmények szerződésen kívüli felelőssége miatt.

16. Cikk: a Megállapodás felülvizsgálatát ismerteti, amire első alkalommal a hatálybalépéstől számított 2 éven belül kerül sor.

1. sz. nyilatkozat a tagállamok kinyilvánítják, hogy nem céljuk jövőben az Egységes Szanálási Mechanizmusra vonatkozó rendelet kilépő tagállamokra vonatkozó elszámolási részének módosítása, továbbá a befektetői tehermegosztásra vonatkozó részt is legfeljebb szigorítják.

2. sz. nyilatkozat: a Megállapodás aláírói kijelentik, hogy törekednek a megerősítési eljárások mielőbbi lezárására, hogy 2016-ra az Egységes Szanálási Mechanizmus működőképes legyen.

A Megállapodás hiteles magyar nyelvű szövegének technikai pontosítását tartalmazza a hozzá fűzött helyesbítő jegyzőkönyv. Az SRM rendelet cikkeinek átszámozása miatt az azokra utaló kereszthivatkozások változnak az 1, 3, 4, 5 és 6. cikkekben.

A 4. §-hoz

Az első három bekezdés a törvény hatálybalépéséről rendelkezik, a negyedik bekezdés pedig a törvény végrehajtásáért felelős minisztert nevezi meg.