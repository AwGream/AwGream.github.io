2011. évi III. törvény indokolása

a Magyar Köztársaság és a Bolgár Köztársaság között a bűnözés megelőzésében és leküzdésében történő együttműködésről szóló megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyar Köztársaság és a Bolgár Köztársaság között a bűnözés megelőzésében és leküzdésében történő együttműködésről szóló, Szófiában, 2010. december 14-én aláírt Megállapodás hatálybalépéséhez szükséges belső jogi intézkedések megtétele, vagyis a Megállapodás kötelező hatályának elismerésére való felhatalmazás, valamint a Megállapodás kihirdetése.

Az Európai Unióban az Amszterdami Szerződés hatályba lépése óta hangsúlyossá vált a tagállamok bűnüldöző szervei közötti együttműködés, amelyet a szervezett bűnözés átalakulása, a határokat átlépő bűncselekmények számának növekedése, az új elkövetési formák megjelenése, valamint a belső határok nélküli schengeni térség államainak biztonsági igénye indokol. Ebből következően, a Magyar Köztársaság is prioritásként kezeli a fenti tárgyú nemzetközi szerződések létrehozását a közép-kelet-európai tagállamokkal: 2004-ben az Osztrák Köztársasággal, 2006-ban a Szlovák Köztársasággal és a Szlovén Köztársasággal, 2008-ban pedig Romániával és a Horvát Köztársasággal (mint az Európai Unióval csatlakozási tárgyalásokat folytató, hazánkkal határos állammal) került sor kétoldalú megállapodás aláírására. Ebbe a folyamatba illeszkedik bele a Bolgár Köztársasággal történő szerződéskötés.

A jelen Megállapodás a bűnüldöző szervek nemzetközi együttműködéséről szóló 2002. évi LIV. törvényben szabályozott együttműködési formákról (pl. információcsere, ellenőrzött szállítás, közös bűnfelderítő-csoport létrehozása, fedett nyomozó alkalmazása stb.) rendelkezik. A Megállapodás rögzíti az együttműködési formákra vonatkozó konkrét szabályokat, az együttműködő szerveket, a megkeresések sajátos tartalmi elemeit, az együttműködési cselekmények és az abban résztvevő, együttműködő szervek irányításának szabályait, valamint az együttműködők jogait és kötelezettségeit. A nemzetközi szerződés alapján a bűnüldöző szervek közötti együttműködésre a büntetőeljárás keretein kívül, a bűnmegelőzés és a bűnfelderítés során kerül sor, nem érintve a bűnügyi jogsegély alapján az igazságügyi szervek hatáskörébe tartozó eljárási cselekményeket.

-----STARTING---POINT---RESZLETES---

Részletes indokolás

Az 1. §-hoz

A Megállapodás a Magyar Köztársaság külkapcsolatai szempontjából kiemelkedő fontosságú nemzetközi szerződésnek minősül, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: 2005. évi L. törvény) 7. § (1) bekezdés a) pontjában foglaltakra tekintettel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodás szövegének végleges megállapítását követően, a 2005. évi L. törvény 9. §-a értelmében a Megállapodást törvényben kell kihirdetni.

A 3. §-hoz

A Megállapodás a magyar és bolgár bűnüldöző szervek közötti együttműködés elmélyítése érdekében jött létre.

Az Európai Unió tagállamainak bűnüldöző hatóságok közötti, információ és bűnüldözési operatív információ cseréjének leegyszerűsítéséről szóló, 2006. december 18-i 2006/960/IB tanácsi kerethatározata alapján a tagállamok továbbra is alkalmazhatják a hatályban lévő, valamint a jövőben létrehozandó két- vagy többoldalú nemzetközi szerződéseket, amelyek lehetővé teszik e kerethatározat célkitűzéseinek kiterjesztését vagy kibővítését, valamint segítik az információcsere eljárásainak további leegyszerűsítését vagy könnyítését. Az alkalmazni kívánt nemzetközi szerződésekről azonban a tagállamoknak notifikálni kell a Tanácsot. A jelen Megállapodás információcseréről szóló 5. cikke a kerethatározat rendelkezéseivel összeegyeztethető, egyszerűsíti és könnyíti az információcserét a magyar és a bolgár hatóságok között.

A különösen a terrorizmus és a határokon átnyúló bűnözés elleni küzdelemre irányuló, határokon átnyúló együttműködés megerősítéséről szóló, 2008. június 23-i 2008/615/IB tanácsi határozat, valamint az Európai Unió tagállamainak különleges intervenciós egységei közötti együttműködés javításáról válsághelyzetekben című, 2008. június 23-i 2008/617/IB tanácsi határozat a bűncselekmények felderítése és kivizsgálása céljából ösztönzik a tagállamokat szorosabb együttműködésre. E határozatok is lehetővé teszik a tagállamok számára olyan, határokon átnyúló együttműködésre vonatkozó nemzetközi szerződések létrehozását, amelyek a határozat céljainak kiterjesztéséről vagy kibővítéséről rendelkeznek. A tárgybeli magyar-bolgár Megállapodás e feltételnek megfelel, így az említett európai uniós jogi aktusokkal összeegyeztethető.

A Megállapodás I. Fejezete az általános rendelkezéseket tartalmazza: fogalom-meghatározást (1. cikk) és az együttműködés tárgyát (2. cikk). Fontos kiemelni, hogy a Megállapodásban szabályozott együttműködés nem terjed ki a Szerződő Felek igazságügyi hatóságainak hatáskörébe tartozó jogsegélyre (2. cikk (4) bekezdés).

A bűnüldöző szervek közötti együttműködés alapja a megkeresés, amelynek feltételeit és szükséges tartalmi elemeit a II. Fejezet szabályozza (3-4. cikkek).

A Megállapodás III. Fejezete alapján a bűnüldöző szervek közötti együttműködés az alábbi formákban valósulhat meg:

a) információcsere (5. cikk),

b) intézkedések sürgős esetekben (6. cikk),

c) a közrend és a bűnügyi helyzet elemzése (7. cikk),

d) személyek és tárgyak körözése (8. cikk),

e) ellenőrzött szállítás (9. cikk),

f) fedett nyomozó alkalmazása (10. cikk),

g) közös bűnfelderítő-csoport létrehozása (11. cikk),

h) közös műveletek (12. cikk),

i) nagy tömegeket vonzó eseményekkel, katasztrófákkal és súlyos balesetekkel kapcsolatos segítségnyújtás (13. cikk),

j) összekötő tisztviselő küldése (14. cikk),

k) együttműködés a képzés és bűnmegelőzés területén (15. cikk).

A III. Fejezet tartalmazza a fenti együttműködési formákra vonatkozó konkrét szabályokat: a megkeresések kérésének, megtagadásának és teljesítésének eseteit, a megkeresések sajátos tartalmi elemeit, valamint az együttműködési cselekményeket.

A IV. Fejezet rendelkezik a Szerződő Felek bűnüldöző szerveinek tagjait a másik Szerződő Fél államának területén történő eljárás során megillető jogokról és terhelő kötelezettségekről. Ennek keretében meghatározza a másik Szerződő Fél területén feladatot végző tisztviselők beutazásának, kiutazásának és tartózkodásának szabályait, az egyenruha viselésének, a kényszerítő eszközök használatának szabályait, továbbá a szolgálati viszonyokra, a büntetőjogi és a kártérítési felelősségre vonatkozó szabályokat (16-20. cikk).

A Megállapodás V. Fejezete részletes adatvédelmi szabályokat tartalmaz, meghatározza a személyes adatok kezelésének és a minősített adatok átadásának feltételeit.

A Megállapodás a VI. Fejezetben, a záró rendelkezések között rendelkezik a Vegyes Bizottság felállításáról, a költségviselés szabályairól, a viták rendezéséről és a Megállapodás hatálybalépésének feltételeiről.

A 4. §-hoz

A Megállapodás a 31. cikkének (1) bekezdése értelmében a Megállapodás azon későbbi jegyzék kézhezvételének napjától számított kilencvenedik napon lép hatályba, amelyben a Szerződő Felek diplomáciai úton értesítették egymást arról, hogy a Megállapodás hatálybalépéséhez szükséges belső jogszabályi követelményeknek eleget tettek.

A Megállapodás hatálybalépésének naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett egyedi határozatával állapítja meg.

A Megállapodás 31. cikkének (5) és (6) bekezdései két, magyar-bolgár viszonylatban korábban létrejött nemzetközi szerződés hatályvesztéséről rendelkeznek. Az (5) bekezdésben hivatkozott, a Magyar Köztársaság Kormánya és a Bolgár Köztársaság Kormánya között a terrorizmus, a kábítószer tiltott forgalmazása és a szervezett bűnözés elleni harcban történő együttműködésről szóló, Budapesten, 1998. november 11-én aláírt Megállapodást a 118/1999. (VIII. 6.) Korm. rendelet hirdette ki. Ezen Megállapodás nemzetközi jogi hatályon kívül helyezésével egyidejűleg szükséges gondoskodni a Megállapodást kihirdető belső jogszabály deregulálásáról is, erről a törvény 4. § (4) bekezdése rendelkezik. A Megállapodás 31. cikkének (6) bekezdésében hivatkozott, a Magyar Népköztársaság Kormánya és a Bolgár Népköztársaság Kormánya között a bűnügyi rendészet és a közúti közlekedés terén való együttműködésről és kölcsönös segítségnyújtásról szóló, Budapesten, 1983. november 15-én aláírt Egyezmény nem került kihirdetésre, hanem számozott nemzetközi szerződésként, 1985/3. Nemzetközi Szerződés a belügyminisztertől néven jelent meg, így ezen Egyezmény hatályvesztésével összefüggésben belső jogilag nincs deregulációs kötelezettség.

A törvény végrehajtásáról a rendészetért felelős miniszter gondoskodik.