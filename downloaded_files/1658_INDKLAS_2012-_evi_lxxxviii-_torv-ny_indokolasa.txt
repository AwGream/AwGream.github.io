2012. évi LXXXVIII. törvény indokolása

a termékek piacfelügyeletéről

-----STARTING---POINT---ALTALANOS--- 

A törvény célja, hogy a forgalomba hozott termékek a fogyasztók és felhasználók számára ne jelentsenek veszélyt az egészség és a biztonságosság szempontjából, valamint megfeleljenek a vonatkozó európai uniós aktusokban és a hazai jogszabályokban foglalt követelményeknek. A termékek alapvető biztonsági és megfelelőségi követelményeire, a gazdasági szereplők kötelezettségeire, a piacfelügyeleti ellenőrzésre és intézkedésekre, valamint a piacfelügyeleti hatóságok egymás közötti, továbbá az Európai Bizottsággal történő együttműködésére vonatkozóan tartalmaz előírásokat. Hatálybalépése semmiféle módon nem korlátozza az európai uniós jogi aktusban vagy jogszabályokban meghatározott előírásokat.

A fogyasztók életének, egészségének és biztonságának védelme, az egységes termékbiztonsági horizontális előírások, illetve a magasabb színvonalú, hatékonyabb, eredményesebb és az egységes piacfelügyeleti intézmények és mechanizmusok megteremtése érdekében az Európai Parlament és a Tanács megalkotta az általános termékbiztonságról szóló 2001/95/EK irányelvet (a továbbiakban: 2001/95/EK irányelv), amely 2001. december 3-án került elfogadásra, és 2004. január 15-től hatályos. A magyar jogrendszerben a 2001/95/EK irányelv rendelkezései két külön jogszabályba, a fogyasztóvédelemről szóló 1997. évi CLV. törvénybe (a továbbiakban: Fgytv.), illetőleg az áruk és a szolgáltatások biztonságosságáról és az ezzel kapcsolatos piacfelügyeleti eljárásról szóló 79/1998. (IV. 29.) Korm. rendeletbe (a továbbiakban: Korm. R.) kerültek átültetésre.

A termékek forgalmazása tekintetében az akkreditálás és piacfelügyelet előírásainak megállapításáról és a 339/93/EGK rendelet hatályon kívül helyezéséről szóló 765/2008/EK rendelet (a továbbiakban: 765/2008/EK Rendelet) elfogadásával, amelynek hatálya már kiterjed a nem fogyasztói - professzionális - termékekre is, a jogalkotó érvényesíteni kívánta a közösségi harmonizációs jogszabályoknak a piacfelügyeletre vonatkozó, már létező rendelkezéseit és azok végrehajtását. A 765/2008/EK Rendelet további jogosítványokat biztosít a piacfelügyeleti hatóságok számára, szabályozza az akkreditálással és a vámriasztásokkal kapcsolatos eljárást.

A termékek forgalomba hozatalának közös keretrendszeréről, valamint a 93/465/EGK tanácsi határozat hatályon kívül helyezéséről szóló 768/2008/EK határozat (a továbbiakban: 768/2008/EK határozat) elfogadásával az Európai Parlament által az egységes piacfelügyelet megteremtése érdekekében újabb közös elvek és referenciarendelkezések kerültek lefektetésre. A határozat rendelkezéseket tartalmaz a gazdasági szereplők általános kötelezettségeire, a megfelelőségértékelési eljárás különböző moduljairól, illetve a CE megfelelőségi jelöléssel kapcsolatos előírásokról.

A törvény megalkotásának indoka a fenti közösségi jogszabályok alkalmazásának és végrehajtásának elősegítése, illetve a fogyasztási cikkekre, valamint a gazdasági célfelhasználású termékekre vonatkozó általános és egységes piacfelügyeleti szabályozás lefektetése. Előírásait abban az esetben kell alkalmazni, ha jogszabály nem tartalmaz e törvénytől eltérő rendelkezéseket.

A törvény legfontosabb célja, hogy a forgalomba szánt és a már forgalomban lévő termékek megfeleljenek az egészségre, a biztonságra, a fogyasztóvédelemre és más közérdekre vonatkozó követelményeknek.

A törvény meghatározza a termékek forgalomba hozatalának és forgalmazásának alapvető biztonsági és megfelelőségi követelményeit. A gazdasági szereplők a fogyasztók és felhasználók életének, egészségének, biztonságának védelme érdekében kizárólag biztonságos és a jogszabályi előírásoknak megfelelő terméket hozhatnak forgalomba, illetve forgalmazhatnak tovább. Elsősorban a gyártó köteles gondoskodni a termék biztonságáról és megfelelőségéről annak tervezése és gyártása során. Az importőr, illetve a forgalmazó nem hozhat forgalomba és forgalmazhat olyan terméket, amelyről szakmai gondossága körében tudja, hogy veszélyt jelenthet annak használójára.

A piacfelügyeleti hatóságok feladatkörükben eljárva ellenőrzik, hogy a Magyarország területén forgalomba hozott, forgalmazott vagy üzembe helyezett termékek megfelelnek-e a vonatkozó biztonsági és jogszabályi követelményeknek.

Az Európai Unió már a 80-as évektől kezdve törekszik arra, hogy egy-egy adott termékkörre vonatkozóan egységes szabályozás valósuljon meg. Ezen termékkörök az úgynevezett „harmonizált” termékek (gyerekjátékok, villamossági termékek, kéziszerszámok, kozmetikai termékek). A CE megfelelőségi jelölés tanúsítja, hogy az adott termék megfelel a vonatkozó összes jogszabályi és egyéb előírásnak, ezzel is biztosítva az áruk szabad áramlását az Unió területén belül. Az adott közösségi harmonizációs jogszabály egyes termékkörökre vonatkozóan kötelezően előírja a megfelelőségértékelési eljárás lefolytatását vagy lefolytattatását, illetve a CE megfelelőségi jelölés feltüntetését. A törvény vonatkozó részei a megfelelőségértékelési eljárással és a CE megfelelőségi jelölés feltüntetésével kapcsolatos általános szabályokat tartalmazzák.

A törvény összefoglalóan tartalmazza a gazdasági szereplők kötelezettségeit. A megismerhetőség és átláthatóság végett külön-külön kerültek lefektetésre a gyártókra, a meghatalmazott képviselőkre, az importőrökre, illetve a forgalmazókra vonatkozó előírások. A felelősségi körök egyes aspektusokban a gazdasági szereplők között megoszlanak, más kötelezettségek tekintetében ugyanúgy felelősséggel tartoznak. A gazdasági szereplők kötelezettségei közül fontos kiemelni a piacfelügyeleti hatóságokkal való együttműködési kötelezettséget, amely - többek között - kiterjed a termékek használatából származó veszélyek elhárítására, a termékek eredetének nyomon követésére, illetve a szükséges információk és dokumentációk megadására.

Az egységes piacfelügyeleti hatósági feladatok ellátása érdekében a hatóságok piacfelügyeleti tevékenységére, ellenőrzéseire, intézkedéseire vonatkozóan a törvény tartalmazza a legfontosabb előírásokat. A piacfelügyeleti hatóságok jogosultak bármely termék biztonságosságát, megfelelőségét, illetve dokumentációját ellenőrizni, továbbá jogosultak laboratóriumi vizsgálat céljából mintát venni, az érintett gazdasági szereplő székhelyére, telephelyére belépni, illetve a szükséges információkat és dokumentációkat a gazdasági szereplőktől bekérni, illetőleg a gazdasági szereplőket nyilatkozattételre felhívni. A súlyos veszélyt jelentő terméket a piacfelügyeleti hatóságok lefoglalhatják, megsemmisíthetik, illetve elrendelhetik azok forgalomból történő kivonását és/vagy visszahívását.

A piacfelügyeleti hatóságok feladat- és hatáskörüket függetlenül, pártatlanul és elfogulatlanul, a jóhiszeműség és a tisztesség elvének figyelembevételével végzik, eljárásuk során együttműködnek a gazdasági szereplőkkel, intézkedéseik hatékonyak, arányosak és kellően visszatartó erejűek.

Törvényi szinten kívánja szabályozni az Európai Unió tagállamain kívüli harmadik országokból érkező, nem megfelelő vagy okmányhiányos termékekkel kapcsolatos vámeljárást. Az erre vonatkozó hatályos szabályokat jelenleg a Korm. R. tartalmazza. Az egységes piacfelügyeleti szabályozás megteremtése érdekében indokolt azonban az importtermékekkel kapcsolatos vámeljárás törvényi szintű szabályozása.

A jogszabályi előírásoknak meg nem felelő vagy okmányhiányos importtermék esetében a vámhatóság haladéktalanul értesíti a Központi Piacfelügyeleti Információs Rendszert (a továbbiakban: KPIR) működtető hatóságot, és azon keresztül az importtermékek ellenőrzésében közreműködő piacfelügyeleti hatóságokat. A vámhatóság egyidejűleg tájékoztatja a vámkezelést kérőt arról, hogy a vámkezelést az importtermékek ellenőrzésében közreműködő piacfelügyeleti hatóság válaszának megérkezéséig felfüggeszti.

Az importtermékek ellenőrzésében közreműködő piacfelügyeleti hatóságok a vámriasztás alapján ellenőrzik az importtermék megfelelőségét, jelöléseit, illetőleg dokumentációját, továbbá jogosultak azt laboratóriumi vizsgálat alá vetni. Ennek eredményeképpen a piacfelügyeleti hatóság engedélyezheti, vagy megtilthatja a termék szabad forgalomba történő bocsátását.

Az eredményesebb és hatékonyabb piacfelügyeleti tevékenység ellátása érdekében a gazdasági szereplőkön túl a piacfelügyeleti hatóságok együttműködnek egymással, a tagállamok és a harmadik országok illetékes hatóságaival, továbbá az Európai Bizottsággal (a továbbiakban: Bizottság). A veszélyes és a forgalomba hozatal feltételeinek meg nem felelő termékekről a KPIR-t működtető hatóság a Bizottságnak a KPIR-en keresztül szolgáltat információt. Azon termékekre, amelyek vonatkozásában a piacfelügyeleti hatóságok döntésükben rendelkezést hoztak, a KPIR-ben adatbázis létesül. A törvény szerint ebben az esetben a KPIR-t működtető hatóság és a piacfelügyeleti hatóságok információcseréje kölcsönös és kötelező.

Törvényi szinten kívánja továbbá szabályozni a Közösségi Gyors Tájékoztatási Rendszer (a továbbiakban: RAPEX) működtetésével, kezelésével és információtovábbításával kapcsolatos eljárásokat. A RAPEX célja, hogy biztosítsa a tagállamok közötti gyors információcserét súlyos veszély esetén.

Amennyiben a piacfelügyeleti hatóságok egy termék esetében valamilyen korlátozó intézkedést hoznak, vagy a gazdasági szereplőkkel állapodnak meg olyan intézkedésben, amely a termék további forgalmazását vagy használatát tiltja, korlátozza, vagy feltételhez köti, abban az esetben tájékoztatják a fogyasztóvédelmi hatóságot. Ezt követően a fogyasztóvédelmi hatóság a hivatalos értesítési formanyomtatvány felhasználásával a RAPEX-en keresztül tájékoztatja a Bizottságot az intézkedésekről, azok szükségességéről és okáról. Ezen túlmenően a fogyasztóvédelmi hatóság az intézkedések módosításáról, vagy a termék visszahívásáról is tájékoztatja a Bizottságot.

Összegezve a fentieket, a törvény biztosítani kívánja a magas szintű és szakmai színvonalú piacfelügyeleti hatósági tevékenység ellátását azáltal, hogy meghatározza a hatósági eljárások általános elveit, nagy mértékben hozzájárul a hatósági jogalkalmazás megkönnyítéséhez és átláthatóbbá tételéhez, továbbá erősíti az együttműködést és a kölcsönös információcserét a különböző hatóságok között.

-----STARTING---POINT---RESZLETES---

Az 1. §-hoz

A törvény személyi hatálya a Magyarországon gyártott vagy forgalomba hozott, valamint forgalmazott termékek magyarországi székhelyű gyártójára, importőrére, forgalmazójára, valamint a gyártó magyarországi székhelyű meghatalmazott képviselőjére terjed ki.

A törvény tárgyi hatálya kiterjed a 2. § 30. pontjában meghatározott minden olyan termékre - ideértve a szolgáltatással összefüggésben nyújtott terméket is -, amelyet fogyasztóknak és felhasználóknak szántak, és üzleti tevékenység folyamán ellenszolgáltatás fejében vagy anélkül, új, használt vagy újrafeldolgozott állapotban szállítottak vagy bocsátottak rendelkezésre. A törvény egységesen kívánja szabályozni tehát a fogyasztási cikkekre és az úgynevezett gazdasági célfelhasználású termékekre vonatkozó általános követelményeket, továbbá a gyártásukra, forgalomba hozatalukra, forgalmazásukra, üzemeltetésükre vonatkozó előírásokat.

A törvény tárgyi hatálya azonban nem terjed ki az élelmiszerre, a takarmányra, az élő növényre vagy állatra, az emberi eredetű készítményre vagy a közvetlenül a növények vagy állatok reprodukciójához kapcsolódó növényi vagy állati eredetű készítményre, illetve a villamos energiáról, a földgázellátásról és a távhőszolgáltatásról szóló törvény hatálya alá tartozó termékekre és szolgáltatásokra, továbbá azon termékekre, amelyek esetében a forgalmazó a termékek forgalmazásakor egyértelműen közli a fogyasztóval és felhasználóval, hogy a termék régiség, vagy a terméket használat előtt meg kell javítani, vagy helyre kell állítani.

A törvény előírásai a „lex specialis” elve alapján abban az esetben alkalmazandók, ha jogszabály nem tartalmaz e törvénytől eltérő rendelkezéséket.

A 2. §-hoz

A piacfelügyelet alapvető fogalmai a hatályos joganyagban különböző jogforrásokban találhatóak meg. Az egyes definíciók a vonatkozó közösségi normákban, az Fgytv.-ben, a Korm. R.-ben, valamint az egyes ágazati jogszabályokban kerültek meghatározásra. A törvény az egységes jogalkalmazás érdekében önálló szerkezetben taglalja ezen fogalmakat, kiegészítve azon definíciókkal, amelyek jogszabályban még nem kerültek szabályozásra.

A törvény által használt fogalmak döntően a 765/2008/EK Rendelet alapján kerültek meghatározásra, egyes fogalmak a 2001/95/EK irányelv fogalomrendszeréből kerültek átültetésre. Fontos megjegyezni, hogy a törvény értelmező rendelkezései közt szereplő meghatározások többsége a 765/2008/EK Rendeletben már lefektetésre került, így ezen fogalmakra csak utalás történik a törvényben.

A 2. §-ban meghatározásra kerül a biztonságos termék, a felhasználó, a használati és kezelési útmutató, a Közösségi Gyors Tájékoztatási Rendszer, a Központi Piacfelügyeleti Információs Rendszer, a megfelelőséget igazoló dokumentum, az okmányhiányos termék és a szabad forgalomba bocsátás fogalma, mivel ezen definíciók semmilyen jogszabályban nem szerepelnek, azonban szükséges ezek pontos meghatározása a jogalkalmazók számára.

Ezen túlmenően kibővítésre kerül továbbá a fogyasztó, a forgalmazó, illetve a termék fogalma.

A 3-4. §-hoz

Tekintettel arra, hogy a törvény legfőbb célja annak biztosítása, hogy kizárólag biztonságos termék kerüljön a forgalomba, ezért a törvény 3. §-a meghatározza azt az alapvető követelményt, miszerint csak biztonságos és a jogszabályok előírásainak megfelelő termék hozható forgalomba, forgalmazható, üzemeltethető, valamint bocsátható a fogyasztók és felhasználók rendelkezésére. A törvény vonatkozó rendelkezéseit a fogyasztási cikkek tekintetében jelenleg az Fgytv. 3-4. §-a szabályozza, azonban indokolt ezen szabályok „átemelése” az új piacfelügyeleti törvénybe.

Mivel a forgalmazói lánc elején minden esetben a gyártó áll, így elsősorban a gyártó köteles gondoskodni a termék gyártása és tervezése során arról, hogy biztonságos és a jogszabályi előírásoknak megfelelő termék kerüljön forgalomba. Másrészt kiemelendő, hogy az importőr és a forgalmazó sem hozhat forgalomba, illetve forgalmazhat olyan terméket, amelyről szakmai gondossága körében tudja, vagy a rendelkezésére álló tájékoztatás vagy szakmai ismeret alapján tudnia kellene, hogy nem biztonságos vagy megfelelő. Mindezek alapján tehát a teljes forgalmazói lánc felelősséggel tartozik azért, hogy csakis biztonságos és a jogszabályi követelményeknek megfelelő termék kerüljön a fogyasztók vagy a felhasználók birtokába.

A törvény értelmező rendelkezései közt meghatározásra kerül a biztonságos termék fogalma, azonban a 3. § a jogalkalmazók számára további segítséget nyújt a biztonságosság meghatározásában. Ezek szerint egy termék biztonságosságát elsősorban a termék (összetétele, csomagolása, valamint összeszerelésére, beszerelésére és karbantartására, felhasználására vonatkozó előírások) alapvető ismérvei, a terméknek más termékre gyakorolt, valamint az egészségre és környezetre gyakorolt - az együttes használat során ésszerűen várható - hatásai, a termék külső megjelenítése, címkézése, használati és kezelési útmutatója, hulladékkezelési vagy más tájékoztatója és a termék használatának hatása a fokozott veszélynek kitett - különösen a gyermek- és az időskorú, valamint a fogyatékkal élő - fogyasztókra alapján kell megítélni.

Abban az esetben, ha egy termék használatával járó kockázat figyelmeztetés nélkül nem észlelhető azonnal, a gyártó köteles a fogyasztót és a felhasználót írásban figyelmeztetni olyan módon, hogy a fogyasztó és a felhasználó felmérhesse a termék rendeltetésszerű vagy ésszerűen várható használatával járó veszélyt, illetve megtehesse a veszély elleni óvintézkedéseket.

A törvény két vélelmet is felállít a termék biztonságosságával kapcsolatosan. Egyrészt, ha jogszabály vagy közvetlenül alkalmazandó európai uniós jogi aktus a termék meghatározott tulajdonságai tekintetében biztonságossági követelményeket határoz meg, az e követelményeknek megfelelő terméket az ilyen tulajdonságok tekintetében biztonságosnak kell tekinteni. Másrészt a honosított harmonizált szabványban meghatározott biztonságossági követelményeknek megfelelő termék biztonságosságát a szabványban meghatározott tulajdonságok tekintetében vélelmezni kell.

Fentiekkel összefüggésben kiemelendő azonban az a tény, hogy egy termék biztonságosságának megítélését nem befolyásolja önmagában az, ha később nagyobb biztonságot nyújtó termék kerül forgalomba.

A törvény 4. §-a kitér az importőr és forgalmazó legfontosabb kötelezettségeire is, amely szerint az importőr és forgalmazó köteles elősegíteni, illetve a gyártókkal és a piacfelügyeleti hatóságokkal együttműködni a termék biztonságosságának ellenőrzésében, továbbá nyomon követésében.

A termék üzemeltetése, használatba adása vagy rendelkezésre bocsátása során a törvény alkalmazásában a forgalmazásra előírt követelményeket kell alkalmazni. Mindezek alapján, ahol külön jogszabály üzemeltetést, használatba adást vagy rendelkezésre bocsátást említ, ott a törvény alkalmazásában az üzemeltetés, rendelkezésre bocsátás és használatba adás során a forgalmazásra előírt követelményeket kell alkalmazni. Mindezek alapján az üzemeltető is csak biztonságos terméket üzemeltethet, vagy bocsáthat rendelkezésre.

Az 5. §-hoz

Egy adott termék - ha azt jogszabály előírja - csak megfelelőségértékelési eljárást követően hozható forgalomba, vagy forgalmazható. A megfelelőségértékelési eljárást a gyártó köteles a jogszabályban meghatározott módon elvégezni vagy elvégeztetni, és a termék csak az erről szóló dokumentummal forgalmazható, vagy hozható forgalomba.

A 765/2008/EK Rendelet 2. cikk 12. pontja értelmében a megfelelőségértékelési eljárás az az értékelési eljárás, amely bizonyítja, hogy egy termékkel, eljárással, szolgáltatással, rendszerrel, személlyel vagy szervezettel kapcsolatos, meghatározott követelmények teljesültek.

Egyes termékkörök esetében külön jogszabály előírja a megfelelőségértékelési eljárás lefolytatását, valamint módját. A módozattól függően a megfelelőségértékelési eljárást vagy maga a gyártó végzi el, vagy megbíz egy arra kijelölt szervezetet.

Fontos kiemelni, hogy a törvény a megfelelőségértékelést általánosságban szabályozza, így csak arról rendelkezik, hogy ha a megfelelőségértékelési eljárást jogszabály előírja, akkor az érintett terméket kizárólag a megfelelőségértékelési eljárás lefolytatását követően lehet forgalomba hozni és forgalmazni.

A megfelelőségértékelési eljárás lefolytatását minden esetben valamilyen megfelelőséget igazoló dokumentum igazolja (megfelelőségi tanúsítvány, gyártói megfelelőségi nyilatkozat). Amennyiben a termékhez megfelelőséget igazoló dokumentumot ír elő valamely jogszabály, úgy a törvény értelmében a termék csak megfelelőséget igazoló dokumentummal hozható forgalomba. Ha jogszabály meghatározza azon termékek körét, amelyek csak megfelelőséget igazoló dokumentummal együtt forgalmazhatók, úgy a törvény akként rendelkezik, hogy ezen dokumentumot a forgalmazás során is biztosítani kell.

A 6. §-hoz

A CE jelöléssel ellátott termék esetében a gyártó felelősséget vállal a termékéért, és igazolja, hogy a termék biztonságos és megfelel a rá vonatkozó közösségi és hazai jogszabályoknak. A CE jelölést láthatóan, jól olvashatóan a gyártó, vagy meghatalmazott képviselője tüntetheti fel a terméken, és csak ezzel hozható forgalomba, illetve forgalmazható. Tilos a CE jelölés feltüntetése azonban azokon a termékeken, amelyeken jogszabály nem írja elő a CE jelölés feltüntetését. Amennyiben a CE jelölést nem az előírt módon, vagy megalapozatlanul tüntették fel, úgy a piacfelügyeleti hatóság kötelezheti a gyártót, a forgalmazót, a meghatalmazott képviselőt, vagy az importőrt a szükséges intézkedések megtételére. Ha érdemi változás nem történik, akkor a piacfelügyeleti hatóság dönthet a termék forgalomba hozásának korlátozásáról, megtiltásáról, illetve a forgalomból való kivonásáról.

A közösségi harmonizációs jogszabályok meghatározzák azon termékek körét, amelyek kizárólag CE megfelelőségi jelöléssel ellátva hozhatók forgalomba. A 765/2008/EK Rendelet 2. cikk 20. pontja szerint a CE megfelelőségi jelöléssel a gyártó azt jelzi, hogy a termék megfelel azon közösségi harmonizációs jogszabályokban rögzített követelményeknek, amelyek a jelölés alkalmazását előírják. A CE megfelelőségi jelölés tehát egyrészt fontos információval szolgál a hatóságok, másrészt a fogyasztók/felhasználók számára.

A törvény a CE megfelelőségi jelölés feltüntetésével kapcsolatos általános előírásokat tartalmazza. A CE megfelelőségi jelöléssel a terméket kizárólag a gyártó vagy a meghatalmazott képviselője láthatja el. Ez a rendelkezés azt a célt szolgálja, hogy a jelölést kizárólag egy adott gazdasági szereplő, azaz a megfelelőségértékelési eljárás lefolytatója helyezhesse el.

A 7-9. §-hoz

A jogbiztonság, a megismerhetőség érdekében, továbbá a gazdasági szereplők érdekeit is figyelembe véve a törvény III. fejezetében kerültek szabályozásra mindazon alapvető kötelezettségek, amelyeket az érintett piaci szereplőnek egy termék forgalomba hozatala, forgalmazása, üzemeltetése és rendelkezésre bocsátása során figyelembe kell vennie. A törvény ezen rendelkezéseiben az áttekinthetőség végett külön-külön kerültek taglalásra az egyes gazdasági szereplőkre vonatkozó előírások.

Ahogy a normaszövegből is kitűnik, a felelősség tekintetében a fokozatosság elve érvényesül. Elmondható, hogy elsődlegesen a gyártó az a piaci szereplő, aki már a forgalomba hozatal előtt köteles a termékét biztonságosan kialakítani, megfelelő címkével, jelölésekkel és dokumentumokkal ellátni. A felelősségi körök tehát egyes aspektusokban a gazdasági szereplők között megoszlanak, azonban más kötelezettségek tekintetében az érintettek ugyanúgy felelősséggel tartoznak.

Tekintettel arra, hogy a piacfelügyelet jogszabály-rendszere szerteágazó, az egyes termékekre vonatkozóan az ágazati jogszabályokban foglalt különös előírásokat is figyelembe kell venni. A 7-9. § a gyártók általános kötelezettségeit tartalmazza, és csak abban az esetben alkalmazandó, ha az általános hatályú, közvetlenül alkalmazandó európai uniós jogi aktusok, közösségi harmonizációs jogi aktusok vagy jogszabályok nem fogalmaznak meg a törvényben meghatározottakkal megegyező célkitűzésű, jellegű vagy hatályú egyedi, speciális kötelezettségeket.

A gyártó csak biztonságos és a jogszabályi előírásoknak megfelelő terméket hozhat forgalomba. A gyártó köteles elkészíteni a műszaki dokumentációt, a megfelelőségértékelési eljárást elvégezni vagy elvégeztetni, továbbá amennyiben jogszabály előírja, a CE jelölést feltüntetni. Mindezek mellett a megfelelőséget igazoló dokumentumokat jogszabályban meghatározott ideig vagy amennyiben ezt jogszabály nem határozza meg, akkor a termék forgalomba hozatalától számított öt évig köteles megőrizni. Amennyiben jogszabály előírja, a gyártó köteles a forgalomba hozatal előtt a terméket bejelenteni az érintett hatóság felé.

A gyártó a termék megfelelőségét és biztonságát a sorozatgyártás során is köteles biztosítani. Ennek keretében figyelemmel kell lennie a vonatkozó szabványok, valamint műszaki előírások változásaira.

A technikai fejlődés előrehaladásával, a tapasztalatok bővülésével a szakemberek újabb és újabb ismeretekre tesznek szert az egyes termékkörökre vonatkozóan. Ezek az új ismeretek követelmények formájában a műszaki előírásokba is beépítésre kerülnek. A módosítások sokszor azért szükségesek, mert csak ilyen módon garantálható a termékek biztonságossága. A gyártóknak figyelemmel kell kísérniük az előírások változásait, és meg kell tenniük minden szükséges lépést annak érdekében, hogy csak olyan termék maradhasson forgalomban, amely kielégíti az új, illetve megváltozott biztonságossági követelményeket is.

A gyártó a fogyasztók és felhasználók biztonságának érdekében preventív intézkedéseket is köteles tenni. Ennek keretében köteles elvégezni a már forgalmazott termék mintájának felülvizsgálatát, adott esetben kivizsgálni a fogyasztói bejelentéseket. Köteles továbbá a termékvisszahívásról önként intézkedni, illetve a nem megfelelő termékekről nyilvántartást vezetni. Amennyiben a gyártó termékvisszahívást rendel el, úgy erről a fogyasztókat és az érintett piacfelügyeleti hatóságokat haladéktanul tájékoztatják.

A termékek azonosító jelöléssel történő ellátása beazonosíthatóságuk feltétele. Az azonosító jelzés által különböztethetők meg egyértelműen az egyes termékek egymástól, amely megkülönböztethetőségnek a termékek biztonságosságával kapcsolatban felmerülő problémák esetén van jelentősége. A gyártó neve, kereskedelmi márkaneve, védjegye és címe feltüntetésével rendelkezésre áll azon információ, hogy a forgalomba hozott termék biztonságosságáért elsődlegesen mely gazdasági szereplő a felelős. Ezen adatok tehát az adott termék hosszú távú, rendeltetésszerű és ezáltal biztonságos használatához elengedhetetlenek, hiszen abban az esetben, ha akár a hatóság, akár maga a gyártó később megállapítja az adott termék nem megfelelőségét, akkor ezen adatok hiányában a fogyasztó nem tud meggyőződni arról, hogy a nem megfelelőség mely konkrét termékre vonatkozott, ezáltal lehet, hogy a nem biztonságos terméket tovább fogja használni.

Fentiek alapján a gyártó köteles tehát termékeit azonosításra alkalmas jelöléssel ellátni, illetve nevét, kereskedelmi nevét vagy védjegyét, tovább elérhetőségét feltüntetni. Azonosító jelölésként csakis olyan jelölés fogadható el, amely alapján a termék pontosan beazonosítható. A fenti jelöléseket elsősorban a terméken kell helyezni, kivéve, ha a termék mérete, kialakítása, illetve egyéb sajátossága miatt ez kivitelezhetetlen. Ebben az esetben a törvény lehetőséget ad arra, hogy ezen információk a termék csomagolásán vagy kísérő dokumentációjában szerepeljenek.

Amennyiben általános hatályú, közvetlenül alkalmazandó európai uniós jogi aktus vagy jogszabály előírja, a gyártó köteles a termékhez használati és kezelési útmutatót mellékelni, illetve a terméket az előírt figyelmeztető feliratokkal ellátni. Egy adott termék tájékoztatója, telepítési, szerelési, karbantartási, felülvizsgálati és használati utasítása, továbbá a vonatkozó figyelmeztető feliratok megléte elengedhetetlen a termék biztonságos, rendeltetésszerű használatához, telepítéséhez és üzemeltetéséhez. Elsősorban a gyártó az, aki a megfelelő információkat meg tudja adni a termékéhez. Amennyiben ezen dokumentumok, valamint a biztonságos használatra vonatkozó figyelmeztetések nem állnak rendelkezésre, úgy előfordulhat, hogy a terméket a fogyasztó vagy felhasználó nem használja megfelelően és rendeltetésszerűen, így akár balesetet is szenvedhet, illetve adott esetben másoknak is kára keletkezhet.

Az önkéntesség és a prevenció érvényesülése végett fogalmazódott meg a gyártókra vonatkozó azon előírás, miszerint, ha a gyártó úgy ítéli meg, hogy a terméke nem felel meg a vonatkozó előírásoknak, akkor haladéktalanul köteles a szükséges intézkedéseket megtenni, ha kell, a terméket a forgalomból kivonni, adott esetben termékvisszahívással élni. Külön előírás, hogy ilyen esetben a gyártónak értesítési kötelezettsége van a hatóságok felé. Ezen értesítés során részletesen be kell számolnia a megtett intézkedésről, annak okáról, illetve eredményéről. Mindezek mellett a gyártót együttműködési kötelezettség is terheli a termék által jelentett veszély elhárítása érdekében tett azonnali intézkedések végrehajtásában.

Végezetül a 9. § (5) bekezdés rendelkezik arról az esetről, amikor az importőrt vagy a forgalmazót kell a termék gyártójának tekinteni. Ez két esetben állhat fent. Először is gyártónak kell tekinteni, és a gyártóra vonatkozó kötelezettségek terhelik azt, aki egy terméket saját neve, védjegye vagy kereskedelmi neve alatt hoz forgalomba, illetve forgalmaz, továbbá azt, aki a terméken olyan módosítást hajt végre, amely a termék lényeges biztonsági jellemzőit befolyásolja.

A 10. §-hoz

A gyártó írásban meghatalmazott képviselőt bízhat meg. Ezen megbízás a Ptk. által nem nevesített atipikus szerződésnek tekinthető, amelynek minimális érvényességi követelményeit a törvény határozza meg.

A megbízás egyrészt nem terjedhet ki a termék gyártására, tervezésére, illetve a műszaki dokumentáció összeállítására. A megbízás másrészt akkor tekinthető érvényesnek, ha kiterjed legalább a megfelelőséget igazoló dokumentum és a műszaki dokumentáció piacfelügyeleti hatóságok részére történő átadására, továbbá ki kell térnie a megbízásnak arra, hogy a megbízott köteles a piacfelügyeleti hatóságokkal együttműködni a termék által jelentett veszély elhárítása érdekében tett azonnali intézkedések végrehajtásában, a fenti dokumentumok átadása illetve öt évig történő megőrzése érdekében.

A 11-12. §-hoz

A 765/2008/EK Rendelet 2. cikk 5. pontja szerint importőr a közösségben letelepedett természetes vagy jogi személy, aki harmadik országból származó terméket hoz forgalomba a közösségi piacon.

Az importőr is csak az uniós és a hazai jogszabályoknak megfelelő terméket hozhat forgalomba, de még a forgalomba hozatal előtt meg kell győződnie, hogy a gyártó az összes kötelezettségének eleget tett-e. Az elérhetőség érdekében nevüket, címüket fel kell tüntetniük a terméken, illetve jogszabályi előírás esetében a terméket magyar nyelvű használati és kezelési útmutatóval kell ellátniuk. Amennyiben jogszabály előírja, az importőr köteles a forgalomba hozatal előtt a terméket bejelenteni az érintett hatóság felé.

A panaszkezelésre, a termék visszahívására, kivonására, a dokumentációkkal kapcsolatos megőrzési időre, a piacfelügyeleti hatósággal kapcsolatos együttműködésre vonatkozó szabályok megegyeznek a gyártónál leírtakkal.

Az importőr köteles továbbá ellenőrizni, megvizsgálni a terméket, valamint meggyőződni arról, hogy a gyártó elvégezte-e a megfelelőségértékelési eljárást, összeállította-e a műszaki dokumentációt, a terméken elhelyezte-e a szükséges megfelelőségi jelölést és egyéb jelöléseket, illetve mellékelte-e hozzá az előírt dokumentumokat.

A gyártóhoz hasonlóan az importőr is köteles nevét, kereskedelmi márkanevét, védjegyét és székhelyének címét feltüntetni, illetve köteles leellenőrizni azt, hogy a gyártó feltüntette-e ugyanezen adatokat, továbbá ellátta-e azonosító jelöléssel a terméket.

A termékbiztonság szempontjából fontos szabály, hogy az importőr a terméket addig nem hozhatja forgalomba, amíg meg nem győződött arról, hogy a termék megfelel a vonatkozó előírásoknak. Ha az importőr úgy ítéli meg, hogy a termék veszélyes, akkor szintén köteles értesíteni a gyártót és a piacfelügyeleti hatóságokat.

A gyártóéhoz képest eltér azon importőri kötelezettség, amely előírja azt, hogy az importőr - amennyiben általános hatályú, közvetlenül alkalmazandó európai uniós jogi aktus vagy jogszabály előírja - köteles magyar nyelven a termék biztonságos, rendeltetésszerű használatához szükséges használati és kezelési útmutatót biztosítani, illetve a szükséges figyelmeztető feliratokat elhelyezni. Ezen rendelkezések a fogyasztók/felhasználók tájékoztatásához, biztonságához fűződő érdekei védelmét szolgálják, hiszen elvárható, hogy a gyártó által kiállított idegen nyelvű használati útmutatót, valamint az előírt figyelmeztetéseket az importőr lefordítsa, és magyar nyelven biztosítsa azt az általa importált termékhez.

Az importőr - akárcsak a gyártó - köteles az elkészített műszaki dokumentációt és a megfelelőséget igazoló dokumentumokat jogszabályban meghatározott ideig vagy amennyiben ezt jogszabály nem határozza meg, akkor a termék forgalomba hozatalától számított öt évig köteles megőrizni, továbbá a piacfelügyeleti hatóság kérésére - 8 napon belül - átadni. Amennyiben az importőr ezen kötelezettségét megszegi, vagy nem teljesíti, úgy a piacfelügyeleti hatóság a törvényben és külön jogszabályokban meghatározott intézkedésekkel élhet.

Az importőrt szintén együttműködési és értesítési kötelezettség terheli, amely során köteles együttműködni a gyártókkal és a hatóságokkal, továbbá részt venni a termék által jelentett veszély elhárítása érdekében tett azonnali intézkedések végrehajtásában.

A 13-14. §-hoz

A 765/2008/EK Rendelet 2. cikk 6. pontja értelmében forgalmazó az a természetes vagy jogi személy az értékesítési láncban - a gyártón és az importőrön kívül - aki forgalmazza a terméket. A törvény a forgalmazók körébe utalja azt a természetes vagy jogi személyt, aki értékesítés, fogyasztás vagy használat céljára akár ingyenesen, akár ellenérték fejében rendelkezésre bocsátja a terméket.

A forgalmazó kötelezettségei - panaszkezelés, a termék visszahívása, kivonása, a megfelelőséget igazoló dokumentációkkal kapcsolatos megőrzési idő, a piacfelügyeleti hatósággal kapcsolatos együttműködés - megegyeznek az importőrre vonatkozó kötelezettségekkel.

A forgalmazó a termék forgalmazása során köteles a szakmai gondosság követelményeit betartani, és e szerint eljárni. A forgalmazó tehát a termék forgalmazása előtt szakmai gondossága körében köteles a terméket megvizsgálni, továbbá megfelelőségéről és biztonságáról meggyőződni. Köteles leellenőrizni továbbá azt, hogy a terméken elhelyezték-e a szükséges megfelelőségi jelölést, figyelmeztető feliratokat és egyéb jelöléseket, mellékelték-e hozzá az előírt dokumentumokat, valamint meg kell győződnie arról, hogy ellátták-e azonosító jelöléssel, valamint arról, hogy a gyártó és az importőr feltüntette-e nevét, kereskedelmi nevét, védjegyét és székhelyének címét.

A forgalmazó a terméket mindaddig nem forgalmazhatja, amíg meg nem győződött arról, hogy a termék megfelel a vonatkozó előírásoknak. Veszélyes termék esetén a forgalmazó szintén köteles értesíteni a gyártót, a piacfelügyeleti hatóságot, illetve az importőrt.

A forgalmazó is köteles a piacfelügyeleti hatóságok felhívására a termék megfelelőségét igazoló dokumentumát 8 napon belül rendelkezésre bocsátani. Ha a forgalmazó a felhívásnak nem tesz eleget, úgy a piacfelügyeleti hatóság a törvényben és a külön jogszabályokban meghatározott intézkedésekkel élhet vele szemben.

Végezetül a forgalmazó is köteles együttműködni a piacfelügyeleti hatóságokkal az azonnali intézkedések végrehajtásában.

A 15-17. §-hoz

A piacfelügyeleti tevékenység egyik lényeges eleme a termék eredetének nyomon követése, tehát az a folyamat, amelynek célja, hogy az elsődlegesen érintett gazdasági szereplők - gyártók és importőrök - kilétére fény derüljön. A piacfelügyeleti hatóságok által hozott intézkedések akkor kellően hatékonyak és eredményesek, ha ezek az elsődlegesen felelős gazdasági szereplők esetében kerülnek elrendelésre, hiszen a gyártó és az importőr az a piaci szereplő, aki a forgalmazói lánc élén helyezkedik el.

A fentiekben részletezett indokok miatt került megfogalmazásra a gazdasági szereplő azon kötelezettsége, miszerint a piacfelügyeleti hatóság felhívása esetén köteles adatot szolgáltatni és hitelt érdemlően igazolni azt, hogy kitől szerezte be a terméket, illetve azt kinek értékesítette tovább.

A piacfelügyeleti hatóságok a felhasználókat és a fogyasztókat védve jogosultak eljárni azon termékek esetében, amelyek nem felelnek meg a követelményeknek, illetve súlyos veszélyt jelentenek a fogyasztókra, a felhasználókra, vagy a környezetre és a közérdekre nézve.

A piacfelügyeleti hatóságok ellenőrzéseire és intézkedéseire vonatkozó alapvető szabályokat a törvény IV. fejezete határozza meg.

A hatóságok legfontosabb jogosítványait a közigazgatási hatósági eljárás általános szabályairól szóló törvény és az ágazati jogszabályok mellett a 15. § szabályozza, mely szerint a piacfelügyeleti hatóságok jogosultak bármely termék biztonságosságát, megfelelőségét, egészségre gyakorolt hatását, illetve a termékhez tartozó dokumentációt ellenőrizni, továbbá laboratóriumi vizsgálat, megfelelőségértékelő szervezet általi vizsgálat vagy a hatóság mérése céljából ingyenes mintát és ellenmintát venni. Ezen túlmenően a súlyos veszélyt jelentő terméket a piacfelügyeleti hatóságok a jogszabályban meghatározottak szerint jogosultak lefoglalni és a jogsértést elkövető gazdasági szereplő költségére megsemmisíteni.

A 15. § (2) bekezdése határozza meg azon jogkövetkezmények körét, amellyel a piacfelügyeleti hatóságok a gazdasági szereplőket a feltárt jogsértések miatt - a külön jogszabályokban meghatározott jogkövetkezmények mellett - szankcionálhatják.

A 16. § (1) bekezdése szól a piacfelügyeleti hatóságok által alkalmazott szankciókra vonatkozó általános követelményekről. Eszerint a hatóságok által alkalmazott jogkövetkezménynek minden esetben hatékonynak, arányosnak és kellően visszatartó erejűnek kell lennie. A szankció mértékénél a hatóságnak figyelembe kell vennie azt, hogy ugyanazon tényállás esetén az adott gazdasági szereplő 3 éven belül megsértette-e már e törvény, valamint más jogszabályok ugyanazon rendelkezéseit.

A piacfelügyeleti hatóságok 15 ezer forinttól 500 millió forintig terjedő bírsággal sújthatják a gazdasági szereplőt. Ha a jogsértés a fogyasztók vagy felhasználók életét, testi épségét, egészségét sértette vagy veszélyeztette, a bírság összege 15 ezer forinttól 2 milliárd forintig terjedhet. A piacfelügyeleti hatóságok minden esetben bírságot szabnak ki, kivéve ha a kis- és középvállalkozásokról szóló törvény eltérően nem rendelkezik.

Amennyiben az eljárás során mintavételre kerül sor, és a laboratóriumi vizsgálat, a megfelelőségértékelő szervezet általi vizsgálat vagy a hatóság mérése alapján a termék nem megfelelőnek bizonyul, akkor a vizsgálat költségeit a gyártó, az importőr vagy az a forgalmazó, amelynél a terméket vizsgálat alá vonták, köteles megfizetni.

Súlyos veszélyt jelentő termékek esetében a piacfelügyeleti hatóságok jogosultak azonnali intézkedést hozni a termék használatából eredő veszélyek és károk mértékének csökkentése, valamint elhárítása érdekében. A hatóságok az intézkedések végrehajtása során a gazdasági szereplőkkel szorosan együttműködnek.

A gazdasági szereplők jogainak, jogos érdekeinek védelme miatt a 16. § (6) bekezdésébe egy fontos garanciális szabály került beépítésre, hiszen amennyiben a piacfelügyeleti hatóságok az Európai Unió más tagállamában vagy az Európai Gazdasági Térségről szóló megállapodásban részes államban gyártott termék forgalomból történő kivonásáról döntenek, úgy kötelesek a rendelkezésre álló elérhetőségen az érintett gyártót a döntés meghozatalát követő 3 naptári napon belül írásban tájékoztatni. Mindezek alapján nemcsak a magyarországi, hanem minden érintett gazdasági szereplő értesül a termék nem megfelelőségéről, esetleges veszélyéről, valamint az adott intézkedés pontos okáról.

A piacfelügyeleti hatóságok a fogyasztók, felhasználók testi épségének, egészségének védelme érdekében, továbbá a fogyasztók, felhasználók széles körét érintő kárral fenyegető veszély elhárítása érdekében az ügydöntő határozatuk meghozataláig terjedő időtartamra fellebbezésre tekintet nélkül végrehajtható végzésben elrendelhetik a termék használatából származó veszélyre vonatkozó figyelmeztető tájékoztatás elhelyezését. Továbbá elrendelhetik széles körű tájékoztatás közzétételét úgy, hogy a termék használatából származó veszélyről időben és megfelelő módon - szükség esetén a médiában - a fogyasztók vagy a felhasználók értesüljenek. Ezen végzésben a piacfelügyeleti hatóságok jogosultak továbbá a termék forgalomba hozatalát, reklámozását korlátozni vagy megtiltani, és a tilalom betartásához szükséges kísérő intézkedéseket bevezetni, illetve a jogszerű állapot helyreállításáig feltételhez kötni vagy megtiltani a termék forgalmazását, értékesítését.

A fogyasztók és a felhasználók védelme érdekében a piacfelügyeleti hatóságok határozataik illetve az ideiglenes intézkedésről szóló végzéseik kivonatát - jogorvoslatra tekintet nélkül - közzéteszik honlapjukon, ha eljárásuk során megállapítják, hogy a vizsgált termék nem felel meg a biztonságossági követelményeknek.

Ezt követően a piacfelügyeleti hatóságok a kivonatot a közzétételtől számított hat hónap elteltével vagy annak okafogyottá válásakor honlapjukról eltávolítják.

A piacfelügyeleti eljárás egyik lényege az elsődlegesen felelős gazdasági szereplők (gyártók, importőrök) felderítése. Veszélyes termékek esetén ez még inkább különösen fontos, hiszen a leghatékonyabb intézkedéseket ezen gazdasági szereplőktől lehet kikényszeríteni, mivel ők állnak a forgalmazói lánc elején. Mindezek mellett a RAPEX bejelentéseket is csak akkor fogadja be az Európai Bizottság teljes körűen, ha abban szerepel információ a termék gyártójáról, importőréről, exportőréről. A termék eredetének nyomon követése tehát egy igen lényeges szempont az eljárásban, azonban ez sokszor hónapokat is igénybe vesz.

A termék eredetének nyomon követése mellett a laborvizsgálat, a kockázatértékelés, valamint a szakvélemény elkészítése miatt is problematikus a 30 napos ügyintézési határidő megtartása. Ezen túlmenően a tényállás teljes körű tisztázásához szinte minden esetben elengedhetetlen a szükséges megfelelőségi dokumentációk bekérése. Tekintettel arra, hogy ezen dokumentációk a gyártónál állnak rendelkezésre, így a nyomon követés mellett ezen adatok bekérése, továbbá idegen nyelvű dokumentumok fordítása miatt is elhúzódhat az eljárás.

Mindezek alapján indokolt - egységesen - a piacfelügyeleti hatóságok piacfelügyeleti eljárására irányadó ügyintézési határidő 90 napban történő meghatározása.

A 18. §-hoz

Tekintettel arra, hogy egy termék forgalmazásának megtiltása, korlátozása, forgalomból történő kivonása, illetve visszahívása a legsúlyosabb intézkedések, amit a piacfelügyeleti hatóság elrendelhet, így indokolt ezen intézkedések feltételeinek törvényi szintű szabályozása a 765/2008/EK Rendelet ide vonatkozó rendelkezéseinek végrehajtását elősegítve.

Korlátozó és tiltó intézkedéseket a piacfelügyeleti hatóság csakis a szükségesség és arányosság követelményeit figyelembe véve rendelheti el. Az intézkedés elrendelését megelőzően a gazdasági szereplő kérésére tárgyalást kell tartani kivéve, ha erre a meghozandó intézkedés sürgőssége, az egészségügyi vagy biztonsági előírások betartása, az élet, testi épség, egészség, vagy egyéb közérdek védelme miatt nincs lehetőség.

A tárgyalás lehetőségéről a piacfelügyeleti hatóság az első kapcsolatfelvétel alkalmával - eljárást megindító végzésben -, vagy ha arra a meghozandó intézkedés sürgőssége miatt nincs lehetőség, akkor a döntés közlésével egyidejűleg tájékoztatja az érintett gazdasági szereplőt. A gazdasági szereplő a tájékoztatás kézhezvételét követő 5 napon belül jogosult tárgyalás tartását kérni.

Ha a gazdasági szereplő a döntés meghozatalát megelőzően kéri tárgyalás keretében történő meghallgatását, és nem állnak fent a 18. § (1) bekezdésében meghatározott kizáró okok, úgy a tárgyalásra a vonatkozó kérelem beérkezésétől számított 10 napot meghaladó időtartamon túl kell lehetőséget biztosítani. A gazdasági szereplő érdekeit figyelembe véve azonban kérésére a tárgyalás ennél rövidebb időtartamon belül is megtartható. A tárgyalás megtartására a közigazgatási hatósági eljárás általános szabályairól szóló törvény ide vonatkozó szabályai az irányadóak. A tárgyalás során lehetőséget kell biztosítani arra, hogy a gazdasági szereplő álláspontját előadja, továbbá bizonyítékait bemutathassa. A tárgyalásról és annak eredményéről a piacfelügyeleti hatóság köteles jegyzőkönyvet felvenni, amelynek egy példányát a meghallgatott vagy képviselője részére át kell adni, vagy meg kell küldeni részére.

Ha a döntés meghozatalára tárgyalás tartása nélkül került sor, akkor a gazdasági szereplő a döntés kézhezvételét követő 5 napon belül jogosult tárgyalás tartását kérni és a döntés felülvizsgálatát kezdeményezni. A piacfelügyeleti hatóság a tárgyalás megtartásáról, valamint a döntés felülvizsgálatáról haladéktalanul intézkedik. A piacfelügyeleti hatóság és a gazdasági szereplő a tárgyalás időpontjáról a közigazgatási hatósági eljárás általános szabályairól szóló törvény kapcsolattartásra vonatkozó általános szabályai útján egyeztet.

Az (5) bekezdés szabályozza azon esetet, amikor a piacfelügyeleti hatóság köteles a korlátozó intézkedést elrendelő döntését módosítani vagy visszavonni. Erre akkor kerülhet sor, ha a következő három konjunktív feltétel teljesül: a gazdasági szereplő hitelt érdemlően igazolja azt, hogy a korlátozó intézkedések okai megszűntek, továbbá a termék használatából fellépő esetleges veszélyeket valamennyi termék tekintetében elhárította, illetve a korlátozó intézkedéssel egyenértékű eredményes lépéseket tett.

Amennyiben azonban a módosítás vagy visszavonás feltételei nem állnak fenn, akkor a (6) bekezdés lehetőséget biztosít az érintett gazdasági szereplő részére, hogy a tárgyalás megtartását követően is előterjeszthesse a fellebbezését, ezáltal ne csorbuljanak ügyféli jogosítványai.

A 19. §-hoz

A piacfelügyeleti feladatok hatékony ellátása indokolja, hogy a piacfelügyeleti hatóságok az Európai Unió tagállamain kívüli harmadik országok piacfelügyeleti hatóságaival együttműködjenek, adott esetben együttműködési megállapodást kössenek.

Mivel az egyik legfontosabb cél, hogy a nem megfelelő termékek már a forgalomba hozatal előtt kiszűrésre kerüljenek, ezért a törvény lehetőséget biztosít arra, hogy a piacfelügyeleti hatóságok és a Nemzeti Adó- és Vámhivatal vámszerve ennek érdekében együttműködési megállapodást kössenek. Az együttműködés során a piacfelügyeleti hatóságok átadják mindazon információkat, szakmai iránymutatásokat, amelyek alkalmasak arra, hogy már a behozatal során a vámhatóság munkatársai kiszűrjék a nem megfelelő termékeket.

A 20. §-hoz

A törvény 2. §-ának 28. pontja szerint a szabad forgalomba bocsátás az a vámeljárás, amelynek eredményeként a nem közösségi áru elnyeri a közösségi áru vámjogi helyzetét. A törvény ezen §-a meghatározza az importtermékek piacfelügyeleti ellenőrzésére vonatkozó általános előírásokat.

Ahhoz, hogy egy termék az Európai Unió, illetve Magyarország területén forgalomba kerülhessen, meg kell felelnie a jelen törvényben, illetve a külön jogszabályokban megfogalmazott előírásoknak.

E körben kiemelt feladat hárul a vámhatóságra, hiszen a szabad forgalomba bocsátásra irányuló eljárást a vámhatóság felfüggeszti, ha megállapítható, vagy alapos gyanú merül fel arra, hogy az importtermék tulajdonsága, kialakítása alapján üzembe helyezése, karbantartása és használata esetén súlyos veszélyt jelenthet az egészségre, a biztonságra, a környezetre vagy a közérdekre. Felfüggesztésre kerül továbbá az eljárás akkor is, ha megállapítható, hogy az importtermék okmányhiányos, jelölése nem szabályos, illetve - a CE megfelelőségi jelölés köteles termékek esetében - a CE megfelelőségi jelölés feltüntetése nem megfelelő, vagy nem megalapozott. A vámhatóság a további vizsgálatok lefolytatása céljából haladéktalanul értesíti - vámriasztás keretében - az illetékes piacfelügyeleti hatóságot, amely lefolytatja a termék piacfelügyeleti vizsgálatát.

Az Európai Unió tagállamain kívüli harmadik országokból érkezett termékek esetén tehát a vámhatóság a szabad forgalomba bocsátásra történő vámeljáráskor a 765/2008/EK Rendeletben foglaltakat is figyelembe veszi. Ez alól kivételt képeznek azon termékek, amelyek esetében az Európai Unió belső piacára irányuló forgalom számára történő vámkezeléshez szükség van az Európai Unió általános hatályú és közvetlenül alkalmazandó európai uniós jogi aktusa vagy jogszabály szerint előírt hatósági ellenőrző vizsgálat elvégzésére.

A 21. §-hoz

Tekintettel arra, hogy a további vizsgálatok elvégzésére az illetékes piacfelügyeleti hatóságok rendelkeznek kompetenciával, így a felfüggesztést követően az illetékes piacfelügyeleti hatóság állapítja meg azt, hogy a termék megfelel-e a jogszabályi előírásoknak.

A piacfelügyeleti hatóságok tehát vámriasztás esetén lefolytatják a termékkel kapcsolatos piacfelügyeleti eljárást. Amennyiben megállapítást nyer, hogy a termék kielégíti a vonatkozó jogszabályi előírásokat, illetőleg egyéb biztonsági követelményeket, úgy döntésükben engedélyezik a termék szabad forgalomba bocsátását.

Tekintettel arra, hogy egy vámeljárás jelentős költségeket jelent, így az eljárás esetleges elhúzódását meggátolva garanciális szabályként jelenik meg a vámkezelést kérőre nézve az, hogy amennyiben a vámhatóság 3 munkanapon belül nem értesül a piacfelügyeleti hatóság által indított eljárásról vagy a termék jogszabályi előírásoknak való megfelelősége tárgyában hozott döntésről nem értesül, akkor a vámhatóság a felfüggesztést megszünteti és a vámkezelést lefolytatja és a termék szabad forgalomba történő bocsátását engedélyezi. A vámhatóság az importterméket szintén szabad forgalomba bocsátja, ha a piacfelügyeleti hatóság döntésében megállapítja, hogy a termék megfelel a jogszabályi előírásoknak.

A 22. §-hoz

Amennyiben a piacfelügyeleti hatóságtól 3 munkanapon belül érkezik olyan visszajelzés, hogy az adott termék veszélyes, okmányhiányos, megtévesztő a CE megfelelőségi jelölés, akkor a vámhatóság a kísérő okmányokon elvégzi a 765/2008/EK Rendeletben foglalt intézkedéseket. A fokozott védelem érdekében a vámhatóság a súlyos veszélyt jelentő termékeket megsemmisítheti, vagy elrendelheti a megsemmisítést.

Amennyiben a piacfelügyeleti hatóságok azt állapítják meg, hogy az adott termék nem felel meg a forgalomba hozatal követelményeinek, megtiltják a termék szabad forgalomba bocsátását. Egyúttal felhívják az illetékes vámhatóságot, hogy a vámárut kísérő okmányra a következő záradékot helyezze el: „nem megfelelő termék - szabad forgalomba bocsátás nem engedélyezett - 765/2008/EK rendelet”; vagy „veszélyes termék - szabad forgalomba bocsátás nem engedélyezett - 765/2008/EK rendelet”.

További jogosultság, hogy a súlyos veszélyt jelentő termékeket a piacfelügyeleti hatóságok külön jogszabályban foglaltak szerint megsemmisíthetik, elrendelhetik megsemmisítésüket, illetőleg egyéb módon működésképtelenné tehetik azokat. Mindezek mellett a hatékonyabb és eredményesebb intézkedések érdekében a piacfelügyeleti hatóságok azonnal és haladéktalanul megküldenek a vámhatóságnak minden olyan információt, amely az importtermék jelentette súlyos veszélyre vagy meg nem felelésre vonatkozhat.

A 23-26. §-hoz

A piacfelügyeleti hatóságok együttműködnek egymással és más tagállamok illetékes hatóságaival. Minden esetben tájékoztatni kell az Európai Bizottságot a veszélyes és a forgalomba nem hozható termékekről, ezt a feladatot a Nemzeti Fogyasztóvédelmi Hatóság (a továbbiakban: NFH) látja el a RAPEX rendszer keretében. A piacfelügyeleti hatóságok a KPIR rendszerben jelezhetik az intézkedéseiket, amelyet a fogyasztóvédelmi hatóság működtet. A biztonságosságra vonatkozó adatokról a fogyasztóvédelmi hatóság tájékoztatja a piacfelügyeleti hatóságokat, a vámhatóságot és az országos gazdasági kamarákat. Minden adat a KPIR-ben kerül feldolgozásra és nyilvántartásra, a működtetésről az NFH gondoskodik.

A piacfelügyeleti tevékenység eredményes és hatékony ellátásához elengedhetetlen az együttműködés, illetve a piacfelügyeleti hatóságok közötti kölcsönös tájékoztatás. A törvény VI. fejezete szabályozza a piacfelügyeleti hatóságok közötti, illetve az Európai Bizottsággal történő információ-megosztás formáját, módját és kötelező eseteit. Elmondható, hogy a szoros együttműködésnek különösen a veszélyt jelentő termékek esetében van kiemelt jelentősége, hiszen a fogyasztók és felhasználók életének, egészségének, biztonságának, illetve vagyoni érdekeinek megóvása érdekében, illetőleg a hatékony intézkedések foganatosítása miatt indokolt, hogy a hatóságok szorosan együttműködjenek, akár a termékkel kapcsolatos információk átadásával, akár az ellenőrzések lefolytatásában és az intézkedések végrehajtásában.

Az információk gyors és kölcsönös áramlása érdekében a piacfelügyeleti hatóságok az egyes termékekkel kapcsolatos folyamatos és naprakész adatokat, intézkedéseket a KPIR-ben rögzítik és tartják nyilván. A Nemzeti Fogyasztóvédelmi Hatóságról szóló 225/2007. (VIII. 31.) Korm. rendelet 6. § (1) bekezdésének d) pontja értelmében a KPIR működtetéséért az NFH felelős.

A KPIR tehát az az információs adatbázis, amelyben a piacfelügyeleti hatóságok - figyelembe véve a külön jogszabályban meghatározott információszolgáltatási kötelezettségeket is - egy vizsgált termékkel kapcsolatos tényeket, adatokat, intézkedéseket rögzítenek, illetve erről a KPIR-en keresztül tájékoztatják az NFH-t. Ezen adatok nyilvántartásának kiemelt jelentősége van a nem megfelelő, illetve a nem biztonságos termékek esetében, hiszen a KPIR-ben a termékről minden lényeges információ rögzítésre kerül (a termék pontos megnevezése; azonosításra szolgáló adatai, jelölései, csomagolása; származási helye; a gyártás időpontja; a gyártó, forgalmazó neve, címe; a laboratóriumi vizsgálatok eredményei, a kockázatértékelés és szakvélemény, fényképfelvételek; a jogerős közigazgatási határozat száma, kelte), amely elősegíti a termék hatékony és eredményes kiszűrését mind Magyarország, mind a Unió területéről. A veszélyes és forgalomba nem hozható termékek kiszűrése tehát nem csak Magyarországon történik meg, hiszen ezen termékekről az NFH az Európai Bizottságnak szolgáltat információt.

Amennyiben a vizsgáló, tanúsító szervezet azt állapítja meg, hogy veszélyes, vagy korlátozottan hozható forgalomba a termék, akkor köteles a piacfelügyeleti hatóságokat tájékoztatni. A termék biztonságosságával kapcsolatban a kamaráknak, a civil szervezeteknek és a forgalmazóknak tájékoztatniuk kell a piacfelügyeleti hatóságokat. Fontos tehát, hogy a nem megfelelő termékek kiszűrése érdekében a kölcsönös tájékoztatás nem csak a hatóságok között valósul meg. A megfelelőség tanúsítást végző szervezet is köteles a piacfelügyeleti hatóságokat tájékoztatni, ha a megfelelőségértékelési eljárás során megállapítja, hogy az adott termék a fogyasztó életét, egészségét vagy testi épségét súlyosan és közvetlenül veszélyezteti, vagy csak bizonyos feltételekkel hozható forgalomba.

Ezen túlmenően az országos és a területi gazdasági kamarák, a fogyasztói érdekek képviseletét ellátó társadalmi szervezetek, továbbá maguk a gazdasági szereplők, illetőleg a fogyasztók is tájékoztathatják a fogyasztóvédelmi hatóságot az adott termékkel kapcsolatos észrevételeikről. Fontos kiemelni, hogy a tájékoztatás ez esetben is kölcsönös, hiszen a piaci szereplők meghatározott feltételek mellett szintén tájékoztatást kérhetnek a fogyasztóvédelmi hatóságtól a KPIR-ben nyilvántartott adatokról. Mindezeken túl a piacfelügyeleti hatóságok által letiltott és veszélyesnek minősülő termékekről bárki szabadon tájékozódhat a www.nfh.hu/veszelyes és a www.piacfelugyelet.hu honlapokon.

A 27-28. §-hoz

A termékek forgalomba hozatalának korlátozásáról, vagy súlyos veszély esetén a piacfelügyeleti hatóságok tájékoztatják a fogyasztóvédelmi hatóságot, amely a RAPEX rendszer keretében tájékoztatást nyújt az Európai Bizottságnak. Ebbe bele tartoznak a gyártók, forgalmazók által tett önkéntes intézkedések is. Az Európai Bizottságtól kapott értesítések alapján megtett intézkedésekről is tájékoztatnia kell a fogyasztóvédelmi hatóságnak az Európai Bizottságot.

A piacfelügyeti feladatok hatékony és eredményes ellátásához az együttműködés nemcsak a nemzeti piacfelügyeleti hatóságok között valósul meg, hanem az információk kölcsönösen áramlanak a tagállami piacfelügyeleti hatóságok és az Európai Bizottság között is. Amennyiben egy tagállamban veszélyes termék bukkan fel, akkor az adott tagállam a termékről valamennyi fontos információt megküld a többi tagállamnak és az Európai Bizottságnak is. Az információk gyors továbbítását biztosítja az erre a célra létrehozott riasztási rendszer, a RAPEX. A rendszer célja, hogy a veszélyes termékek felkutatása és forgalomból történő gyors kivonása érdekében a tagállamok illetékes hatóságai együttműködjenek. Fontos kiemelni, hogy a RAPEX csak a nem élelmiszer jellegű termékekre vonatkozik, az élelmiszerekkel és takarmányokkal kapcsolatos riasztásokat a „RASFF” (Rapid Alert System for Food and Feed) elnevezésű adatbázisban kezelik.

A RAPEX alkalmazására vonatkozó szabályokat a 2001/95/EK irányelv 12. cikke tartalmazza, amely rendelkezések a Korm.r.-be kerültek átültetésre. Indokolt azonban a RAPEX alkalmazására vonatkozó előírások törvényi szintű lefektetése.

A jelenlegi szabályozás szerint - amelyet a törvény is meg kíván tartani - Magyarországon az NFH vesz részt a termékbiztonsággal kapcsolatos ügyekben az illetékes piacfelügyeleti hatóságok európai hálózatában, azaz az Európai Termékbiztonsági Hálózatban. Magyarország az NFH-n keresztül kapcsolódik tehát a RAPEX hálózatához.

Ha a piacfelügyeleti hatóság egy termék forgalomba hozatalát tiltó, kivonását vagy visszahívását elrendelő, illetve korlátozó intézkedéseket hoz, vagy a gyártókkal és a forgalmazókkal állapodik meg hasonló intézkedésben, akkor erről a piacfelügyeleti hatóság haladéktalanul tájékoztatja az NFH-t, aki hivatalos értesítési formanyomtatvány felhasználásával a RAPEX-en keresztül tájékoztatást ad az Európai Bizottságnak, amelyben megadja a termék azonosítását lehetővé tevő információkat, ideértve a termék gyártóját is; a fennálló veszély leírását, a veszély szintjének értékelése szempontjából jelentős vizsgálatok eredményeit és az azokból levont következtetések összefoglalását; a meghozott vagy elhatározott intézkedések jellegét és időbeni hatályát; a termék értékesítési-forgalmazói láncára vonatkozó információkat, különös tekintettel a rendeltetési országokra; amennyiben történt ilyen, akkor a gazdasági szereplő által hozott önkéntes intézkedést. Ezen túlmenően az NFH az intézkedések módosításáról vagy a lépések visszavonásáról is haladéktalanul tájékoztatja az Európai Bizottságot.

Az NFH az Európai Bizottság határozata alapján haladéktalanul értesíti az illetékes piacfelügyeleti hatóságot, és az a határozatban megjelölt más határidő hiányában legfeljebb 20 napon belül meghoz minden szükséges intézkedést a határozat végrehajtása érdekében. Ez követően a határozat végrehajtásáért felelős illetékes piacfelügyeleti hatóságnál az érdekeltek a határozat közzétételét követő 30 napon belül tehetik meg észrevételeiket, amelyről az illetékes piacfelügyeleti hatóság a Nemzeti Fogyasztóvédelmi Hatóságon keresztül tájékoztatja az Európai Bizottságot.

A fogyasztóvédelmi hatóságnak számos információt kell szolgáltatnia az Európai Bizottságnak, mint pl.: a termék azonosítását, gyártóját, a veszély leírását, a megtett intézkedéseket, a forgalmazással kapcsolatos információkat, a gazdasági szereplők által hozott önkéntes lépéseket. A riasztás leadását megfelelő formanyomtatvány kitöltésével kell elküldeni. 45 nap elteltével az Európai Bizottságot ismételten tájékoztatni kell az addigi intézkedésekről, az ügy esetleges lezárásáról.

Az Európai Bizottságtól érkezett riasztásra jelezni kell, hogy a kérdéses terméket Magyarországon forgalmazzák-e, ha igen, akkor milyen intézkedést hoztak, a vizsgálatok, elemzések milyen eredménnyel zárultak. Az adatokért az adatot adó piacfelügyeleti hatóság felel.

Az Európai Bizottság felé nyújtott tájékoztatás formáját és módját a veszély jellege és kiterjedtsége határozza meg. Ha a veszély hatásai Magyarország határain nem terjednek túl, akkor az NFH az intézkedésekről csak annyiban nyújt tájékoztatást, amennyiben azok termékbiztonsági szempontból információkat tartalmaznak, és olyan új veszéllyel kapcsolatosak, amelyek más értesítésekben addig még nem szerepeltek. Súlyos veszély esetén az NFH minden esetben értesíti az Európai Bizottságot, ugyanígy a gyártók és forgalmazók által hozott önkéntes intézkedésekről. Amennyiben az NFH az Európai Bizottság útján más tagállamból származó veszélyes termékről kap értesítést, úgy a későbbiekben tájékoztatja az Európai Bizottságot a nemzeti piacfelügyeleti hatóságok által megtett intézkedésekről. Ha az NFH az intézkedések elfogadásáról szóló határozat hozatalát megelőzően súlyos veszélyről tájékoztatta az Európai Bizottságot, akkor 45 napon belül ismételten tájékoztatnia kell az Európai Bizottságot arról, hogy megerősíti vagy módosítja ezt az információt.

Különös eljárás érvényesül akkor, ha az értesítés tárgyát képező intézkedés vegyi anyag vagy készítmény forgalmazásának vagy használatának korlátozására irányul, mivel ekkor az NFH értesítése alapján az illetékes piacfelügyeleti hatóság a lehető legrövidebb időn belül az NFH rendelkezésére bocsátja a szóban forgó vegyi anyaggal vagy készítménnyel, valamint annak ismert és rendelkezésre álló helyettesítőivel kapcsolatos lényeges adatokra vonatkozó tájékoztatást. A fogyasztóvédelmi hatóság közli az intézkedésnek a fogyasztók egészségére és biztonságára gyakorolt várható hatásait, valamint a veszély értékelését.

Abban az esetben, ha az Európai Bizottság a fogyasztók egészségére és biztonságára több tagállamban is súlyosan veszélyes termékről szerez tudomást, az érintett tagállamokkal folytatott tanácskozást, valamint a veszély tekintetében illetékes tudományos bizottsággal folytatott konzultációt követően a 2001/95/EK irányelv 13. cikkének (1) bekezdése alapján határozatot hoz annak érdekében, hogy a tagállamok illetékes piacfelügyeleti hatóságai tegyék meg a megfelelő intézkedéseket.

A RAPEX riasztás keretében érkezett értesítések esetén, annak kézhezvételét követően, az NFH a piacfelügyeleti hatóságok bevonásával - az Európai Bizottság által kidolgozott iránymutatásokban meghatározott határidőn belül - tájékoztatja az Európai Bizottságot arról, hogy a terméket Magyarországon forgalomba hozták-e, a kérdéses terméket érintő intézkedéseket hoztak vagy hoznak-e Magyarországon, továbbá arról, hogy a fennálló veszéllyel kapcsolatban lényeges és kiegészítő információkkal rendelkezik-e bármely hatóság, ideértve az elvégzett vizsgálatok vagy elemzések eredményeit is. Az ilyen információk valódiságáért és hitelességéért az NFH-t értesítő illetékes piacfelügyeleti hatóság felel.

A 29. §-hoz

A törvény értelmében a piacfelügyeleti hatóságok saját tevékenységük ellátásához piacfelügyeleti programokat dolgoznak ki, amelyet végre is hajtanak, illetve rendszeresen felülvizsgálnak. A programokat a piacfelügyeleti hatóságok megküldik a fogyasztóvédelemért felelős miniszternek, illetve honlapjukon közzéteszik a nyilvánosság számára. A fogyasztóvédelemért felelős miniszter az összegyűjtött piacfelügyeleti programokat megküldi az Európai Bizottság számára.

A piacfelügyeleti hatóságok nemcsak programokat dolgoznak ki, hanem kötelesek négyévente felülvizsgálni és értékelni tevékenységük működését, illetve erről jelentést készíteni. Ezen jelentéseket a piacfelügyeleti hatóságok megküldik a felügyeletet ellátó miniszternek.

-----STARTING---POINT---VEGE---

A 30. §-hoz

A törvény felhatalmazást ad a Kormánynak arra, hogy a piacfelügyeleti hatóságok körét, valamint a termékek piacfelügyeleti ellenőrzésére vonatkozó részletes szabályokat; az importtermékek ellenőrzésével kapcsolatos részletes szabályokat; illetve a megjelenésükben másnak látszó és ezáltal a fogyasztó egészségét vagy biztonságát veszélyeztető termékek forgalmazására és ellenőrzésére, továbbá az alkalmazható jogkövetkezményekre vonatkozó részletes szabályokat, továbbá a felvonók és mozgólépcsők létesítésével összefüggő engedélyezésre, üzemeltetésére, ellenőrzésére, az eljáró hatóság kijelölésére, feladataira és eljárására, a felvonó szakértői és ellenőri tevékenységre, a felvonók és mozgólépcsők (mozgójárdák), valamint az ezekhez kapcsolódó intézkedések nyilvántartására vonatkozó részletes szabályokat rendeletben határozza meg.

Ezen túlmenően a törvény elfogadásával felhatalmazást kap az adott termék tekintetében szabályozási feladatkörrel rendelkező miniszter, hogy a termék forgalmazásával összefüggő egyes követelményekkel, telepítésével, üzembe helyezésével, alkalmazásával és használatával összefüggő követelményeket; a feladat- és hatáskörébe tartozó termékek forgalmazására alkalmazandó követelményeket, biztonságossági előírásokat, címkézésre vonatkozó külön előírásokat, az egyes termékek megfelelőség-értékelésének módját, valamint a megfelelőségi tanúsítványokat kiadó szervezetek körét vagy az ilyen szervezetek köre meghatározásának szabályait; illetve a termékre meghatározott egyes követelményekhez kapcsolódó piacfelügyeleti eljárásra vonatkozó különös szabályokat, továbbá az ezek megsértése esetén alkalmazandó különös jogkövetkezményeket miniszteri rendeletben határozza meg.

A törvényben foglalt felhatalmazó rendelkezések nem érintik a Nemzeti Média- és Hírközlési Hatóság (a továbbiakban: NMHH) elnökének az elektronikus hírközlésről szóló 2003. évi C. törvény 182. § (3) bekezdésében biztosított rendeletalkotási jogkörét.

A 31. §-hoz

A rendelkezések 2012. szeptember 1-jén lépnek hatályba.

A 32. §-hoz

A rendelkezéseket a törvény hatálybalépését követően indult eljárásokban kell alkalmazni.

A 33-37. §-hoz

A törvény a közösségi szabályozásnak megfelelően előírja a piacfelügyelet általános szabályait, átülteti a GPSD szabályait - módosítva egyidejűleg az Fgytv. törvény egyes rendelkezéseit -, valamint módosítja az alábbi termékspecifikus törvények vonatkozó rendelkezéseit:

- a bányászatról szóló 1993. évi XLVIII. törvény,

- a tűz elleni védekezésről, a műszaki mentésről és a tűzoltóságról szóló 1996. évi XXXI. törvény,

- a kémiai biztonságról szóló 2000. évi XXV. törvény,

- az elektronikus hírközlésről szóló 2003. évi C. törvény (a továbbiakban: Eht.).

Az Eht. módosítása szerint az NMHH piacfelügyeleti eljárása során a termékek piacfelügyeletéről szóló törvény rendelkezéseit - a törvény 1. § (4) bekezdése értelmében - az Eht.-ban foglalt eltérésekkel kell alkalmazni.

A 38. §-hoz

Mivel az Fgytv. vonatkozó részei átemelésre kerülnek a törvénybe, így a kettős szabályozás elkerülése érdekében szükséges egyes jogszabályhelyek, valamint szövegrészek hatályon kívül helyezése.

A 39. §-hoz

A törvény a 2001/95/EK irányelv 1., 2., 3., 5., 8., 9., 11., 12., 13. és 18. cikkeinek való megfelelést szolgálja, továbbá a 765/2008/EK Rendelet végrehajtásához szükséges rendelkezéseket állapít meg, illetve a 768/2008/EK határozat R2.-R7. cikkeivel összhangban álló szabályozást tartalmaz.