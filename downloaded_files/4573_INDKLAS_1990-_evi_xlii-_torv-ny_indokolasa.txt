1990. évi XLII. törvény indokolása

a bányászatról szóló 1960. évi III. törvény módosításáról

-----STARTING---POINT---ALTALANOS---

Az Országgyűlés a közelmúltban alkotta meg a Magyar Köztársaság minisztériumainak felsorolásáról szóló 1990. évi XXX. törvényt, amellyel létrehozta az Ipari és Kereskedelmi Minisztériumot. A törvény 6. §-ában foglalt rendelkezés szerint a minisztériumok új hatáskörének megállapításához szükséges törvénymódosítási javaslatokat a Minisztertanács - a törvény hatálybalépésétől számított 120 napon belül - köteles az Országgyűlés elé terjeszteni.

E feladatok közé tartozik az új minisztériumi struktúra kialakításával összefüggő bányabiztonság hatósági és felügyeleti hovatartozásának rendezése is.

A bányászatról szóló 1960. évi III. törvény 58. §-ának (1) bekezdése szerint „A bányahatóság országos hatáskörű szerve a Minisztertanács közvetlen felügyelete alatt működő Országos Bányaműszaki Főfelügyelőség: elnökét és helyettesét a Minisztertanács nevezi ki.”

A bányahatóság (Országos Bányaműszaki Főfelügyelőség) feladatát képezi - többek között - a biztonságos üzemvitel szakfelügyelete, az ásványi nyersanyagkészlet, a bányavagyon valamint a felszín megóvására vonatkozó előírások megtartása.

A műszaki-társadalompolitikai követelmények azt erősítik, hogy az újonnan létrehozott Ipari és Kereskedelmi Minisztérium a jövőben gazdasági technológiai minisztériumként működjék. Ez esetben elemi érdek fűződik ahhoz, hogy a műszaki fejlesztés és iparirányítás integrációját sikerüljön megvalósítani, amelybe beletartozik az energetika és a bányászat, valamint az ahhoz kapcsolódó biztonságtechnika integrációja is.

Az ismertetett követelménnyel összhangban a Kormány szükségesnek tartja az Országos Bányaműszaki Főfelügyelőség felügyeletét az ipari és kereskedelmi miniszter feladatkörébe utalni.

A bányahatóság felügyeletének ellátása nem ellentétes a bányászati tevékenységre vonatkozó miniszteri hatáskörrel. A miniszter közvetlen irányító tevékenységet nem folytat, termelési utasítást nem adhat ki, ugyanakkor a miniszter felelőssége és a bányahatósági szakmai feladatok szorosan összetartoznak. Mindezek figyelembevételével javaslom, hogy az Országos Bányaműszaki Főfelügyelőség felügyelete az ipari és kereskedelmi miniszter feladatkörébe kerüljön. Ez a bányászatról szóló 1960. évi III. törvény - már ismertetett - 58. §-a (1) bekezdésének megfelelő módosításával oldható meg.

-----STARTING---POINT---RESZLETES---
-----STARTING---POINT---VEGE---