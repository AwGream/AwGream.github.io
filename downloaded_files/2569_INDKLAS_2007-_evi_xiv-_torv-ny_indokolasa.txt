2007. évi XIV. törvény indokolása

a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosításáról

-----STARTING---POINT---ALTALANOS--- 

A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény a START Program elindításával járulékkedvezményt vezetett be azon munkáltatók számára, amelyek először munkába álló pályakezdőt foglalkoztatnak.

A Kormány a START Program kedvező gyakorlati tapasztalataiból kiindulva a program továbbfejlesztését, START PLUSZ program és START EXTRA program indítását határozta el annak érdekében, hogy segítséget nyújtson a munkavállaláshoz, a munkaerőpiacra történő visszatéréshez a tartósan álláskeresőknek, továbbá a kisgyermeket nevelő szülőknek, közeli hozzátartozót ápoló családtagoknak.

A START PLUSZ Program kedvezményeinek feltételei gyakorlatilag megegyeznek a START Programban nyújtott támogatások feltételeivel. A program bevezetése esetén a munkáltató mentes lesz a tételes egészségügyi hozzájárulás megfizetése alól, és - a jogszabályban meghatározott feltételek fennállása esetén - csak a kedvezménnyel csökkentett közteher összegét kell havonta lerónia, amely az első évben a munkavállaló havi bruttó keresetének 15 százaléka, a második évben a havi bruttó kereset 25 százaléka.

A START EXTRA Program célja, hogy kiemelt segítséget nyújtson a munkavállaláshoz, a munkaerőpiacra történő visszatéréshez a legnehezebb helyzetben lévő, tartósan álláskeresőknek, akiknek nehezebb elhelyezkedniük vagy az életkoruk miatt, vagy azért, mert alacsony iskolai végzettséggel rendelkeznek. Az ilyen személyeket foglalkoztató munkáltatót a START EXTRA Program keretében támogatás illeti meg. A START EXTRA Program keretében nyújtandó támogatás mértéke jóval kedvezőbb a START és a START PLUSZ Programban nyújtható kedvezményeknél. A járulékkedvezmény havonta csökkenti a munkáltatók közterheit. A munkáltató mentes a tételes egészségügyi hozzájárulás megfizetése alól. Ezen túlmenően az első évben: a munkáltatónak nincs járulékfizetési kötelezettsége, a második évben: a munkáltató a bruttó kereset 15 százalékát fizeti meg közteherként.

-----STARTING---POINT---RESZLETES---

Az 1. §-hoz

A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény (a továbbiakban: Pftv.) a START Program támogatásán kívül tartalmazza az ösztöndíjas foglalkoztatásra vonatkozó szabályokat is. A Pftv. 1. §-a a törvény személyi hatályának meghatározásakor valamennyi támogatással érintett személyi kör megjelölésére összefoglaló fogalomként a „munkaerőpiactól tartósan távollévő személy” fogalmat használja. A törvény e rendelkezése a fogalmat kiegészíti a START PLUSZ és a START EXTRA Program keretében adott támogatásokkal érintett személyi körrel, valamint meghatározza a tartósan álláskereső fogalmát.

A 2. §-hoz

A START PLUSZ Program keretében járulékkedvezményben részesülnek többek között azok a foglalkoztatók, amelyek olyan személyt foglalkoztatnak, aki a gyermek egy éves korának betöltését követően a gyermekgondozási segély folyósítása mellett vállal munkát. Ezért az új szabályozással való összhang megteremtése érdekében szükséges módosítani a Pftv.-ben a 2. §-t megelőző cím szövegét. A START-kártya és az ahhoz kapcsolódó járulékkedvezmény azon pályakezdők elhelyezkedésének elősegítését szolgálja, akik először lépnek be a munkaerőpiacra. E cél megvalósítása érdekében a törvény a kártya igénylését nem teszi lehetővé azok számára sem, akik korábban vállalkozási szerződés, megbízási szerződés vagy vállalkozói igazolvány alapján dolgoztak.

A 3. §-hoz

A törvény az új szabályozással való összhang megteremtése érdekében módosítja a Pftv. 4. §-át megelőző alcímet, továbbá meghatározza a START PLUSZ kártya igénylésének általános feltételeit és a START-kártyával rendelkező személy jogait és kötelezettségeit.

A 4. §-hoz

A START-kártya gyakorlati alkalmazása során nem volt egyértelműen megállapítható, hogy a foglakoztatási jogviszony létesítését követően jogosult-e a pályakezdő fiatal START-kártya kiváltására, illetőleg ahhoz kapcsolódóan a foglalkoztató járulékkedvezményre. A törvény egyértelműen szabályozza, hogy a pályakezdőnek a foglakoztatási jogviszony megkezdését megelőzően kell rendelkezni START-kártyával vagy azt helyettesítő igazolással.

Az 5. §-hoz

A törvény meghatározza a START PLUSZ kártyával rendelkező munkavállaló foglalkoztatásához kapcsolódó járulékkedvezmény mértékét, a kedvezmény felső határát, valamint a járulékkedvezmény igénybevételének további feltételeit. A törvény rendelkezik a START PLUSZ Program megvalósításához szükséges pénzügyi források biztosításának módjáról is.

A 6-7. §-hoz

A Pftv. 6. §-ának jelenleg hatályos szövege olyan támogatási formát tartalmaz, amelyet a START PLUSZ Program keretében történő támogatás vált fel. A Pftv.-nek ezekre a szabályaira nincsen szükség, viszont a START PLUSZ kártyához kapcsolódó támogatásra vonatkozó szabályokat a módosítást követően a Pftv. 4-5. §-ai tartalmazzák. Ezért a Pftv. 6-7. §-ai tartalmazzák a START EXTRA kártya igénylésének feltételeit, valamint a START EXTRA kártyával rendelkező személy foglalkoztatásához kapcsolódó járulékkedvezményre vonatkozó rendelkezéseket.

A 8. §-hoz

A törvény kiegészíti a Pftv. felhatalmazó szabályát annak érdekében, hogy a pénzügyminiszter rendeletalkotási jogköre kiterjedjen a START PLUSZ kártya, valamint a START EXTRA kártya felhasználásának és az ahhoz kapcsolódó járulékkedvezmény érvényesítésének szabályozására is.

-----STARTING---POINT---VEGE---

A 9. §-hoz

A törvény hatályon kívül helyező és átmeneti szabályokat tartalmaz. A hatályos szabályozás alapján gyermekgondozási segély, gyermekgondozási díj, gyermeknevelési támogatás, valamint ápolási díj folyósításának megszűnését követő foglalkoztatásra tekintettel igénybevett kedvezmény lejártát követően a START PLUSZ kártyára való jogosultság a korábbi foglakoztatás megkezdésétől számított két évből hátralévő időtartamra áll fenn. A törvény módosítja az adózás rendjéről szóló 2003. évi XCII. törvényt is oly módon, hogy a törvénynek a kártyaigénylésre vonatkozó szabályait kiterjeszti a START PLUSZ és a START EXTRA kártyára is.