2010. évi XXXI. törvény indokolása

a Nemzetközi Munkaügyi Szervezet Általános Konferenciája 71. ülésszakán elfogadott, a munkaügyi statisztikáról szóló 160. számú egyezmény kihirdetéséről

Általános indokolás

A munkaügyi statisztikai adatgyűjtés fontos szerepet játszik a gazdasági és foglalkoztatáspolitikai döntések előkészítésében, de az így nyert adatok nélkülözhetetlenek a szociális partnerek részére is, hogy az érdekegyeztetés, a kollektív tárgyalások keretében hiteles tájékoztatáson alapuló megállapodásokat köthessenek. A tripartit Nemzeti ILO Tanács erre figyelemmel kezdeményezte a munkaügyi statisztikáról szóló 160. számú ILO egyezmény (a továbbiakban: Egyezmény) ratifikációját.

Az Egyezmény meghatározza a munka világa szempontjából legfontosabb statisztikai adatok körét, az adatokra vonatkozóan tájékoztatási kötelezettséget ír elő, továbbá rugalmas szabályai révén lehetővé teszi a különböző fejlettségű tagállamok fokozatos kötelezettségvállalását.

A részes államok számára előírja, hogy az adatgyűjtésnél, rendszerezésnél és közzétételnél alkalmazott elvek, meghatározások és módszerek tervezése és felülvizsgálata során működjenek együtt a Nemzetközi Munkaügyi Szervezettel, így biztosítva a munkaügyi statisztikai adatok nemzetközi összehasonlíthatóságát.

Az Egyezményben meghatározott adatok teljes körére vonatkozóan folyik adatgyűjtés vagy adatszolgáltatás Magyarországon. Belső jogszabályaink összhangban állnak az Egyezmény előírásaival, a végrehajtásért felelős intézményrendszer biztosított. Mindezek kiváló alapként szolgálnak az Egyezmény alkalmazásához, és biztosítják, hogy Magyarország felkészülten lépjen be a részes államok sorába.

Részletes indokolás

Az 1. §-hoz

A jelen nemzetközi egyezmény tartalmát tekintve a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) pontja értelmében törvényhozási tárgykört érintő szabályokat tartalmaz, ezért az Egyezmény kötelező hatályának elismerésére az Országgyűlésnek kell felhatalmazást adnia.

A 2. §-hoz

Az Egyezményt, szövege végleges megállapítását követően, valamint a 4. §-ba foglalt nyilatkozattételre való felhatalmazást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A törvény 3. §-a a Nemzetközi Munkaügyi Szervezet Általános Konferenciája 71. ülésszakán elfogadott, a munkaügyi statisztikáról szóló 160. számú egyezmény angol szövegét, valamint ennek hivatalos, magyar fordítását tartalmazza.

Az Egyezmény egyes cikkeinek tartalma

1. cikk: Az 1. cikk sorolja fel az alapvető munkaügyi statisztikák azon 9 tárgykörét, amelyek vonatkozásában az Egyezményt megerősítő tagállam - a tárgykörök fokozatos kiterjesztésével - vállalja az adatok rendszeres összegyűjtését, rendszerezését és közzétételét.

2-4. cikk: Az adatgyűjtésnél, rendszerezésnél és közzétételnél alkalmazott elvek, meghatározások és módszerek tervezése és felülvizsgálata során figyelembe kell venni a Nemzetközi Munkaügyi Szervezet legújabb statisztikai tárgyú normáinak és irányelveinek előírásait. Ennek során konzultálni kell a munkavállalók és munkáltatók képviseleti szerveivel. Az Egyezmény tiltja az egyedi adatok nyilvánosságra hozatalát.

5-6. cikk: A ratifikáló tagállamok kötelesek a Nemzetközi Munkaügyi Hivatal részére megküldeni az Egyezmény rendelkezéseivel összhangban gyűjtött statisztikai adatokat és tájékoztatókat. A statisztikai adatok összeállításánál és rendszerezésénél alkalmazott meghatározások, elvek és módszerek nyilvánosak, azokat korszerűsíteni és frissíteni, továbbá azokról az ILO-t és a közvéleményt tájékoztatni kell.

7-15. cikk: Az Egyezmény közelebbről is meghatározza azon statisztikai adatokat, amelyeket az 1. cikk szerinti tárgykörök vonatkozásában a ratifikáló államok gyűjteni kötelesek. Az adatokat az ország egészére reprezentatív módon kell gyűjteni.

16. cikk: A ratifikáció során nem kell a 7-15. cikkekben meghatározott valamennyi munkaügyi alapstatisztika gyűjtésére kötelezettséget vállalni, de az 1. cikk alapján a ratifikáló tagállamoknak kötelezettségvállalásukat fokozatosan ki kell terjeszteniük. A ratifikációs okmányban tájékoztatni kell a Nemzetközi Munkaügyi Hivatalt a vállalt kötelezettségekről, a kötelezettségvállalás kiterjesztéséről szóló későbbi tájékoztatás a ratifikáció hatályával bír.

17. cikk: A tagállamok a 16. cikkben vállalt munkaügyi statisztikák körében az adatgyűjtést kezdetben korlátozhatják a munkavállalók, a gazdasági ágazatok, alágazatok meghatározott kategóriáira vagy meghatározott földrajzi területekre. Az ilyen korlátozásokról az Egyezmény végrehajtásáról készített első jelentésben tájékoztatni kell az ILO-t. Az Egyezmény lehetőséget ad arra is, hogy - a munkavállalók és munkáltatók képviseleti szervezeteivel történt konzultációk után - a tagállamok meghatározott időszakokban további korlátozásokat vezessenek be a gyűjtött statisztikai adatok vonatkozásában.

18. cikk: Az Egyezmény felülvizsgálja a bér- és munkaidő statisztikáról szóló 1938. évi 63. számú Egyezményt. Ennek joghatása azon országok vonatkozásában van, amelyek a korábbi Egyezményt ratifikálták, és ratifikálják a 160. számú Egyezményt is. Az új ratifikáció a korábbi Egyezmény ipso jure felmondását eredményezi.

19-26. cikk: E cikkek a záró rendelkezéseket tartalmazzák. A 20. cikk szerint az Egyezmény 12 hónappal azt követően lép hatályba, hogy a tagállam ratifikációját nyilvántartásba vették. A 21. cikk 3-4. bekezdései különleges lehetőséget biztosítanak, ugyanis - a munkavállalók és munkáltatók képviseleti szervezeteivel történt konzultációk után - a ratifikáló tagállam az eredeti hatálybalépést követő 5 év elteltével a 7-15. cikkek egy vagy több cikke tekintetében vállalt kötelezettségét visszavonhatja, feltéve, hogy legalább egy cikk tekintetében a kötelezettséget fenntartja. E lehetőség ötévente, egyévi időtartamban, újra megnyílik.

A 4. §-hoz

Az Egyezményt ratifikáló tagállamnak szükséges nyilatkoznia, hogy a 7-15. cikkekben meghatározott statisztikák közül melyek gyűjtésére vállal kötelezettséget. Ezért, az erre vonatkozó nyilatkozat szövegét, valamint a nyilatkozat megtételére adott felhatalmazást külön kell nevesíteni a törvényben.

Az 5. §-hoz

A törvény hatálybalépése több lépcsőben történik. A kötelező hatály elismerésére, valamint a 7-15. cikkekben meghatározott statisztikák gyűjtésére vonatkozó nyilatkozattételre adott felhatalmazást tartalmazó 1. § és 4. §, továbbá a hatályba léptető rendelkezéseket tartalmazó 5. § a kihirdetést követő napon lép hatályba. A 2. § és 3. § hatálybalépése azonban igazodik az Egyezmény rendelkezéseihez.

Az Egyezmény hivatalos ratifikációját a Nemzetközi Munkaügyi Hivatal főigazgatójával kell közölni nyilvántartásba vétel céljából. Az Egyezmény a nyilvántartásba vétel napjától számított tizenkét hónap után lép hatályba. Ennek naptári napját a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.