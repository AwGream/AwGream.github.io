2010. évi CXXI. törvény indokolása

az ügyészségi szolgálati viszonyról és az ügyészségi adatkezelésről szóló 1994. évi LXXX. törvény módosításáról

-----STARTING---POINT---ALTALANOS--- 

Az 1989. évi jogállami alkotmányozás megállapította a hatalmi ágak és alkotmányos intézmények új viszonyát egymáshoz. Ennek során azonban az ügyészség alkotmányjogi helyzetét változatlanul hagyta: egyfelől fenntartotta a Kormánytól való érdemi függetlenséget, másfelől a legfőbb ügyész megválasztását egyszerű többséghez kötötte, így a megválasztást a kormánytöbbség kezébe tette, továbbá nem érintette a legfőbb ügyész interpellálhatóságát sem.

Az ügyészség alkotmányjogi helyzetének megszilárdítását célul tűző alkotmánymódosítással összhangban a törvény a legfőbb ügyész megbízatási idejét jelentősen meghosszabbítja: az ügyészségi szolgálati viszonyról és az ügyészségi adatkezelésről szóló 1994. évi LXXX. törvény (a továbbiakban: Üsztv.) szerinti hat év helyett kilenc évre kell megválasztani a legfőbb ügyészt.

A törvény rendez továbbá egy hosszabb ideje megoldatlan kérdést, amely a magas életkort betöltött ügyészek méltó visszavonulását segíti elő azzal, hogy a 65. életévét betöltött ügyészt a legfőbb ügyész felmentheti.

-----STARTING---POINT---RESZLETES---

Az 1. §-hoz

Az Üsztv. 14. § (2) bekezdése szerint a legfőbb ügyész megbízatási ideje hat év. A törvény - az Alkotmánybírákéhoz hasonlóan - kilenc évre emeli a megbízatási időt annak érdekében, hogy az ügyészségnek az Alkotmánybíróság által is hangsúlyozott függetlensége [3/2004. (II. 17.) AB határozat] még inkább kifejezést nyerjen. Más oldalról az igazságszolgáltatás másik ága, a bíróság első bírájának, a Legfelsőbb Bíróság elnökének jogállását szabályozó rendelkezéssel összhangban biztosítja a törvény, hogy a szakmai, jogalkalmazó tevékenységet végző ügyészség politikai felelősséget nem viselő vezetőjét a jogalkalmazói tapasztalattal rendelkező ügyészek közül válassza az Országgyűlés. Ezzel is erősíti a törvény azt a célkitűzést, hogy az ügyészség vezetője csak a hivatáson belülről legyen kiválasztható, korlátozva annak lehetőségét, hogy a külső politikai befolyás eszköze legyen a személy kiválasztása. A legfőbb ügyész helyettesét a legfőbb ügyész javaslatára a köztársasági elnök nevezi ki határozatlan időre, a határozatlan időre kinevezett ügyészek közül.

A 2-3. §-hoz

Az ügyészség alkotmányos feladatának folyamatos ellátása olyan követelmény, amely nem teszi elfogadhatóvá, hogy az ügyészi szervezet hosszú ideig nélkülözze az elsőszámú vezetőjét. Elengedhetetlen, hogy az ügyészség vezetése akkor is teljes felhatalmazáson alapuljon és minden döntés meghozatalára kiterjedjen, ha a legfőbb ügyész megbízatása megszűnik, de nem kerül sor időben új legfőbb ügyész megválasztására. Ezért a törvény bevezeti, hogy a megbízatási idő letelte és a hetvenedik életév betöltése esetén a volt legfőbb ügyész a legfőbb ügyészi jogköröket mindaddig gyakorolja, amíg az új legfőbb ügyész hivatalba nem lép. Ez azonban nem terjedhet ki más megbízatás-megszűnési okokra, amelyek esetében a megbízatás lényegével összeférhetetlen lenne a legfőbb ügyészi jogkörök további gyakorlása (pl. hivatalvesztés, választójog elvesztése, összeférhetetlenség kimondása).

A 4. §-hoz

Az Üsztv. 2004. évi módosítása megszüntette a legfőbb ügyésznek azt a jogát, hogy az öregségi nyugdíjkorhatárt betöltő ügyész szolgálati viszonyát felmentéssel megszüntesse. Az életkor előrehaladta azonban nem azonos mértékben befolyásolja az egyes ügyészek munkavégzési képességét. A rendelkezés következtében az életkoruk folytán már teljes értékű munkavégzésre igénybe nem vehető ügyészek szolgálati viszonya csak a számukra is megalázó egészségügyi alkalmatlanság bizonyításával lehetséges. A törvény - anélkül, hogy érintené a szolgálati viszony törvény erejénél fogva bekövetkező megszűnését a 70. életév betöltésével - lehetővé teszi a legfőbb ügyész számára, hogy jóval az általános öregségi nyugdíjkorhatár elérését követően, a 65. életév betöltése után megfontolja az ügyész felmentését a szakmai teljesítmény alapján.

-----STARTING---POINT---VEGE---

Az 5. §-hoz

A törvény 2010. november 27-én lép hatályba.