2002. évi VI. törvény indokolása

az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt Egyezménye: az emberi jogokról és a biomedicináról szóló Egyezmény, valamint az Egyezménynek az emberi lény klónozásának tilalmáról szóló, Párizsban, 1998. január 12-én kelt Kiegészítő Jegyzőkönyve kihirdetéséről

-----STARTING---POINT---ALTALANOS---

ÁLTALÁNOS INDOKOLÁS

A Kormány a 2289/1998. (XII. 23.) Korm. határozatában egyetértett az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt Egyezménye: Az emberi jogokról és a biomedicináról szóló Egyezmény, valamint az Egyezménynek az emberi lény klónozásának tilalmáról szóló, Párizsban, 1998. január 12-én kelt Kiegészítő Jegyzőkönyve (a továbbiakban: Jegyzőkönyv) aláírásával. A dokumentumok aláírására a Magyar Köztársaság Kormánya részéről 1999. május 7-én került sor az Európa Tanács (a továbbiakban: ET) fennállásának 50. évfordulója alkalmából Budapesten rendezett ünnepi üléssorozat eseményeként.

Figyelembe véve az Egyezménynek az aláírásra, a megerősítésre és a hatályba lépésre vonatkozó 33. Cikkelyének pontjait, valamint a hivatkozott kormányhatározat 2. pontjában továbbá a nemzetközi szerződésekkel kapcsolatos eljárásról szóló 1982. évi 27. törvényerejű rendelet rendelkezéseit, az Országgyűlésnek az Egyezményt és a Jegyzőkönyvet meg kell erősítenie, majd az Egyezményt és a Jegyzőkönyvet törvénnyel kell kihirdetnie.

Az Országgyűlés az Egyezmény és a Jegyzőkönyv aláírását a 70/2001. (XI. 7.) OGY határozattal megerősítette. 2002. január 9-én a megerősítő okirat letétbe helyezésre került az Európa Tanács főtitkáránál.

Az Egyezmény 1999. december 1-jén lépett hatályba. Magyarország tekintetében a hatályba lépés napja 2002. május 1-je, a megerősítésről szóló okiratnak az ET főtitkáránál történő letétbe helyezését követő három hónap lejárta utáni hónap első napja (33. Cikkely).

Az egészségügyről szóló 1997. évi CLIV. törvény előírásai összhangban vannak az Egyezményben foglaltakkal, azaz az Egyezmény kihirdetése nem okoz ütközést hatályos szabályokkal. Ellenkezőleg, az Egyezmény kihirdetésével egyértelművé válik, hogy a szigorú, az emberi méltóság tiszteletét középpontba állító magyar egészségügyi szabályozás a leghaladóbb európai jogelveket tükrözi.

A döntésnek az Európai Unióhoz való csatlakozásunkban nincsen közvetlen kihatásai, bár azt közvetve kedvezően befolyásolhatja.

-----STARTING---POINT---RESZLETES---

RÉSZLETES INDOKOLÁS

Az 1. §-hoz

Figyelembe véve az Egyezménynek az aláírásra, a megerősítésre és a hatályba lépésre vonatkozó 33. Cikkelyének pontjait, valamint a hivatkozott kormányhatározat 2. pontjában foglalt rendelkezést, továbbá a nemzetközi szerződésekkel kapcsolatos eljárásról szóló 1982. évi 27. törvényerejű rendelet rendelkezéseit, az Országgyűlésnek az Egyezményt és a Jegyzőkönyvet meg kell erősítenie, majd az Egyezményt és a Jegyzőkönyvet törvénnyel kell kihirdetnie.

A 2-3. §-hoz

Az Egyezményt illetve a Kiegészítő Jegyzőkönyvet a hiteles angol szöveggel, illetve azok hiteles magyar fordítása közzétételével hirdeti ki a törvény.

Az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt Egyezménye: Az emberi jogokról és a biomedicináról szóló Egyezmény, valamint az Egyezménynek az emberi lény klónozásának tilalmáról szóló, Párizsban, 1998. január 12-én kelt Kiegészítő Jegyzőkönyve az első olyan kötelező erejű nemzetközi dokumentumok, amelyeknek a célja a személyek védelme az új orvosbiológiai eljárások nem megfelelő alkalmazásával szemben.

A biológiai és az orvostudomány előrehaladásának eredményeit a jelen és a jövő nemzedékek javára kell felhasználni, ezért szükséges nemzetközi együttműködés ahhoz, hogy ezeket az eredményeket az egész emberiség élvezhesse, valamint azokkal senki ne élhessen vissza. Az Egyezmény rendelkezéseket tartalmaz arra nézve, hogy bármely, a biológiai és az orvostudomány területén végrehajtott beavatkozást csak az egyének felvilágosítás utáni szabad beleegyezésével lehet végrehajtani, valamint sajátos védelmet kell biztosítani a kiskorúaknak és a cselekvőképességükben korlátozottaknak, vagy cselekvőképtelenek számára. Nem csak az egyén, hanem a közösség és az emberi faj védelmében is állít fel garanciális szabályokat a dokumentum.

Az emberek klónozásának tilalmáról szóló Kiegészítő Jegyzőkönyv, tudatában annak a haladásnak, amelyek bizonyos klónozási eljárások révén megtörténtek - számolva az ember klónozásának technikai lehetőségével -, megtilt minden olyan beavatkozást, aminek a célja egy másik élő vagy halott emberrel genetikailag azonos ember létrehozása. Az ilyen eljárás az embert eszközzé alacsonyítja, egyben ellenkezik az emberi méltóság védelmének elvével. Az egészségügyi törvény előírásai teljes mértékben összhangban vannak az Egyezményben és a Kiegészítő Jegyzőkönyvben foglaltakkal. Az Egyezmény és a Kiegészítő Jegyzőkönyv kihirdetésével a Magyar Köztársaság egyértelművé teszi, hogy a szigorú, az emberi méltóság tiszteletét középpontba állító magyar egészségügyi szabályozás a leghaladóbb európai jogelveket tükrözi.

A 4. § hoz

Az Egyezmény 1999. december 1-jén lépett hatályba. Magyarország tekintetében a hatályba lépés napja 2002. május 1-je, a megerősítésről szóló okiratnak az ET főtitkáránál történő letétbe helyezését követő három hónap lejárta utáni hónap első napja (33. Cikkely). Ennek megfelelően lépteti a rendelkezés a törvényt hatályba.