1991. évi XXIII. törvény indokolása

az ügyvédségről szóló 1983. évi 4. törvényerejű rendelet módosításáról

-----STARTING---POINT---ALTALANOS--- 

1. A hazánkban végbemenő társadalmi és gazdasági átalakulás szükségessé teszi az ügyvédségre vonatkozó jogi szabályozás felülvizsgálatát. Az ügyvédségről szóló 1983. évi 4. törvényerejű rendelet (a továbbiakban: Ütvr.) a jogterületet korábban szabályozó 1958. évi 12. törvényerejű rendelethez képest bővítette ugyan az ügyvédi szervezetek tevékenységének demokratikus elemeit, de a szabályozás, amely az ügyvédi hivatás gyakorlása kereteit és az ügyvédek szervezeteit meghatározta, a szocializmus akkor elképzelt modelljének kizárólagos érvényesülését jelentette.

Az Ütvr. felülvizsgálatánál figyelembe kell venni, hogy a jogi képviseleti tevékenység egy-egy területét más jogszabályok rendezik, így a jogtanácsosi tevékenységről szóló 1983. évi 3. törvényerejű rendelet (a továbbiakban: Jtvr.), az oktatásról szóló 1985. évi I. törvény hatályba lépésére kiadott 1985. évi 17. törvényerejű rendelet 7. §-a és a felsőoktatási intézmények oktatóinak jogi képviseleti tevékenységéről szóló 9/1986. (VII. 27.) IM rendelet, valamint a szakszervezeti jogsegélyszolgálat megszervezéséről és működéséről szóló 1/1976. (III. 27.) SZOT irányelv. A távlati jogalkotási cél a jogi képviselet egységes törvényi szabályozása, ennek kidolgozása, az alapvető vitás kérdések megnyugtató eldöntése azonban hosszabb előkészítést igényel. Ezért a Javaslat az Ütvr.-t nem váltja fel új törvénnyel, hanem azt széles körben módosítja. A módosítás kiterjed a Jtvr.-re is.

2. A Javaslat két alapvető kérdésben tér el a hatályos szabályozástól.

a) Az Ütvr. 2. §-ának (2) bekezdése szerint az ügyvédi tevékenység kizárólag ügyvédi munkaközösségben fejthető ki, az ügyvédi magángyakorlat kizárt. Az ügyvédi tevékenység azonban munkaközösségi formában is alapvetően magántevékenység; az ügyvéd maga dönti el, hogy milyen ügyet vállal, mennyi munkát végez. Az ügyvédi tevékenység jellege tehát nem indokolja azt, hogy az ügyvéd kizárólag közösségben folytassa a tevékenységét. Ezért a Javaslat az ügyvédi tevékenység két formáját határozza meg, az egyéni ügyvédként és az ügyvédi iroda tagjaként való működést. Az ügyvédi munkaközösség elnevezésnek ügyvédi irodával felváltása kifejezi, hogy az ügyvédi tevékenységnek a közös irodában való folytatása más jellegű, mint a korábbi szabályozással létrehozott kényszerközösség.

b) Az Ütvr. 50. §-a (2) bekezdésének b) pontja az igazságügyminiszter jogkörébe utalja az ügyvédek és az ügyvédjelöltek létszámának meghatározását. A kötött ügyvédi létszám azonban csak akkor lenne indokolt, ha megbecsülhető lenne, hogy az állampolgárok, gazdálkodó szervezetek stb. részéről hány ügyvéd tevékenységére van igény. Ennek megállapítására azonban nincsenek kialakult módszerek. Ezért a Javaslat nem tartja fenn az igazságügyminiszternek ezt a jogkörét; az ügyvédi kamarába való felvételre jogosultságot mint alanyi jogot szabályozza, ha a felvétel feltételei fennállnak, és nincs olyan körülmény, amely a felvételt kizárja.

-----STARTING---POINT---RESZLETES---

Az 1. §-hoz

1. Az Ütvr. 1. §-a (1) bekezdésének első mondata az ügyvéd feladatát akként határozza meg, hogy az ügyfelet jogai érvényesítéséhez és kötelességei teljesítéséhez hozzásegítse. A Javaslat ezt a „megbízás vagy hatósági kirendelés alapján” szövegrész beiktatásával teszi egyértelművé.

2. Az Ütvr. 1. §-ának (5) bekezdése az ügyvéd titoktartási kötelezettségéről szól, a harmadik mondata szerint ezek a rendelkezések az ügyvédjelöltre és az ügyvédi munkaközösség alkalmazottjára is vonatkoznak. A Javaslat az ügyvédi iroda alkalmazottja helyett az ügyvédi szervek alkalmazottaira utal, ide kell érteni az ügyvédi irodán kívül az ügyvédi kamara és az Országos Ügyvédi Kamara alkalmazottait is.

A 2. §-hoz

1. Az Ütvr. 2. §-a azt szabályozza, hogy ki és milyen szervezeti keretben végezhet ügyvédi tevékenységet. A Javaslat 2. §-a a hatályos szabályozástól alapvetően eltér.

A 2. § (1) bekezdése fenntartja azt, hogy ügyvédi tevékenységet csak az folytathat, aki ügyvédi kamarai tag. Az ügyvédi tevékenység jellege ezt a kötöttséget megkívánja. Az ügyvédi kamarába felvett ügyvéd egyéni ügyvédként vagy ügyvédi iroda tagjaként működhet. Nem lehet ügyvédi tevékenység folytatására pl. gazdasági társaságot létrehozni.

2. A (2) bekezdés az ügyvédi kamarába való felvétel feltételeit határozza meg. A Javaslat az Ütvr. 2. §-ának (1) bekezdésében felsorolt feltételeket kiegészíti egyrészt azzal, hogy a felvételt kérőnek Magyarországon állandó lakóhellyel kell rendelkeznie - másképp az ügyvédi tevékenység folytatása objektív akadályba ütköznék -, másrészt, hogy a felvételt kérőnek legyen ügyvédi felelősségbiztosítása, vagy legyen tagja az Ügyvédi Biztosító és Önsegélyező Egyletnek. Az utóbbi - vagylagos - feltételt az indokolja, hogy az egyéni ügyvédség bevezetése esetén meg kell teremteni annak a biztosítékát, hogy az ügyvéd által okozott kár megtéríthető legyen.

3. A (3) bekezdés azokat a körülményeket sorolja fel, amelyek az ügyvédi kamarába való felvételt kizárják. Önként értetődik, hogy nem vehető fel az ügyvédi kamarába az, aki az ügyvédi vagy a jogtanácsosi foglalkozástól eltiltás hatálya alatt áll. Az ügyvédi kamarából, illetőleg a jogtanácsosi munkaközösségből fegyelmi büntetésként történt kizárás, továbbá munkaviszonyban álló jogtanácsos elbocsátása ugyancsak akadálya az ügyvédi kamarába való felvételnek mindaddig, amíg a fegyelmi büntetéshez fűződő hátrányos következmények fennállnak. Az ügyvédnek az ügyvédi kamarai tagdíj nemfizetése vagy az ügyvédi kamarával szemben fennálló egyéb tartozása miatt az ügyvédi kamara tagjai közül törlése nem fegyelmi büntetés. A törlés okára tekintettel azonban indokolt, hogy a törölt ügyvédet csak a határozat jogerőre emelkedésétől számított egy év elteltével lehessen az ügyvédi kamarába újból felvenni.

Az ügyvédi kamarába való felvételnek akadálya az is, ha a felvételét kérő nem rendelkezik az ügyvédi kamara területén olyan lakással vagy irodahelyiséggel, amely az ügyvédi tevékenység folytatásához megfelel. Ebben az esetben ugyanis hiányzik az ügyvédi tevékenység folytatásának alapvető tárgyi feltétele.

Az Ütvr. 5. §-ának (2) bekezdése szerint meg kell szüntetni az ügyvéd kamarai tagságát, ha az ügyvéd a hivatásának gyakorlására alkalmatlan. A Javaslat 38. §-ának (3) bekezdése ezt a nehezen konkretizálható, túlságosan általános rendelkezést hatályon kívül helyezi, viszont az Ütvr. új 2. §-a (3) bekezdésének e) pontja kizárja annak az ügyvédi kamarába való felvételét, aki cselekvőképességet korlátozó vagy kizáró gondnokság hatálya alatt áll.

4. A (4) bekezdés további feltételt fűz az ügyvédi kamarából a (3) bekezdés d) pontja alapján törölt ügyvédnek az ügyvédi kamarába történő újbóli felvételéhez. Erre csak akkor kerülhet sor, ha a törölt személy a kamarai tagdíjhátralékát, illetőleg az ügyvédi kamarával szemben fennálló más tartozását rendezte.

5. Az (5) bekezdés szerint az ügyvéd csak egy ügyvédi kamara tagja lehet, és csak ennek a kamarának a területén tarthat fenn irodát; ide értendő az is, hogy ennek a kamarának a területén működő ügyvédi iroda tagja. Más ügyvédi kamarába az ügyvéd csak a saját kérelmére helyezhető át.

Az (5) bekezdés rendelkezései nem korlátozzák az ügyvéd működését, mert az ügyvéd az ország egész területén, bármely bíróság és más hatóság előtt eljárhat.

6. Az ügyvédi kamarába való felvételt a (6) bekezdés az ügyvédi kamara elnökségének hatáskörébe utalja. A határozat ellen a felvételét kérő az Országos Ügyvédi Kamara elnökségéhez fellebbezhet.

7. Az ügyvédi kamarába való felvételi kérelmet elutasító határozat elleni fellebbezés elutasítása olyan jelentőségű döntés, amelynek a bírósági felülvizsgálatát indokolt lehetővé tenni. A (7) bekezdés szerint az Országos Ügyvédi Kamara e határozatával szemben a kérelmező az ügyvédi kamara székhelye szerint illetékes megyei bírósághoz fordulhat. A megyei bíróság eljárására a Pp.-nek az államigazgatási határozat bírósági felülvizsgálata iránti perekre vonatkozó XX. fejezete az irányadó.

A 3. §-hoz

Az ügyvéd a tevékenységét hivatásszerűen gyakorolja. Ezzel nincs összhangban, hogy az ügyvéd munkaviszonyban álljon vagy más kereső foglalkozást folytasson. Ez alól azonban indokolt kivételt tenni. A Javaslat az Ütvr. 3. §-nak (1) bekezdését pontosabban fogalmazza meg, és az általános szabály alóli kivételeket kiegészíti egyrészt a sporttevékenységgel, másrészt a munkaviszonynak nem minősülő közéleti tevékenységgel. Az utóbbin pl. az országgyűlési képviselői tisztséget kell érteni.

Vannak a gazdasági életben is olyan illetménnyel járó feladatok, amelyeknek ellátása nem jelent kereső foglalkozást, pl. a gazdasági társaságnál betöltött felügyelőbizottsági tagság. Az ügyvédi tevékenységet ez sem zárja ki, a Javaslat szövegében azonban erről nem szükséges kifejezetten rendelkezni.

A 4. §-hoz

Az ügyvédi eskü szövegét az Ütvr. 4. §-a határozza meg. A Javaslat ebből elhagyja a „minden erőmmel azon leszek, hogy ügyvédi működésemmel a köz javát szolgáljam” szövegrészt. A köz javának szolgálata általános állampolgári kötelezettség, de az ügyvéd esetében ennek az eskü szövegében való kiemelése szükségtelen, meghaladott politikai szemléletet tükröz.

Az 5. §-hoz

1. Az Ütvr. 5. §-ának (1) bekezdése az ügyvédi kamarai tagság megszűnéséről rendelkezik. A Javaslat egyrészt a felsorolás e) pontját kiegészíti azzal, hogy az ügyvédi kamarai tagság megszűnik, ha az ügyvéd megszünteti a magyarországi állandó lakóhelyét, másrészt új g), h), i,) és j) pontot iktat be. A g) pont szerint az ügyvédi kamarai tagság megszűnik, ha az ügyvédet az ügyvédi kamara tagjai közül törlik az ügyvédi kamarai tagdíj nemfizetése vagy az ügyvédi kamarával szemben fennálló egyéb tartozása miatt.

A h), i) és a j) pont olyan esetekben írja elő az ügyvédi kamarai tagság megszűnését, ha olyan körülmény következik be, amely a kamarai felvételt kizárja. A h) pont úgy rendelkezik, hogy megszűnik az ügyvéd kamarai tagsága, ha a cselekvőképességet korlátozó vagy kizáró gondnokság alá helyezik. Ez lényegében az Ütvr. 5. §-ának a Javaslat 5. §-ával módosított jelenlegi (2) bekezdése helyébe lép, de az eddigi túlságosan általános rendelkezés helyett a törvényesség követelményeinek jobban megfelelő szabályt ad. Az i) pont értelmében megszűnik az ügyvéd kamarai tagsága, ha nem rendelkezik ügyvédi felelősségbiztosítással, illetőleg megszűnik a tagsága az Ügyvédi Biztosító és Önsegélyező Egyletben, míg a j) pont - az Ütvr. új 2. §-a (3) bekezdésének f) pontjával összhangban - abban az esetben mondja ki az ügyvéd kamarai tagságának a megszűnését, ha nem rendelkezik az ügyvédi kamara területén az ügyvédi tevékenység folytatásához megfelelő lakással vagy irodahelyiséggel.

2. Az Ütvr. 5. §-ának új (2) bekezdése a gyakorlatban felmerült igényekre tekintettel az ügyvédi kamarai tagság szüneteltetésének jogintézményét vezeti be. Ez azt jelenti, hogy az ügyvéd kamarai tagsága nem szűnik meg, de a kamarai tagság szünetelése alatt ügyvédi tevékenységet nem folytathat, viszont az Ütvr. 3. §-ának (1) bekezdésében foglalt korlátozás nélkül állhat munkaviszonyban vagy lehet más kereső foglalkozása.

Az ügyvédi kamarai tagság szüneteltetéséből következik, hogy az ügyvéd annak tartama alatt nem vehet részt az ügyvédi kamarai közéletben. A Javaslat ez alól kivételt tesz, ha a kamarai tagság szüneteltetésének indoka az ügyvéd országgyűlési képviselői vagy polgármesteri megbízatása. Ezeknek a közéleti tevékenységeknek a jellege ugyanis nem teszi indokolttá az ügyvédi kamarai közéletből való kirekesztést.

A 6. §-hoz

Az Ütvr. 6. §-ának (3) bekezdése szerint az ügyvéd a megbízás ellátásához akkor veheti igénybe helyettes vagy ügyvédjelölt közreműködését, ha ahhoz az ügyfél hozzájárul. Ez a korlátozás a gyakorlatban nem vált be, és nem is szükséges. Ezért a Javaslat általában lehetővé teszi, hogy az ügyvéd helyettest vagy ügyvédjelöltet vegyen igénybe, és ezt csak abban az esetben zárja ki, ha az ügyfél a megbízás létrejöttekor így nyilatkozott.

A 7. §-hoz

Az Ütvr. 8. §-ának (1) bekezdése szerint az ügyvédi megbízást az ügyvédi munkaközösség nevében az ügyvédi munkaközösség vezetője vagy az ügyvéd vállalja el. A Javaslat ezt úgy módosítja, hogy az ügyvéd vállalja el a megbízást, és ő köti meg az ügyvédi munkadíjra vonatkozó megállapodást, tekintet nélkül arra, hogy egyéni ügyvéd vagy ügyvédi iroda tagja.

Az Ütvr.-nek kirendelés esetén az ügyintéző kijelölésére vonatkozó rendelkezését a Javaslat arra az esetre korlátozza, ha az eljáró hatóság ügyvédi irodát rendel ki. Szükségtelen törvényi szabályozás arról, hogy az ügyvédi iroda tagjai közül ki járjon el, ha az ügyfél személy szerint nem jelöl meg ügyvédet. Ez az ügyvédi iroda alapszabályában rendezhető.

A 8. §-hoz

Az Ütvr. 9. §-ának (2) bekezdése szerint kirendelés esetén az ügyvédi munkaközösség különösen indokolt esetben a kirendelés alól a felmentését kérheti. A Javaslat ezt egyrészt kiegészíti az ügyvéd kirendelésével, másrészt elhagyja a „különösen” szót, amelynek a gyakorlatban nincs jelentősége.

A 9. §-hoz

Az Ütvr. 10. §-ának (1) bekezdése szerint az ügyvédi meghatalmazást az ügyvédi munkaközösség vezetőjének vagy az ügyvédnek kell ellenjegyezni. Minthogy az Ütvr. 8. §-ának módosított (1) bekezdése szerint az ügyvédi megbízást az ügyvéd vállalja el, a Javaslat az ügyvédi meghatalmazás ellenjegyzésére is kizárólag az ügyvédet jogosítja fel.

A 10. §-hoz

Az Ütvr. 11. §-a (2) bekezdésének első mondata szerint az ügyvédi munkadíj - az igazságügyminiszter által az ügy jellegére (tárgyára) és jelentőségére figyelemmel megállapított díjszabás keretei között - szabad megállapodás tárgya. Az ügyvédi munkadíjról és az ügyvédi díjszabásról szóló jogszabály az 5/1962. (VI. 19.) IM rendelet. Az a szemlélet azonban, hogy az ügyvédi munkadíj kereteit igazságügyminiszteri rendeletben indokolt megállapítani, meghaladott, nincs összhangban azzal, hogy a szellemi szolgáltatások díjazása mindinkább a szabad árak körébe kerül. A Javaslat ezt az elvet tartja szem előtt; általános szabályként azt mondja ki, hogy az ügyvédi munkadíj szabad megállapodás tárgya. Ez alól kivétel, hogy a bírósági eljárásban megállapítható ügyvédi költségekről jogszabály rendelkezhet. Ebben az esetben ugyanis az ítélkezési gyakorlat jogszabállyal történő irányítása nem nélkülözhető. A jogszabály kiadására a felhatalmazást a Javaslat 35. §-ának b) pontja tartalmazza.

A 11. §-hoz

Az Ütvr. végrehajtására kiadott 6/1983. (VII. 28.) IM rendelet 26. §-a szerint azt az ügyvédet, aki ügyvédi tevékenységének gyakorlása során olyan kifogásolható magatartást tanúsít, amely még nem valósít meg fegyelmi vétséget, az ügyvédi munkaközösség vezetője figyelmeztetésben részesítheti. Az ilyen jogkövetkezmény lehetővé tétele azonban törvényi szabályozást igényel. Ezért a Javaslat az Ütvr.-nek az ügyvéd által elkövetett fegyelmi vétségről és annak jogkövetkezményeiről szóló 14. §-át egészíti ki (4) bekezdéssel; az ügyvéd figyelmeztetésben részesítését az ügyvédi kamara elnökének jogkörébe utalja.

A 12. §-hoz

1. Az Ütvr. a korábbi szabályozáshoz képest jelentősen bővítette az ügyvédi munkaközösség vezetőjének hatáskörét, így az Ütvr. 22. §-ának f) pontja szerint fegyelmi jogkört gyakorol a munkaközösség tagjai felett. Ezzel összhangban az Ütvr. 16. §-ának (1) bekezdése fegyelmi eljárás indítására az ügyvédi munkaközösség vezetőjét és az ügyvédi kamara elnökét jogosítja fel.

A Javaslat szakít ezzel a szabályozási elvvel, ennek fenntartása ugyanis eltérő szabályozást jelentene az egyéni ügyvéd és az ügyvédi iroda tagja esetében. Ezért a 38. §-ának (3) bekezdése hatályon kívül helyezi az Ütvr.-nek az ügyvédi munkaközösség vezetőjének jogaira és kötelességeire vonatkozó rendelkezéseit (Ütvr. 22. §). Ennek megfelelően a Javaslat 12. §-a az Ütvr. 16. §-át úgy módosítja, hogy az ügyvéd ellen fegyelmi eljárás indítására kizárólag az ügyvédi kamara elnöke jogosult.

2. Az Ütvr. 16. §-ának (2) bekezdése szerint fegyelmi ügyben első fokon az ügyvédi munkaközösség vezetője vagy - az ügyvédi kamara elnökének indítványára - az ügyvédi kamara fegyelmi bizottsága jár el.

A Javaslat megszünteti az ügyvédi iroda vezetőjének fegyelmi jogkörét. Fegyelmi ügyben első fokon kizárólag az ügyvédi kamara fegyelmi bizottsága jár el. Minthogy az Ütvr. 16. §-ának módosított (1) bekezdése szerint kizárólag az ügyvédi kamara elnöke indíthat fegyelmi eljárást, a (2) bekezdésben szükségtelen arra utalni, hogy a fegyelmi bizottság az ügyvédi kamara elnökének indítványára jár el.

A 13. §-hoz

Az Ütvr. 17. §-ának (1) bekezdése a fegyelmi büntetés hatálya alatt álló ügyvédnek a fegyelmi büntetéshez fűződő hátrányos jogkövetkezmények alóli mentesülését, a (2) bekezdés a hátrányos jogkövetkezmények alól az (1) bekezdésben meghatározott határidő eltelte előtti mentesítését szabályozza.

A Javaslat ezekből a rendelkezésekből elhagyja az Ütvr. 14. §-a (2) bekezdésének d) pontjára - a választott tisztségből való visszahívás indítványozására - való utalást, mert a Javaslat 38. §-ának (3) bekezdése ezt a fegyelmi büntetést hatályon kívül helyezi.

A 14. §-hoz

Az Ütvr. 18. §-a az ügyvédi munkaközösségre vonatkozó alapvető rendelkezéseket tartalmazza. Az (1) bekezdés szerint az ügyvédi munkaközösség az ügyvédek önkormányzattal rendelkező munkaszervezete; legkisebb létszáma három.

A Javaslat az ügyvédi irodát az ügyvédek jogi személyiséggel rendelkező szervezetének nevezi; a „munkaszervezet” megjelölés szükségtelen, az önkormányzatra utalás pedig az ügyvédi iroda esetében félreérthető. Az ügyvédi iroda tagjainak legkisebb létszámát illetően a jelenlegi szabály fenntartása indokolatlan; a Javaslat úgy rendelkezik, hogy az ügyvédi irodát legalább két ügyvéd alkotja.

A Javaslat kiemeli, hogy az ügyvédi iroda tagjai csak ugyanahhoz az ügyvédi kamarához tartozó ügyvédek lehetnek. Ez akkor is érvényesül, ha ugyanabban a városban két ügyvédi kamarának van a székhelye (Budapesten a Budapesti és a Pest Megyei Ügyvédi Kamarának), a gyakorlatban ugyanis nehézséget okozhatna, ha az ügyvédi iroda tagjai különböző ügyvédi kamarák tagjai lennének.

A Javaslat az Ütvr. 18. §-ának (1) bekezdését kiegészíti annak egyértelmű kimondásával, hogy az ügyvédi iroda a nyilvántartásba vétellel jön létre. A nyilvántartásba vétel az ügyvédi kamara feladata.

A 15. §-hoz

1. Az Ütvr. 18. §-ának (2) bekezdése szerint az ügyvédi munkaközösség a saját ügyrendje szerint működik. Az ügyvédi iroda autonómiáját jobban kifejezi, ha a törvény nem az ügyrend, hanem az alapszabály megalkotását írja elő, mint az ügyvédi iroda tevékenységének legfontosabb elemeit meghatározó szabályozást. A Javaslat az Ütvr. új 19. §-ának (1) és (2) bekezdésében rendelkezik az alapszabályról. Az ügyvédi iroda az alapszabályt nyilvántartásba vétel végett az ügyvédi kamarának tartozik bemutatni. Ha az ügyvédi kamara azt állapítja meg, hogy az alapszabály jogszabályba ütközik, azt módosítás céljából visszaadja az ügyvédi irodának.

2. Az ügyvédi munkaközösségeknek jelenleg is vannak kirendeltségei, ügyeletet is létesíthetnek [Ütvr. 19. § (2) bekezdés]. Erre a Javaslat is lehetőséget nyújt; mind az egyéni ügyvéd, mind az ügyvédi iroda alirodát tarthat fenn, azzal a kötöttséggel, hogy az aliroda ugyanannak az ügyvédi kamarának a területén létesíthető, amelynek a területén az egyéni ügyvéd, illetőleg az ügyvédi iroda működik.

A 16. §-hoz

Az ügyvédi iroda testületi szerve a taggyűlés. A taggyűlés határozata elleni fellebbezés lehetőségét a Javaslat az Ütvr. 25. §-ának (2) bekezdésével azonosan szabályozza.

Az Ütvr. 25. §-ának (3) bekezdése szerint az ügyvédi kamara az ügyvédi munkaközösség taggyűlésének határozatát akkor helyezi hatályon kívül, ha az jogszabállyal ellentétes, megalapozatlan, vagy a kisebbség jogos érdekének lényeges sérelmével jár. A Javaslat a hatályon kívül helyezés lehetőségét a határozat jogszabállyal vagy az alapszabállyal ellentétes voltára korlátozza. A taggyűlés határozatának azon a címen történő hatályon kívül helyezése, hogy az megalapozatlan vagy a kisebbség jogos érdekeinek lényeges sérelmével jár, az ügyvédi kamarának az ügyvédi iroda tevékenységébe olyan beavatkozásra ad lehetőséget, amely nem egyeztethető össze az ügyvédi iroda önállóságával, és sértheti az iroda tagjai többségének a jogos érdekeit.

A 17. §-hoz

Az Ütvr. 27. §-a szerint az ügyvédi munkaközösség összevonással, szétválással, továbbá akkor szűnik meg, ha az ügyvédi kamara közgyűlése az ügyvédi munkaközösséget megszünteti vagy feloszlatja.

Az ügyvédi munkaközösségek összevonása, továbbá az ügyvédi munkaközösség megszüntetése és feloszlatása az ügyvédi kamarának olyan jogosítványai, amelyek az ügyvédi munkaközösségek önállóságának korlátozását jelentik, a központi akarat érvényesülését biztosítják. A Javaslat ezeket nem veszi át. Ezért az Ütvr. 27. §-ának új szövege szerint az ügyvédi iroda egyesüléssel, szétválással, valamint akkor szűnik meg, ha a taggyűlés az ügyvédi irodát megszünteti. Az utóbbi azt jelenti, hogy az ügyvédi iroda anélkül szűnik meg, hogy más ügyvédi irodával egyesülne, illetőleg több irodára válna szét.

A 18. §-hoz

Az Ütvr. 28. §-ának (1) bekezdése szerint az ügyvédi munkaközösség az ügyvédi megbízással kapcsolatban az ügyfélnek okozott kárért a Polgári Törvénykönyv szerint felel.

A Javaslat ezt úgy módosítja, hogy az ügyvédi iroda felelőssége mellett az egyéni ügyvéd felelősségét is beiktatja.

A 19. §-hoz

Az Ütvr. 29. §-a az ügyvédnek az ügyvédi munkaközösséggel szembeni kártérítési felelősségét szabályozza. A (2) bekezdés szerint szándékos károkozás esetén a károkozó a teljes kár, gondatlan károkozás esetén a hat havi átlagjövedelmét meg nem haladó kár megtérítésére kötelezhető.

A gyakorlati tapasztalat azt mutatja, hogy gondatlan károkozás esetében szükségtelen ez az ügyvéd hat havi átlagjövedelméhez kapcsolódó törvényi szabály. Ezért a Javaslat az Ütvr. 29. §-ának (2) bekezdését úgy módosítja, hogy gondatlan károkozás esetén a kárt okozó ügyvéd az ügyvédi iroda alapszabályában meghatározott kár megtérítésére kötelezhető.

A 20. §-hoz

Az Ütvr. 31. §-a az ügyvédi kamarára vonatkozó alapvető rendelkezéseket tartalmazza.

A Javaslat az Ütvr. 31. §-ának új (1) bekezdésében kimondja, hogy ügyvédi kamara Budapesten és a megyei bíróságok székhelyén működik. A (2) bekezdés az ügyvédi kamara feladatait úgy foglalja össze, hogy az egyértelműen kifejezésre juttatja az ügyvédi kamara érdekképviseleti jellegét. Ezzel összhangban a Javaslat nem veszi át azt a hatályos szabályt, hogy az ügyvédi kamara szervezi, irányítja és ellenőrzi az ügyvédek és munkaközösségeik tevékenységét.

Az ügyvédi kamara a működéséhez szükséges költségeket - az Ütvr. 31. §-ának (2) bekezdése szerint - az ügyvédi munkaközösségek hozzájárulásával fedezi, a hozzájárulás mértékét az ügyvédi kamara elnöksége határozza meg. Ez a szabályozás nem felel meg annak, hogy az ügyvédek egyéni ügyvédként is működhetnek. Ezért a Javaslat az ügyvédi irodák hozzájárulás-fizetési kötelezettsége helyett az ügyvédek kamarai tagdíjáról rendelkezik, amelyet mind az egyéni ügyvédként, mind az ügyvédi iroda tagjaként működő ügyvédek kötelesek megfizetni. Az ügyvédi kamarai tagdíj mértékének egységes, törvényi meghatározása szükségtelen, a Javaslat ezt az ügyvédi kamara elnökségének hatáskörébe utalja.

A 21. §-hoz

Az Ütvr. 32. §-a az ügyvédi kamara szerveiről rendelkezik. A (2) bekezdés azokat a szerveket sorolja fel, amelyeknek létrehozása kötelező, míg a (3) bekezdés azokat a bizottságokat határozza meg, amelyeket az ügyvédi kamara nem kötelezően hozhat létre. A Javaslat ezt a felvételi bizottsággal egészíti ki. Ennek kötelező létrehozását szükségtelen előírni, célszerűbb ezt az ügyvédi kamara közgyűlésére bízni.

A 22. §-hoz

1. Az Ütvr. 33. §-ának (1) bekezdése az ügyvédi kamara közgyűlésének jogköréről rendelkezik. A c) pont szerint a közgyűlés az ügyvédi kamara elnökségének előterjesztése alapján határoz a gazdálkodás eredményének felhasználásáról. A Javaslat ezt úgy módosítja, hogy a közgyűlés az önkormányzati gazdálkodásról határoz.

2. Az Ütvr. 33. §-ának (4) bekezdése szerint az ügyvédi kamara közgyűlése akkor határozatképes, ha azon a tagok kétharmada megjelent. Nem szabályozott azonban, hogy a közgyűlés határozatképtelensége esetén a közgyűlés feladatai a továbbiakban hogyan láthatók el. A Javaslat ezt úgy oldja meg, hogy az Ütvr. 33. §-át (5) bekezdéssel egészíti ki, amely szerint a közgyűlés határozatképtelensége esetén a legalább nyolc nappal későbbre, azonos napirenddel összehívott közgyűlés a megjelentek számára tekintet nélkül határozatképes.

A 23. §-hoz

1. Az Ütvr. 34. §-ának (2) bekezdése szerint az ügyvédi kamara elnöksége tisztségviselőinek és tagjainak (póttagjainak) számát az Országos Ügyvédi Tanács állapítja meg. A Javaslat az ügyvédi kamara önállóságát erősíti azzal a módosítással, hogy az elnökség tisztségviselői, tagjai és póttagjai számának meghatározását az ügyvédi kamara közgyűlésének a hatáskörébe utalja, és a feladatává teszi azt is, hogy a jelölés módjáról rendelkezzék.

2. Az Ütvr. 34. §-ának (3) bekezdése az ügyvédi kamara operatív testületének, az elnökségnek a feladatait határozza meg. A Javaslat ezt úgy módosítja, hogy összhangban legyen az ügyvédi tevékenység feltételeinek, az ügyvédi iroda szerepének és az ügyvédi kamara feladatainak változásával.

Így kiegészülnek az ügyvédi kamara elnökségének feladatai az ügyvédi irodahelyiség megfelelősége szempontjainak a meghatározásával, az egyéni ügyvéd helyettesének és irodája felszámolójának kijelölésével, és azzal az általános rendelkezéssel, hogy az elnökség elvégzi a közgyűlés által meghatározott feladatokat. Elhagyja viszont a Javaslat az ügyvédi kamara elnökségének feladatai közül a döntést az ügyvédnek és az ügyvédjelöltnek az ügyvédi irodába való beosztásáról, az ügyvédjelölt alkalmazását, az ügyvédi irodák irányítását és ellenőrzését, legkisebb taglétszámuk megállapítását, az ügyvédi irodák vezetőinek beszámoltatását, az ügyvédi iroda alapszabályának jóváhagyását, az irodák vezetői és vezetőhelyettesei díjazásának megállapítását, az ügyvédi iroda székhelyéről, összevonásáról és szétválásáról szóló döntést. Az ügyvédi kamara elnöksége e feladatainak a megszüntetése az ügyvédi irodák önállóságát szolgálja.

A 24. §-hoz

Az Ütvr. 35. §-ának d) pontja szerint az ügyvédi kamara elnökének jogkörébe tartozik fegyelmi eljárás indítása és az ügyvéd alkalmatlansága megállapításának indítványozása. A Javaslat ezt egyrészt kiegészíti azzal, hogy az ügyvédi kamara elnöke figyelmeztetést alkalmaz, másrészt az alkalmatlanság megállapításának indítványozása helyett arra jogosítja fel az ügyvédi kamara elnökét, hogy az ügyvéd kamarai tagságának a megszüntetését indítványozza. A figyelmeztetés alkalmazásának feltételét az Ütvr. 14. §-ának a Javaslat 11. §-ával beiktatott (4) bekezdése határozza meg.

A 25. §-hoz

Az Ütvr. 39. §-a az ügyvédi kamara közgyűlésének, elnökségének vagy elnökének határozata elleni jogorvoslatról rendelkezik; ha a határozat jogszabállyal ellentétes, megalapozatlan vagy a kisebbség jogos érdekeinek lényeges sérelmével jár, azt az Országos Ügyvédi Tanács elnöksége hatályon kívül helyezi.

A Javaslat a hatályon kívül helyezés lehetőségét arra az esetre korlátozza, ha a határozat jogszabállyal ellentétes. Ezzel a jogkörrel az Országos Ügyvédi Kamara elnöksége rendelkezik.

A 26. §-hoz

1. Jelenleg az ügyvédség önkormányzattal rendelkező országos szervezete az Országos Ügyvédi Tanács. A Javaslat a szervezet elnevezését Országos Ügyvédi Kamarára változtatja, ez kifejezésre juttatja a megváltozott feladatkörét. Ezzel összhangban az Ütvr. 40. §-ának új (1) bekezdése az ügyvédség érdekeinek képviseletét, az ügyvédség alkotmányos és egyéb törvényes jogainak érvényesülését emeli ki, elhagyja viszont az ügyvédi tevékenység szervezését, irányítását és ellenőrzését, amelyet az Ütvr. 40. §-a (1) bekezdésének hatályos szövege elsőként említ.

2. Az Ütvr. 40. §-ának (3) bekezdése szerint az Országos Ügyvédi Tanács a működését az ügyvédi kamarák által fizetett hozzájárulásból fedezi. A Javaslat ezt úgy módosítja, hogy az Országos Ügyvédi Kamara a működésének költségeit az ügyvédi kamarák által fizetett költségtérítésből fedezi; ez a jelenleginél egyértelműbben fogalmazza meg az Országos Ügyvédi Kamara működésének anyagi fedezetét.

A 27. §-hoz

Az Országos Ügyvédi Tanács teljes üléséről a Ütvr. 41. §-a rendelkezik. A (2) bekezdés a teljes ülés feladatkörét határozza meg, a b) pontja szabályzatokat és iránymutatásokat ad ki, gondoskodik az ügyvédi tevékenységre vonatkozó jogszabályok végrehajtásáról, meghatározza az ügyvédi szervek feladatait.

A Javaslat az Ütvr. 41. §-a (2) bekezdésének b) pontját úgy módosítja, hogy az Országos Ügyvédi Kamara teljes ülésének e pontban meghatározott feladatai lényegét nem érinti, de elhagyja azt, hogy a szabályzat és az iránymutatás kiadása az ügyvédi tevékenység irányítása érdekében történik, nem utal a személyzeti munkára és a gazdálkodásra. Az irányítás megnevezés utal arra, hogy az - a szabályzattal ellentétben - nem kötelező, hanem ajánlás jellegű.

A 28. §-hoz

Az Ütvr. 42. §-a az Országos Ügyvédi Tanács elnökségéről rendelkezik. A (2) bekezdés i) pontja szerint az elnökség hatályon kívül helyezi az ügyvédi kamara közgyűlésének, elnökségének vagy elnökének jogszabállyal ellentétes, megalapozatlan vagy a kisebbség jogos érdekeinek lényeges sérelmével járó határozatát.

A Javaslat az Országos Ügyvédi Kamara elnökségének az ügyvédi kamara említett szervei határozatának hatályon kívül helyezésére vonatkozó jogosultságát arra az esetre korlátozza, ha a határozat jogszabállyal ellentétes.

A 29. §-hoz

Az Ütvr. V. fejezete az ügyvédi önkormányzati szervek választását szabályozza. A 48. § (2) bekezdése szerint a választást jelölés előzi meg, egy tisztségre több személy is jelölhető.

A Javaslat ezt a rendelkezést - a gyakorlatban felmerült igények alapján - azzal egészíti ki, hogy egy személy több tisztségre is jelölhető. Akit azonban ugyanabban az önkormányzati szervezetben több tisztségre választottak meg, csak egy tisztséget tölthet be, amelyet a megválasztott határoz meg.

A 30. §-hoz

1. Az Ütvr. az ügyvédség állami felügyeletéről rendelkezik. A Javaslat szakít azzal a felfogással, hogy az ügyvédség - tehát általában az ügyvédek és szervezeteik tevékenysége - felett indokolt lenne az állami felügyelet. Szükségesnek csak a törvényességi felügyelet biztosítása látszik. Ennek megfelelően a Javaslat 30. §-ának (1) bekezdése az Ütvr. VI. fejezetének címét „Törvényességi felügyelet”-re változtatja.

2. Az Ütvr. 50. §-ának (1) bekezdése szerint az ügyvédség feletti állami felügyeletet az igazságügyminiszter gyakorolja. A Javaslat szerint az igazságügyminiszter egyrészt nem állami felügyeletet, hanem törvényességi felügyeletet gyakorol, másrészt ez a jogkör nem általában az ügyvédségre, hanem az ügyvédi kamarák és az Országos Ügyvédi Kamara tevékenységére vonatkozik.

3. Az Ütvr. 50. §-ának (2) bekezdése a korábbi szabályozáshoz képest szűkítette ugyan az igazságügyminiszter felügyeleti jogkörét, de a szabályozás célja változatlanul azoknak az eszközöknek a biztosítása volt, amelyek a hatékony felügyelet - ténylegesen irányítás - ellátásához szükségesnek látszottak.

A Javaslat az Ütvr. 50. §-ának új (2) bekezdésében az igazságügyminiszter jogkörét úgy határozza meg, hogy az nemcsak elnevezésében, de a tartalmában is kifejezésre juttassa e jogkör törvényességi felügyeleti jellegét. A bekezdés a) és b) pontja ellenőrzési feladatokat határoz meg, a c) pont pedig fegyelmi eljárás kezdeményezésére ad jogot. Alapvető változás, hogy az igazságügyminiszter jogköre nem tartalmazza az ügyvédek és az ügyvédjelöltek létszámának meghatározását.

4. A törvényességi felügyeleti jogkörből következik, hogy az igazságügyminiszter egyes jogsértések megszüntetése érdekében intézkedéseket is tehet. Ezeket szabályozza az Ütvr. 50. §-ának új (3) bekezdése.

Az a) pont az Ütvr. 50. §-a jelenlegi (2) bekezdésének c) pontját úgy szűkíti, hogy az igazságügyminiszter az ügyvédi kamara, illetőleg az Országos Ügyvédi Kamara jogszabállyal ellentétes határozatát vagy szabályzatát, továbbá az ügyvédi munkaközösség jogszabállyal ellentétes alapszabályát hatályon kívül helyezheti. Nem jogosult viszont az igazságügyminiszter az ügyvédi szervek határozatainak a megváltoztatására.

Az Ütvr. 51. §-a szabályozza az igazságügyminiszternek azt a jogkörét, hogy az ügyvédi kamara szerveinek működését felfüggesztheti, és miniszteri kiküldöttet rendelhet ki. Az Ütvr. 50. §-a új (3) bekezdésének b) pontja az ügyvédi kamara vagy annak egyes szervei működésének a felfüggesztését ismételt, súlyos törvénysértés esetére korlátozza. Az ügyvédi kamara működésének felfüggesztése esetén az igazságügyminiszter az ügyvédi kamara hatáskörébe tartozó feladatok elvégzésére miniszteri küldöttet rendel ki.

A miniszteri küldött jogkörét illetően az Ütvr. 52. §-a szükségtelen korlátozást tartalmaz, ezt a Javaslat nem veszi át.

A 31. §-hoz

1. Az ügyvédjelöltről az Ütvr. 53-56. §-a rendelkezik. Az Ütvr. 53. §-ának (2) bekezdése szerint az ügyvédjelölt az ügyvédi kamarával áll munkaviszonyban. Az Ütvr. 54. §-a úgy rendelkezik, hogy az ügyvédjelölt a tevékenységét az ügyvédi kamara elnöksége által meghatározott ügyvédi munkaközösségben folytatja, a munkáltatói jogokat - a munkaviszony megszüntetését kivéve - az ügyvédi munkaközösség vezetője gyakorolja.

A Javaslat lehetővé teszi, hogy ügyvédjelölt egyéni ügyvédnél is működhessen. Megszűnik az, hogy az ügyvédjelölt az ügyvédi kamarával áll munkaviszonyban; az ügyvédi kamara az ügyvédjelöltekről névjegyzéket vezet, a névjegyzékbe való felvétel feltétele, hogy a felvételét kérő az ügyvédi kamara területén működő egyéni ügyvéddel vagy ügyvédi irodával előzetes megállapodást kötött ügyvédjelölti munkaviszony létesítésére.

Az ügyvédjelölti munkaviszony azzal létesíthető, akit az ügyvédjelöltek névjegyzékébe már felvettek.

2. Az Ütvr.-nek a Javaslat 31. §-ával megállapított 53. §-ának (3) bekezdése az ügyvédjelöltek névjegyzékéből való törlés sajátos esetéről rendelkezik: törölni kell a névjegyzékből azt, akinek a munkaviszonya megszűnt, és újabb ügyvédjelölti munkaviszony létesítését az ügyvédi kamaránál kilencven napon belül nem igazolta. Ez a rendelkezés annak kizárására törekszik, hogy az ügyvédjelöltek névjegyzékében olyanok szerepeljenek, akik huzamosabb ideje nem folytatnak ügyvédjelölti tevékenységet.

A 32. §-hoz

Az Ütvr. 55. §-a szerint az ügyvédjelölt az ügyvédi munkaközösség tagjának utasítása szerint jogosult a bíróság és más hatóságok előtt eljárni. Minthogy a Javaslat szerint ügyvédjelölt mind egyéni ügyvédnél, mind ügyvédi irodában dolgozhat, az Ütvr. 55. §-ának helyébe lépő rendelkezés azt mondja ki, hogy az ügyvédjelölt a munkáltatójának utasítása szerint jogosult eljárni.

A 33. §-hoz

Az Ütvr. 56. §-a - a Munka Törvénykönyve 68. §-a (2) bekezdésének d) pontjában foglalt felhatalmazásnak megfelelően - a munkajogi szabályoktól eltérően szabályozza az ügyvédjelölt fegyelmi felelősségét.

A Javaslat az Ütvr. 56. §-ában felsorolt fegyelmi büntetések közül mellőzi a személyi alapbér csökkentését és az elbocsátást, új fegyelmi büntetésként beiktatja viszont a szakvizsgára bocsátáshoz jogszabályban meghatározott joggyakorlati idő meghosszabbítását legfeljebb egy évvel, valamint a törlést az ügyvédjelöltek névjegyzékéből.

A 34. §-hoz

Az Ütvr. 59. §-a szerint az 1. § (1) bekezdésében meghatározott - vagyis ügyvédi - tevékenység hivatásszerű ellátására jogszabály által feljogosított más személy vagy szervezet is jogosult; e rendelkezés szempontjából jogszabály a törvény, a törvényerejű rendelet, a minisztertanácsi rendelet és határozat.

Ennek a lehetőségnek a fenntartása a jogi képviselet egységes szabályozásáig szükséges. A Javaslat azonban ezt úgy korlátozza, hogy csak törvény jogosíthasson fel más személyt vagy szervezetet ügyvédi tevékenység hivatásszerű gyakorlására.

A 35. §-hoz

A Javaslat 35. §-a felhatalmazási rendelkezéseket tartalmaz.

Az igazságügyminiszter kap felhatalmazást arra, hogy rendeletben szabályozza a jogi szakvizsgára vonatkozó kérdéseket, a bírósági eljárásban a bíróság által megállapítható ügyvédi költségek díjszabását, az ügyvédi felelősségbiztosítás legalacsonyabb összegét, a büntetőeljárás során kirendelt védő díját és költségeit, valamint a pártfogó ügyvéd díjazását.

A 36. §-hoz

A Javaslat 36. §-a a Pp. 67. §-a (1) bekezdésének c) pontját, valamint 87. §-ának (1) bekezdését módosítja azzal, hogy perben meghatalmazottként eljárhat, illetőleg pártfogó ügyvédként kirendelhető mind az ügyvéd - tehát az egyéni ügyvéd -, mind az ügyvédi iroda.

A 37. §-hoz

1. A Be. 49. §-ának (3) bekezdése szerint a védőt ügyvédi munkaközösség útján kell kirendelni.

A Javaslat ezt úgy módosítja, hogy védőként egyéni ügyvédet vagy ügyvédi irodát lehet kirendelni.

2. A Be. 50. §-ának (3) bekezdése úgy rendelkezik, hogy a kirendelt védő nevében az ügyvédi munkaközösség a védelem ellátásáról indokolt esetben lemondhat. A Javaslat 36. §-ának (2) bekezdése erre nem az ügyvédi irodát, hanem magát a kirendelt védőt jogosítja fel, és nem a védelem ellátásáról való lemondásról, hanem - a Javaslat 8. §-ával összhangban - a kirendelés alóli felmentés kéréséről rendelkezik.

-----STARTING---POINT---VEGE---

A 38. §-hoz

1. A Javaslat 38. §-ának (1) bekezdése a törvény hatálybalépéséről rendelkezik. A Javaslat 2. §-a, 10. §-a, 15. §-a, 23. §-a, 25. §-a, 26. §-a, 28. §-a, 30. §-a, 31. §-a, 36. §-a és 37. §-a azonban olyan rendelkezéseket tartalmaz, amelyek alkalmazása a hatálybalépés időpontjában gyakorlati nehézségeket okozna. Ezért a 38. § (2) bekezdése azt mondja ki, hogy e §-ok rendelkezéseit nem a törvény hatálybalépésének napjától, hanem 1991. október 1-jétől kell alkalmazni. A Javaslat ezáltal megfelelő időt ad a törvény alkalmazásának előkészítésére.

2. A (3) bekezdés hatályon kívül helyező rendelkezéseket tartalmaz.

A Jtvr. 2. §-ának (1) bekezdése szerint a jogtanácsos a jogi tevékenységet munkaviszonyban vagy tagsági viszonyban, jogtanácsosi irodában, továbbá jogtanácsosi munkaközösségben fejtheti ki. Az ügyvédi irodára vonatkozó új szabályozás szükségtelenné teszi annak a fenntartását, hogy mind ügyvédi iroda, mind jogtanácsosi munkaközösség keretében végezhető jogi képviseleti tevékenység. Ezért a Javaslat hatályon kívül helyezi a Jtvr.-nek a jogtanácsosi munkaközösségre vonatkozó rendelkezéseit.

Az ügyvédi tevékenység új szabályozása folytán indokolatlanná vált az is, hogy a felsőoktatási intézmények oktatói a jogi képviseleti tevékenységüket sajátos szervezeti keretben végezzék. A Javaslat 3. §-a szerint az ügyvéd oktatási tevékenység folytatására munkaviszonyban állhat, nincs tehát akadálya annak, hogy a felsőoktatási intézmények oktatói ügyvédi tevékenységet is folytassanak. Ezért a Javaslat hatályon kívül helyezi az 1985. évi 17. törvényerejű rendelet 7. §-át és a 9/1986. (VII. 27.) IM rendeletet.

3. A Jtvr. 17. §-a a Magyar Jogász Szövetségnek a jogtanácsosokkal kapcsolatos feladatairól rendelkezik. A Magyar Jogász Szövetség megszűnt, jogutódja, a Magyar Jogász Egylet ezeket a feladatokat nem vette át; a Javaslat ezért hatályon kívül helyezi a Jtvr. 17. §-át.

A Jtvr. 20. §-a a jogtanácsosi tevékenység állami felügyeletével kapcsolatban az igazságügyminiszterre háruló feladatok ellátásának segítésére tanácsadó testületként Országos Jogtanácsosi Bizottságot létesített. Ennek a szervezetnek a fenntartása szükségtelen, ezért a Javaslat a Jtvr. 20. §-át hatályon kívül helyezi.

4. Minthogy az Országos Ügyvédi Tanács helyébe az Országos Ügyvédi Kamara, míg az ügyvédi munkaközösség helyébe az ügyvédi iroda lép, a Javaslat 38. §-ának (4) bekezdése kimondja, hogy ahol jogszabály az Országos Ügyvédi Tanácsot említi, ezen az Országos Ügyvédi Kamarát, ahol pedig ügyvédi munkaközösséget említ, ezen ügyvédi irodát kell érteni.

A 39. §-hoz

A Javaslat 39. §-a a törvény hatálybalépésével kapcsolatos átmeneti rendelkezéseket tartalmaz. Ezek az ügyvédi irodáknak az eddigi szabályozás szerinti ügyrendjére, az ügyvédi irodából kivált ügyvéd részére az iroda vagyonrészének kiadására, az ügyvédi kamarai beruházásból keletkezett vagyon felosztására és elszámolására, az ügyvédi kamara vagyonának átalakulására, az ügyvédjelöltek munkaviszonyára, az ügyvédi kamarai választásokra, valamint a jogtanácsosi munkaközösségek és a jogi oktatói munkaközösségek ügyvédi irodaként való működésére vonatkoznak.

A (8) bekezdés a törvény kihirdetését követő időszakra vonatkozó sajátos rendelkezést tartalmaz. Ha a törvény kihirdetését követően nyújtanak be az Igazságügyi Minisztériumhoz jogtanácsosi munkaközösség szervezeti és működési szabályzatának jóváhagyása iránti kérelmet, a célszerűség azt kívánja meg, hogy ezt a kérelmet ügyvédi kamarai felvétel iránti kérelemként az erre illetékes ügyvédi kamara bírálja el.

A Javaslat szem előtt tartja azt, hogy a felsőoktatási intézmények oktatói jogi képviseleti munkaközösségeinek megszűnésével azok tagjait ne érje méltánytalan hátrány. Ezért a 39. § (9) bekezdése kimondja, hogy a jogi szakvizsga letétele alól mentesül, aki a törvény hatálybalépésekor az állam- és jogtudományok kandidátusa tudományos fokozattal rendelkezik.