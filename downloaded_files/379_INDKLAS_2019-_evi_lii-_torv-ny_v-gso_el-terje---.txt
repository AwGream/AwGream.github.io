2019. évi LII. törvény végső előterjesztői indokolása

a Magyarország Kormánya és a Horvát Köztársaság Kormánya között a katonai repülés és légvédelmi tevékenységek területén folytatott együttműködésről szóló Megállapodás kihirdetéséről

Általános indokolás

A törvényjavaslat célja a Magyarország Kormánya és a Horvát Köztársaság Kormánya között a katonai repülés és légvédelmi tevékenységek területén folytatott együttműködésről szóló Megállapodás kihirdetésével a Megállapodás kötelező hatályának elismerése.

Az egységes NATO Integrált Légvédelmi és Rakétavédelmi Rendszerében (NATO Integrated Air and Missile Defence System - NATINAMDS) a NATO légterének szuverenitását, a folyamatos reagáló képességet a NATO légterét megsértő, ellenséges tevékenységet folytató vagy repülési szabályt sértő repülőeszközök elleni tevékenységet a légvédelmi készenléti szolgálatot ellátó nemzetek légvédelmi eszközeinek összessége biztosítja. Békeidőben minden európai NATO tagországnak rendelkeznie kell saját légvédelmi képességgel, biztosítva ezzel a szükséges készenléti szolgálat ellátását.

A NATINAMDS-ra vonatkozó alapvető NATO szabályokat az Észak-atlanti Tanács jóváhagyásával, azaz minden NATO tagállam egyetértésével - konszenzussal - fogadják el. Ebből következően maga az érintett tagállam is elfogadja, hogy a NATINAMDS keretében tevékenykedő külföldi légierő alapvetően a NATO szabályokat követi, így külön kormányszintű egyezményre az érintett tagállam és a feladatot vállaló tagállam között ebben a tekintetben nincsen szükség.

A NATINAMDS szabályai részletesen meghatározzák a légtérsértővel szembeni lehetséges lépéseket, a kijelölt NATO parancsnokok jogkörét, és ezen dokumentumokban kell jelezni a nemzeteknek az esetleges fenntartásaikat is.

A légtérrendészetben együttműködő két tagállam között szükség van közjogi szintű jogi kapcsolatra, amely részben a közjogi jellegű engedélyezési kérdéskört fedi le, másrészt a tevékenység részleteit szabályozza. Ez NATO által elrendelt feladat esetén a NATO döntésekben és NATO szabályokban testesül meg. Nem NATO által elrendelt, de a NATO szabályait követő együttműködésben pedig kétoldalú egyezményekben ölt formát. Mivel a NATO maga nem rendelheti el, hogy egy ország megnyissa a légterét a másik ország légtérrendészetet ellátó légijárművei előtt, ezért a NATO elvárása, hogy a szomszédos országok ezt kétoldalú megállapodásokban rendezzék.

A légtérrendészeti műveletek jogi keretei tekintetében általában kijelenthető, hogy az törvényi szinten rendezett.

A magyar jogi keretek levezethetők következő rendelkezésekből:

- az Alaptörvény 45., 47. és 52. cikkei;

- a légiközlekedésről szóló 1995. évi XCVII. törvény 7., 10. és 11. §-a;

- a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény (Hvt.) 62. §-a;

- a NATO műveleti alárendeltségű légijárművek alkalmazásáról szóló 1598/2014. (XI. 4.) Korm. határozat.

A NATINAMDS rendszerben alkalmazott, illetve a légtérrendészetre (Air Policing) vonatkozó szövetségi direktívák szellemiségére, célkitűzéseire és előírásaira tekintettel hazánk több szomszédos országgal megállapodott, vagy tárgyalásokat kezdett a NATINAMDS légtérrendészeti feladataiban történő együttműködésről.

Romániával kétoldalú légtérrendészeti megállapodás született, amely 2008-ban lépett hatályba1. Szlovéniával a két ország között 1996-tól érvényben lévő „Repülő és légvédelmi szakterületeken történő katonai együttműködésről” szóló megállapodás módosítása2 révén mint NATO szövetséges, 2014-től olasz rotációval látjuk el a szlovén légtér védelmét. Szlovákiával folyamatban vannak a tárgyalások.

Egy ilyen jellegű megállapodás megkötése Horvátországgal mint szomszédos NATO tagországgal is szükséges.

1 4/2008. (I. 19.) Korm. rendelet a Magyar Köztársaság Kormánya és Románia Kormánya közötti, a légtérrendészeti feladatokban történő együttműködésről szóló megállapodás kihirdetéséről.

2 2014. évi III. törvény a Magyarország Kormánya és a Szlovén Köztársaság Kormánya közötti, a Magyar Köztársaság Kormánya és a Szlovén Köztársaság Kormánya között a repülő és légvédelmi szakterületeken történő katonai együttműködésről szóló Megállapodás módosításáról szóló Megállapodás kihirdetéséről.

Részletes indokolás

Az 1. §-hoz

A Javaslat 1. §-a a nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza a Megállapodás kötelező hatályának elismerésére adott országgyűlési felhatalmazást.

A 2. és 3. §-hoz

A Javaslat 2. §-a és 3. §-a a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik a Megállapodás kihirdetéséről, és tartalmazza a Megállapodás magyar és angol nyelvű hiteles szövegét.

A Megállapodás preambuluma hivatkozik a különböző releváns nemzetközi szerződésekre, valamint a NATINAMDS rendszerre, és megjeleníti a Megállapodás fő céljaként a légiközlekedés biztonságát.

Az 1. cikkben a Megállapodásban szereplő főbb fogalmak szerepelnek. Ezek közül fontos kiemelni, hogy az „engagement” csak a NATINAMDS szabályok szerint és keretekben történik, azaz csak NATO parancsra, a nemzeti alárendeltségű tevékenység nem tárgya a Megállapodásnak.

A 2. cikk megjelöli a végrehajtásért felelős szervezeteket.

A 3. cikk kifejti a Megállapodás célját, miszerint a NATINAMDS keretében meg kell határozni az együttműködést a légvédelmi készenléti erők hatékonysága érdekében, meg kell határozni a légtérrendészet végrehajtásának szabályait, és a személyi állomány képzése érdekében is együtt kell működni.

A 4. cikk a végrehajtásban részt vevő különböző nemzeti szervek és hatóságok együttműködését írja elő.

Az 5. cikk részletezi a légtérrendészeti együttműködést. Eszerint a légtérrendészetben részt vevő légijárműveknek nem kell diplomáciai engedélyt és repülési tervet benyújtani. A fegyveres erő használata csak a NATINAMDS szabályai szerint történhet. A NATINAMDS-ban a NATO felé minden nemzet jelezheti a nemzeti fenntartásait. A NATINAMDS szabályai szerint parancsot adó NATO szervezet az adott nemzeti fenntartás figyelembe vételével jár el.

A 6. cikk a másik fél repülőtereinek használatát szabályozza. Vészhelyzetben lévő légtérrendészeti gépek bármelyik arra alkalmas és elérhető repülőteret használhatják.

A 7. cikk a kutató-mentő tevékenységről szól, eszerint azon állam kérésére, ahol a baleset történt, a másik fél küldhet kutató-mentő egységet, és a másik állam is kérheti ennek fogadását. A 7. cikk továbbá rendezi, hogy balesetek kivizsgálásában a másik fél szakértői is részt vehetnek.

A 8. cikk a kiképzési és látogató repülésekről szól. A Megállapodás a légvédelmi célú (Air Policing) repülések és azok begyakorlását célzó repüléseken túl lehetőséget teremt egyéb kiképzési célú repülésekre is azok országhatáron túli tervezésével és végrehajtásával.

A 9. cikk az érintett légijárművek kiszolgálásának együttműködési szabályait fekteti le, hivatkozva a felek által használt és bevált NATO szabályokra és eljárásokra is.

A 10. cikk az esetleges károk rendezését a felek között egyébként is hatályban lévő NATO SOFA megállapodáshoz utalja (Megállapodás az Észak-atlanti Szerződés tagállamai között fegyveres erőik jogállásáról, kihirdetve: 1999. évi CXVII. tv.).

A 12. cikk az együttműködés végrehajtásához szükséges adatok cseréjéről szól.

A 13. cikk szerinti záró rendelkezések szerint Megállapodás a Felek által a Megállapodás hatálybalépéshez szükséges belső eljárások lefolytatásáról szóló, diplomáciai úton küldött utolsó írásbeli értesítés kézhezvételének napját követő 30. napon lép hatályba.

A 4. §-hoz

A Javaslat - a 2. és 3. § kivételével - a kihirdetését követő napon lép hatályba. A 2. § és a 3. § hatálybalépése a Megállapodás hatálybalépéséhez igazodik. A Megállapodás a Felek által a Megállapodás hatálybalépéshez szükséges belső eljárások lefolytatásáról szóló, diplomáciai úton küldött utolsó írásbeli értesítés kézhezvételének napját követő 30. napon lép hatályba. Ennek oka, hogy a Megállapodás kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerül sor.

A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi közleményével állapítja meg.

Az 5. §-hoz

A Javaslat 5. §-a a Megállapodás tárgyából fakadóan a honvédelemért felelős minisztert jelöli meg a megállapodás végrehajtásáért.