2002. évi II. törvény indokolása

az Egyesült Nemzetek Szervezete keretében New Yorkban, 1954. szeptember 28-án létrejött, a Hontalan Személyek Jogállásáról szóló Egyezmény kihirdetéséről

I.

ÁLTALÁNOS INDOKOLÁS

Az Emberi Jogok Egyetemes Nyilatkozata 15. Cikke értelmében minden embernek joga van valamely állampolgársághoz. Ennek az alapelvnek megfelelően az Egyesült Nemzetek Szervezete New Yorkban, 1954. szeptember 28-án elfogadta a Hontalan Személyek Jogállásáról szóló Egyezményt.

Az ENSZ Menekültügyi Főbiztosság - az ENSZ Közgyűlés 50/152. sz. határozatában (1996. február 9.) megfogalmazott támogatásával - az elmúlt években világméretű kampányt indított az Egyezmény népszerűsítésére, így a Magyar Köztársaság felé is kezdeményezéssel élt a csatlakozás érdekében.

Az Országgyűlés 55/2001. (IX. 7.) OGY határozatában elhatározta a Magyar Köztársaság csatlakozását az Egyezményhez, egyben felhatalmazta a külügyminisztert, hogy a csatlakozási okirat köztársasági elnök általi kiállítását követően helyezze azt letétbe az Egyesült Nemzetek Szervezete Főtitkáránál. A csatlakozási okirat letéteményesnél történő letétbe helyezésére 2001. november 21-én került sor, így az Egyezmény - annak 39. Cikke 2. bekezdése alapján - a Magyar Köztársaság tekintetében 2002. év február hó 19. napján lép hatályba.

Az Egyezményhez történő csatlakozással hazánk részesévé válik mindazon államok közösségének, amelyek a nemzetközi migrációban érintettként, a jogállamiságnak megfelelően, biztos alapokra helyezik a hontalan személyeket azzal, hogy számukra az Egyezményben foglalt jogokat biztosítják.

A nemzetközi szerződésekkel kapcsolatos eljárásról szóló 1982. évi 27. törvényerejű rendelet 10. § (5) bekezdése, illetve 13. § (1) bekezdése alapján az Egyezményt törvénnyel kell kihirdetni.

II.

RÉSZLETES INDOKOLÁS

Az 1. §-hoz

A törvény 1. §-a rendelkezik az Egyezmény kihirdetéséről.

A 2. §-hoz

A 2. § tartalmazza a nemzetközi szerződés szövegét.

Az Egyezmény alkalmazása szempontjából hontalan az a személy, akit egy állam sem tart saját joga alapján állampolgárának. A fogalom-meghatározásból következően az Egyezmény hatálya alá csak a „de jure” hontalanok tartoznak, a „de facto” hontalan személyek - pl. akik egyes szövetségi államok felbomlását követően egyetlen utód-állammal sem rendezték állampolgársági kapcsolatukat, noha erre a lehetőségük fennállt - azonban nem. Az érintett személyre hárul tehát annak bizonyítása, illetve valószínűsítése, hogy rá vonatkozóan az állampolgárság elismerésében testet öltő jogi kapcsolatot egyetlen állam sem ismeri el.

Az Egyezmény hatálya alá nem tartoznak viszont hontalanságuk esetén sem azok a személyek, akik

- jelenleg az ENSZ valamely szervétől vagy szervezetétől védelemben vagy támogatásban részesülnek (kivéve, ha azt számukra az ENSZ Menekültügyi Főbiztossága biztosította),

- az állampolgárokkal gyakorlatilag azonos jogokat élveznek a tartózkodási helyük szerinti államban,

- erre súlyos okból érdemtelenek.

Az Egyezmény értelmében a hontalan személy helyzetére a lakóhelye, ennek hiányában a tartózkodási helye szerinti állam joga az irányadó, tiszteletben tartva a hontalan korábban megszerzett jogait. A nemzetközi magánjogról szóló 1979. évi 13. tvr. ezzel összefüggésben rendelkezik úgy, hogy az ország területén lakóhellyel, vagy ennek hiányában szokásos tartózkodási hellyel rendelkező hontalan személyes joga a magyar jog.

Az Egyezmény fő szabályként a részes államokat arra kötelezi, hogy - néhány rendelkezés kivételével - a legkedvezőbb, de legalább olyan elbánást biztosítson a hontalanok számára, mint általában a külföldieknek. Ez a kritérium érvényesül például a legfontosabb vagyoni jogok tekintetében, az egyesülési jog terén, a kereső foglalkozáshoz, az önálló vállalkozáshoz, a szabad foglalkozás folytatásához való jog területén. Az Egyezmény rögzít néhány jogterületet, ahol a hontalan jogállása azonos a részes állam polgárainak jogi helyzetével, például a szabad vallás gyakorlása, az alapfokú oktatás, a bírósághoz fordulás vagy az ipari tulajdonjog védelme terén. Ezen jogok egy része azonban olyan alkotmányos alapjog, amelyek a hontalant is megilletik, más részüket viszont az egyes ágazati törvények biztosítják az ország területén jogszerűen tartózkodó hontalanoknak a magyar állampolgárokkal azonos módon (pl.: az alapfokú oktatáshoz, társadalombiztosításhoz való jog, stb.).

A sajátos élethelyzetre tekintettel az Egyezmény speciális jogokat is biztosít a hontalanok számára. A jogszerűen tartózkodó hontalan jogosult az Egyezmény Függelékének rendelkezései szerint úti okmányra nemzetbiztonsági vagy közrendi kizáró ok hiányában, továbbá ha a hontalan nem rendelkezik érvényes úti okmánnyal, jogosult személyazonossági okmányra, valamint a hiányzó egyéb okmányai pótlása érdekében igazgatási segítségnyújtásra.

Az Egyezmény a hontalan számára kötelezettségként írja elő, hogy betartsa a tartózkodási hely államának törvényeit, jogszabályait, valamint a közrend fenntartása érdekében tett intézkedéseit.

Az Egyezmény rögzíti, hogy a szerződő államok a területükön jogszerűen tartózkodó hontalan személyt szabályos eljárás keretében hozott határozat alapján csak nemzetbiztonsági vagy közrendi okból utasíthatják ki.

Az Egyezmény rögzíti, hogy a részes államok, amennyire csak lehet, megkönnyítik a hontalan személyek beilleszkedését és meghonosodását.

A hontalanság elismerésének kérdése a magyar belső jogot tekintve gyakorlatilag alapvetően két eljárásban, a menedékjogi, illetve az idegenrendészeti eljárásban merül fel.

A magyar belső jogi szabályozás az Egyezményben foglaltak végrehajtása tekintetében kielégítő.

A 3. §-hoz

Az Egyezmény 38. Cikke értelmében az aláírás, a megerősítés vagy csatlakozás során egyes Cikkeihez fenntartás fűzhető, a hontalan fogalmáról, a diszkrimináció tilalmáról, a vallásszabadságról, és a bírósághoz fordulás jogáról rendelkező Cikkek, valamint a záró rendelkezések kivételével [1., 3., 4. Cikk, 16. Cikk (1) bekezdése, és a 33-42. Cikk].

Az Egyezmény rendelkezéseinek való megfelelés érdekében nyilatkozatok megtétele volt indokolt, mely nyilatkozatokról a külügyminiszter a csatlakozási okirat letétbe helyezésekor tájékoztatta az Egyesült Nemzetek Szervezete Főtitkárát.

A megtett nyilatkozatok a következők:

A közsegélyről szóló 23. Cikket, illetőleg a munkajog és társadalombiztosításról szóló 24. Cikket a Magyar Köztársaság úgy alkalmazza, hogy az érintett Cikkekben a saját állampolgárokat megillető jogosultságokat az állandó belföldi lakóhelyű hontalan személyek számára biztosítja. Ez a hatályos idegenrendészeti törvényben foglaltaknak megfelelően a bevándorlási engedéllyel, míg az új idegenrendészeti szabályozás szerint a letelepedési engedéllyel rendelkező hontalan személyek körét jelenti. A magyar állampolgárokkal azonos elbánás e Cikkek alkalmazásában arra a hontalanra terjed ki, aki életvitelszerűen tartózkodik Magyarország területén, s ennek alapján állandó lakóhelyet létesített.

Az Egyezmény 28. Cikke szerinti utazási okmánnyal egyenértékű „UTAZÁSI IGAZOLVÁNY HONTALAN SZEMÉLY RÉSZÉRE” elnevezésű okmányt állítunk ki, a szükséges bejegyzéssel kiegészítve, a hazai útlevél és idegenrendészeti szabályok megfelelő alkalmazásával (például gyermek számára is önálló utazási okmányt bocsátunk ki), nem érintve az Egyezmény 28. Cikkében biztosított jogokat.

A 4. §-hoz

Az (1) bekezdés a törvény hatályba lépéséről és az Egyezmény alkalmazásáról rendelkezik. A Magyar Köztársaság tekintetében az Egyezmény, annak 39. Cikke 2. bekezdése alapján, a csatlakozási okirat letétbe helyezésétől számított 90. napon lép hatályba. A csatlakozási okirat letéteményesnél történő letétbe helyezésére 2001. november 21-én került sor, így az Egyezmény - annak 39. Cikke 2. bekezdése alapján - a Magyar Köztársaság tekintetében 2002. év február hó 19. napján lép hatályba.

A (2) bekezdés a törvény végrehajtásáért felelős minisztert jelöli ki.