2018. évi LXXXVII. törvény indokolása

a Magyarország és a Vietnami Szocialista Köztársaság között a polgári ügyekben nyújtandó kölcsönös jogsegélyről szóló megállapodás kihirdetéséről

Általános indokolás

Jelenleg a Magyar Népköztársaság és a Vietnami Szocialista Köztársaság között a polgári, a családjogi és a bűnügyi jogsegély tárgyában Hanoiban 1985. évi január hó 18. napján aláírt szerződés (a továbbiakban: hatályos jogsegélyszerződés) szabályozza a polgári igazságügyi együttműködést a két állam között.

A hatályos jogsegélyszerződés az évtizedekkel ezelőtt, más politikai, gazdasági, társadalmi és jogi környezetben keletkezett, így számos rendelkezése mára elavulttá vált, és a gyakorlati tapasztalatok is indokolják a módosítás szükségességét. Másrészt az Európai Unió Működéséről szóló Szerződés 351. cikke, illetve a Csatlakozási Okmány 6. cikkének (10) bekezdése szerinti kötelezettségünk az EU-csatlakozásunk előtt kötött nemzetközi egyezményeikben vállalt kötelezettségeink és az uniós acquis közötti összeegyeztethetetlenségek kiküszöbölését. A hatályos jogsegélyszerződés több ponton sem egyeztetethető össze az uniós joggal, ami szintén alátámasztotta a felülvizsgálat szükségességét.

A Magyarország Kormánya és a Vietnami Szocialista Köztársaság Kormánya között a polgári ügyekben nyújtandó jogsegélyről szóló szerződés létrehozására adott felhatalmazásról szóló 20/2014. (II. 7.) ME határozatával a miniszterelnök egyetértett az új polgári jogsegélyszerződés létrehozásával. A szakértői tárgyalások eredményeként létrejött szöveg a Magyarország és a Vietnami Szocialista Köztársaság között a polgári ügyekben nyújtandó kölcsönös jogsegélyről szóló megállapodás szövegének végleges megállapítására adott felhatalmazásról szóló 1413/2018. (IX. 3.) Korm. határozat alapján 2018. szeptember 10-én került aláírásra.

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére. A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontjára, (3) bekezdés b) pontjára figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást - szövege végleges megállapítását követően - az Nsztv. 9. § (1) bekezdése értelmében törvénnyel szükséges kihirdetni.

A 3. §-hoz

A Megállapodás öt fő szerkezeti részből áll. Az „Általános rendelkezések” című rész a Megállapodás alkalmazásával összefüggő, általános hatályú szabályokat állapít meg, mint például a Megállapodás hatályára vonatkozó, vagy a kapcsolattartásra és nyelvhasználatra vonatkozó rendelkezéseket. Az „Eljárási jogsegély” című rész tartalmazza a kézbesítési és a bizonyítás-felvételi jogsegély, és a jogsegély egyéb formáinak (jogról való tájékoztatás, anyakönyvi okiratok megküldése) szabályait. Az „Eljárásjogi rendelkezések” című rész a perköltségbiztosítékra illetve a jogi segítségnyújtásra és a költségkedvezményekre irányadó rendelkezéseket állapít meg. A „Határozatok elismerése és végrehajtása” című rész a polgári ügyben hozott határozatok, illetve a választottbírósági határozatok elismerését és végrehajtását szabályozza, amelyet pedig az „Átmeneti és zárórendelkezések” című rész követ.

A Megállapodás a hatályos kétoldalú jogsegélyszerződéshez képest korszerűbb szabályozást tartalmaz, így a hatályos jogsegélyszerződéssel szemben nem állapít meg joghatósági és alkalmazandó jogra vonatkozó szabályokat, aminek következtében egyrészt a magyar jogalkalmazók a vietnámi vonatozású ügyekben is a magyar (illetve ahol van, az uniós jogot) alkalmazhatják, másrészt az e területeket szabályozó uniós jogba ütközés lehetősége is kizárásra került.

Az eljárási jogsegély nyújtása tekintetében a hatályos jogsegélyszerződés alkalmazási tapasztalataira építve a Megállapodás javítja az együttműködés kereteit, így például határidőket vezet be a megkeresések teljesítésére, illetve szigorú feltételek között, de lehetővé teszi az eljárási iratok postai úton történő kézbesítését.

A másik részes államban hozott határozatok elismerése és végrehajtása terén a magyar belső jog szerinti feltételrendszert nagyrészt átvevő szabályozás fog a jövőben érvényesülni a Megállapodás alapján.

A 4. §-hoz

A Megállapodás 3. Cikk 2. bekezdése alapján szükséges kijelölni magyar részről a Megállapodás szerinti Központi Hatóságot, amely feladatot, hasonlóan a hatályos jogsegélyszerződésben foglaltakhoz, az igazságügyért felelős miniszter látja majd el.

Az 5. §-hoz

A törvény a kihirdetését követő napon lép hatályba. A Megállapodás 32. Cikk 1. bekezdése szerint a Megállapodás attól a naptól számított harmincadik napon lép hatályba, hogy a Szerződő Felekhez az általuk diplomáciai úton küldött utolsó írásos értesítés is megérkezett arról, hogy a Megállapodás megerősítése befejeződött.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

A 6. §-hoz

E rendelkezés alapján a Megállapodás végrehajtásához szükséges intézkedésekről az igazságügyért felelős miniszter gondoskodik.

A 7. §-hoz

A Megállapodás hatálybalépésével a Megállapodás 32. Cikk 3. bekezdése alapján a Magyar Népköztársaság és a Vietnami Szocialista Köztársaság között a polgári, a családjogi és a bűnügyi jogsegély tárgyában Hanoiban 1985. évi január hó 18. napján aláírt szerződés (a továbbiakban: hatályos jogsegélyszerződés) hatályát veszti, így szükséges az azt kihirdető 1986. évi 8. törvényerejű rendelet hatályon kívül helyezése.