2014. évi LXXXIV. törvény indokolása

a Magyarország 2014. évi központi költségvetéséről szóló 2013. évi CCXXX. törvény módosításáról

-----STARTING---POINT---ALTALANOS---

Általános indokolás

A 2014. január 1-jén hatályba lépett a Magyarország 2014. évi központi költségvetéséről szóló törvény több ponton módosításra szorul, tekintettel a hatálybalépés óta meghozott kormányzati döntésekre és a törvény alkalmazása során felmerült pontosítási igényekre.

A törvénymódosítás elsősorban a Kormány által jóváhagyott stratégiai jellegű társasági részesedés-vásárlások költségvetési fedezetének megteremtése miatt szükséges.

Az Antenna Hungária Zrt., a Magyar Gáz Tranzit Zrt. állami tulajdonba vétele, az AVE Magyarország Kft. és a Főgáz Zrt. megvásárlásának tőkeemelés útján történő finanszírozása együttesen 152 milliárd forint összegű kiadási előirányzat megteremtését igénylik.

Az Antenna Hungária Zrt. a hazai telekommunikációs és műsorszóró szektor meghatározó szereplője. Tevékenysége kiterjed az országos földfelszíni televízió- és rádióműsor-szórásra, illetve -szétosztásra, előfizetéses televízió műsorszórásra. Az elmúlt években a telekommunikációs szolgáltatások jelentős fejlesztésének köszönhetően a cégcsoport egyre nagyobb szerepet tölt be a távközlés területén is. A társaság visszavásárlásával ismét állami tulajdonba kerül a nemzetstratégiai szempontból is jelentős országos műsorszórás, illetve szétosztás, összhangban a Nemzeti Infokommunikációs Stratégiával.

A Nemzeti Energiastratégia alapján döntő fontosságú a korábbi években feladott állami pozíciók újraépítése. A stratégia céljai - köztük különösen a fogyasztók megfizethető energiaellátásának biztosítása - indokolttá teszik az állami szerepvállalás megerősítését. E már megkezdett folyamat következő lépéseként kerül sor a Főgáz Zrt. magánkézben lévő 49,83%-os részesedésének megvásárlására az RWE Gas International B.V.-től. A cégvásárlást az energiaszektorban működő legfontosabb többségi állami tulajdonú társaság, az MVM Magyar Villamos Művek Zrt. hajtja végre. Ezt követően kerülhet sor a Főgáz Zrt. többségi tulajdonának megvásárlására a Fővárosi Önkormányzattól.

A hulladékról szóló 2012. évi CLXXXV. törvény előírásai alapján 2014. január 1-jétől a hulladékgazdálkodási közszolgáltatás biztosítása állami szervezésbe került. A tavalyi évben állami kézbe került Remondis Magyarország Kft., jelenlegi nevén Nemzeti Hulladékgazdálkodási Szolgáltató Kft. tevékenységi körét és szolgáltatási területét az AVE Magyarország cégcsoport megvásárlásával bővíti.

Az állami tulajdonú társaságok által végrehajtandó cégvásárlások finanszírozásához az állam biztosít forrást.

A törvényben foglalt tranzakciók megvalósítása - a jelenlegi ismeretek szerint - nem érinti a 2,9%-os uniós módszertan szerinti hiánycél tarthatóságát.

A törvénymódosítás mindezeken felül több kiemelt jelentőségű (pl. köznevelési, gyermekétkezetési) területen kíván átcsoportosítási, illetve pontosítási igényeket megoldani.

A köznevelési intézményrendszer átalakítását követően a Klebelsberg Intézményfenntartó Központ (továbbiakban: KLIK) intézményeinek a Nemzeti Foglakoztatási Alap (továbbiakban: NFA) képzési alaprészéből történő támogatása korlátozottabb a korábbi szabályozásban adott lehetőségekhez képest. Tekintve, hogy a szakképzési feladatokat döntően állami fenntartó látja el, célszerű, hogy e feladatok ellátásához az NFA is nagyobb terhet vállaljon. Erre a Kormány részére átcsoportosítási lehetőséget biztosító normaszöveg megalkotásával nyílik mód.

Ezen kívül a módosítás a bevett egyházakat megillető támogatások év végi elszámolási (ún. egyenlegrendezési) módszerének továbbfejlesztését is jelenti. Ennek keretében az általuk fenntartott köznevelési intézmények működési kiadása részeként kerülnek egységes rendszerben figyelembevételre a szakmai és gyermekétkeztetési kiadások és bevételek, ezen belül a támogatások egyaránt. Emellett az egyenlegrendezéshez szükséges bevételi tételekre való hivatkozás pontosítására is sor kerül.

A törvény 2. mellékletében foglalt módosítások a helyi önkormányzatoknak a feladat alapú finanszírozási rendszerben járó általános működési és kulturális támogatásainak, valamint egy központosított előirányzat folyósítás ütemezésének pontosítását tartalmazzák a koherencia megteremtése érdekében.

A hatályos törvényben a „The Hungary Initiatives Foundation” szervezet megnevezése helytelenül szerepel, a törvény a helyes névhasználatot kívánja szerepeltetni, illetve egyes minisztériumok megnevezése tekintetében összhangot teremt a Magyarország minisztériumainak felsorolásáról szóló 2014. évi XX. törvénnyel, valamint tartalmazza az államháztartásért felelős miniszter feladatkörébe került egyes klímapolitikai feladatokkal kapcsolatos módosítások szükséges átvezetését.

A törvény egyértelművé teszi egyes szerencsejátékok játékadójának felhasználási szabályait is.

A Magyarország gazdasági stabilitásáról szóló 2011. évi CXCIV. törvény 24. §-ában foglaltaknak megfelelően a Kormány 2014. június 11-én megküldte a törvényjavaslat tervezetét a Költségvetési Tanácsnak. A Tanács 2014. június 20-án megtárgyalta és véleményezte a javaslatot. Véleményében kiemelte, hogy a módosítással kapcsolatban nincsenek olyan alapvető ellenvetései, amelyek indokolnák a véleményezésre átadott dokumentummal kapcsolatban az egyet nem értés jelzését.

-----STARTING---POINT---RESZLETES---

Részletes indokolás

Az 1. §-hoz

A törvény számszaki módosításainak átvezetése a főösszegeken.

A 2. §-hoz

A CO2 kvótabevételek felhasználásával kapcsolatos feladatokat 2014-től a nemzetgazdasági miniszter és a nemzeti fejlesztési miniszter 50-50%-ban megosztva látja el. A felhasználható forrás nagysága nem változik, csak megosztásra kerül a két tárca között.

A 3-4. §-hoz

A törvény eredeti szándékát szem előtt tartva a sportról szóló 2004. évi I. törvény módosításával összhangban a módosítás egyértelművé teszi a megjelölt játékadó bevételek cél szerinti felhasználásának tartalmát és technikáját.

Az 5. §-hoz

Felhatalmazó rendelkezés a Kormány számára, hogy egyes szakképzési célok megvalósítása érdekében a Nemzeti Foglalkoztatási Alap fejezet kiadásai terhére átcsoportosítást hajthasson végre.

A 6. §-hoz

Az államháztartásért felelős miniszter jogköre az államon kívüli, harmadik személyek fizetési kötelezettségeihez történő garanciális kötelezettségvállalás. Az államon belüli szereplők kötelezettségvállalásainak megerősítése ettől eltérő szabályozást igényel.

A 7. §-hoz

A helyi önkormányzatok esetében a nem közművel összegyűjtött háztartási szennyvíz ártalmatlanítása támogatásának és a gyermekétkeztetés támogatásának jogtalan igénybevétele esetén is szükséges a kapcsolódó kamatfizetési kötelezettség számítása.

A 8. §-hoz

A bevett egyházakat megillető támogatások év végi elszámolási módszerének továbbfejlesztése, az átjárás megteremtése a gyermekétkeztetési és a köznevelési jogcímeken jutó támogatások között az elszámolás területén.

A 9. és 11. §-hoz

A „Beruházás ösztönzési célelőirányzat” címrendi besorolásának megváltoztatásáról szóló 1442/2014. (VII. 31.) Korm. határozat és a Magyarország 2014. évi központi költségvetésének a Közös Agrárpolitika tagállami végrehajtásával összefüggő feladatmegosztásához kapcsolódó címrend módosításról szóló 1483/2014. (VIII. 27.) Korm. határozat alapján szükséges módosítás.

A 10. §-hoz

A módosítás egyik célja, hogy a 2013. évi költségvetési törvényben szereplő, a Ferihegyi út meghosszabbítása jogcímen biztosított támogatás - az elhúzódó fejlesztés megvalósításának érdekében - 2016. december 31-ig álljon rendelkezésre.

A módosítás másik célja, hogy a 2009. évi költségvetési törvényben a Roma Kulturális Központ létrehozására biztosított támogatás jogtalan igénybevétele miatti, Budapest Főváros Önkormányzatát terhelő visszafizetéshez kapcsolódó igénybevételi és késedelmi kamatfizetési kötelezettség elengedésre kerüljön.

A 12. §-hoz

A módosítás célja, hogy a helyi önkormányzatok gazdálkodását pozitívan érintő technikai jellegű módosításokat - a gyakorlati eljárásnak megfelelően - a szabályozásban is 2014. január 1-jétől legyen szükséges alkalmazni.

A 13. §-hoz

A módosítások átvezetése a Kvtv. érintett mellékletein. A számszaki módosítások átvezetése és az érintett előirányzat nevének pontosítása az 1. mellékletben, a helyi önkormányzatoknak a feladat alapú finanszírozási rendszerben járó általános működési és kulturális támogatásainak, valamint egy központosított előirányzat folyósítás ütemezésének pontosítása a 2. mellékletben.

A 14. §-hoz

Jogtechnikai, szövegpontosító és koherenciát megteremtő rendelkezések, valamint a Magyarország minisztériumainak felsorolásáról szóló 2014. évi XX. törvény rendelkezései alapján az érintett minisztériumok megnevezésének módosítása.

A 15. §-hoz

Pontosítja az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény (a továbbiakban: Ügkr.) hatálya alá tartozó kvóták értékesítési bevételének kötött felhasználású része felhasználási szabályait, és ennek megfelelően - a 2014. évi jogszabálymódosítás nyomán - hatáskörrel rendelkező Nemzeti Fejlesztési Minisztérium és Nemzetgazdasági Minisztérium fejezetébe tartozó kiadási előirányzatok megoszlását. A módosítás célja, hogy a 2014. év második félévétől beérkező kvótaértékesítési bevételekhez kötődő kiadásrész egyenlő mértékben legyen megosztva a zöldgazdasági és gazdaság zöldítési rendszert finanszírozó előirányzatok között.

A hulladékgazdálkodási közszolgáltatást érintő nehézségek átmeneti kezelése a 2013. évben befolyt hulladéklerakási járulék bevétel felhasználásával valósul meg, így az eredetileg erre a célra létrehozott Hulladék-közszolgáltatással kapcsolatos kiadások előirányzat igénybevételére nincs szükség. Ezért törli az előirányzat felhasználási szabályainak megalkotására felhatalmazást adó rendelkezést.

A 16. §-hoz

Hatályba léptető rendelkezés.