2009. évi XC. törvény indokolása

a menekültek vízumkötelezettségének eltörléséről szóló, 1959. április 20-án, Strasbourgban aláírt Európai Megállapodás kihirdetéséről

Általános indokolás

1. A törvény célja, hogy megadja a felhatalmazást Magyarország csatlakozásához az Európa Tanács (ET) égisze alatt létrejött, a menekültek vízumkötelezettségének eltörléséről szóló, 1959. április 20-án, Strasbourgban aláírt Európai Megállapodáshoz (a továbbiakban: Megállapodás), valamint kihirdesse azt a magyar jogban. A Megállapodás lényege, hogy a részes államok által elismert menekültek - érvényes úti okmány birtokában - vízum nélkül utazhatnak be és 3 hónapot meg nem haladó időtartamban vízummentesen tartózkodhatnak más részes ET-tagállamok területén.

A külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló, 2001. március 15-i, 539/2001/EK tanácsi rendelet (a továbbiakban: közösségi vízumrendelet) 1. cikk (2) bekezdés 3. franciabekezdésének értelmében a tagállamok által elismert és az általuk kiállított úti okmánnyal rendelkező menekültek vízummentesen utazhatnak más uniós tagállamokba; a vízummentességet élvező harmadik országok (a közösségi vízumrendelet II. Mellékletében szereplők) által elismert és általuk úti okmánnyal ellátott menekültek esetében pedig a tagállamok vízummentességet biztosíthatnak e személyi körnek [4. cikk (2) bekezdés b) pont].

Magyarország ez utóbbi diszkrecionális jogkörrel élve vízummentes beutazást biztosít minden, a közösségi vízumrendelet II. Mellékletében szereplő harmadik ország által elismert menekültnek, amit a harmadik országbeli állampolgárok beutazásáról és tartózkodásáról szóló 2007. évi II. törvény végrehajtásáról szóló 114/2007. (V. 24.) Korm. rendelet 4. § (1) bekezdés a) pontja jelenít meg a belső jogban.

A közösségi vízumrendelet lehetővé teszi, hogy a jelen Megállapodásban részes uniós tagállamok további kivételeket is megállapítsanak az elismert menekültek vonatkozásában, azaz más, egyébként vízumkötelezett (a közösségi vízumrendelet I. Mellékletében felsorolt) országok által elismert menekültek számára is vízummentes beutazást és hat hónapos időszakon belüli, három hónapot meg nem haladó tartózkodást biztosítsanak. A Megállapodással való eltérés lehetőségét rögzíti a közösségi vízumrendelet 7. preambulum-bekezdése, valamint 1. cikk (1) bekezdése.

2. Hatályos belső jogunk megfelel a Megállapodásban foglaltaknak; a harmadik országbeli állampolgárok beutazásáról és tartózkodásáról szóló 2007. évi II. törvény 7. §-a ugyanis szubszidiárius jellegű. E §-ban a három hónapot meg nem haladó időtartamú tartózkodás céljából történő beutazáshoz előírt vízumkötelezettség - többek között - akkor alkalmazandó, ha „nemzetközi szerződés [...] másként nem rendelkezik”. Más szóval a törvény önmaga biztosítja a személyek bizonyos körére (így a menekültekre) nézve vízummentességet biztosító nemzetközi szerződések elsőbbségét.

3. A Megállapodás 1960. szeptember 4-én lépett hatályba. Jelenleg huszonkét részes állama van, s további két állam (Ciprus és Örményország) írta alá, de ratifikációjukra még nem került sor. A Megállapodáshoz való csatlakozással a hazánkba vízummentesen utazó, már elismert menekültek köre bővülhetne. Hazánk minden olyan személy számára lehetővé kívánja tenni ezt a könnyítést, aki valamely szerződő állam által kiállított, megfelelő úti okmány birtokában van. Az uniós tagállamok javarészén kívül, valamint Izland, Norvégia, Liechtenstein és Svájc mellett a megállapodást aláírta Örményország is, s a jövőben is várható újabb, egyébként vízumköteles ET-tagállamok csatlakozása.

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés a), c) és d) pontjai együttes olvasata alapján az Országgyűlés ad felhatalmazást a Megállapodás kötelező hatályának elismerésére. Jelen § - az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. §]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően e § tartalmazza a belső jogba transzformált Megállapodás hiteles angol nyelvű szövegét és annak hivatalos magyar nyelvű fordítását.

A Megállapodás viszonylag rövid: mindössze tizenkét cikkből áll. A Megállapodás 1. Cikke értelmében a részes államok által elismert menekültek - érvényes ún. konvenciós vagy a menekültek úti okmányáról szóló 1946-os megállapodás alapján kiállított menekült úti okmány birtokában - vízum nélkül utazhatnak be és 3 hónapot meg nem haladó időtartamban vízummentesen tartózkodhatnak más részes ET-tagállamok területén. Megjegyzendő azonban, hogy az 1946-os megállapodást a menekültek helyzetre vonatkozó 1951. évi genfi egyezmény - részes felei vonatkozásában - felváltotta. A három hónapot meghaladó időtartamú tartózkodáshoz ugyanis már vízum követelhető meg, továbbá egy másik ET-tagállam területén jövedelemszerző tevékenység folytatása céljából történő tartózkodásra sem terjed ki a Megállapodás tárgyi hatálya.

A vízummentes beutazás csak az arra kijelölt határátkelőhelyeken lehetséges (3. Cikk), továbbá a vízummentes beutazásban részesülő menekülteknek is be kell tartaniuk a célország migrációs tárgyú jogszabályait. Sőt, a Megállapodás által garantált beutazási könnyítés ellenére a részes államok - szuverenitásukból kifolyólag - fenntartják maguknak a jogot arra, hogy a más ET-tagállam által elismert, ugyanakkor nem kívánatosnak tartott menekültek területükre történő beutazását és tartózkodását megtiltsák (4. Cikk). A Megállapodás 5. Cikke előríja, hogy - főszabály szerint - a menekült úti okmányát kiállító részes fél köteles visszafogadni az érintett személyt.

A Megállapodás tartalmaz továbbá egy ún. kompatibilitási klauzulát (6. Cikk), miszerint az nem érinti a kedvezőbb rendelkezéseket tartalmazó belső jogszabályokat, illetve nemzetközi szerződéseket. A 7. Cikk lehetővé teszi, hogy közrendi, közbiztonsági, nemzetbiztonsági vagy közegészségügyi okokból a részes államok meghatározott államokkal szemben vagy az összes részes fél vonatkozásában elhalasszák a Megállapodás hatálybalépését, illetve felfüggesszék annak alkalmazását - a visszafogadási kötelezettség kivételével. Ezekről az intézkedésekről, illetve azok megszüntetéséről az Európa Tanács Főtitkárát haladéktalanul értesíteni kell.

Amennyiben hazánk valaha élne ezzel, nyilatkozatot kellene fűznie a Megállapodáshoz, amelyet a nemzetközi szerződésekkel kapcsolatos eljárásról szóló 2005. évi L. törvénynek megfelelően törvényben - célszerűen a Megállapodást kihirdető törvényt módosító törvényben - kihirdetnénk a belső jogban.

A Megállapodás 8-12. Cikkei a záró rendelkezéseket tartalmazzák (kötelező hatály elismerésének módozatai - aláírás vagy ratifikáció -, hatálybalépés, nem ET-tagállamok csatlakozása, felmondás).

A 4-5. §-hoz

E szakaszok tartalmazzák a Magyar Köztársaság által a Megállapodáshoz fűzött nyilatkozat szövegét, illetőleg rendelkeznek belső jogi kihirdetéséről. A nyilatkozat pontosító jellegű, ugyanis a közösségi jognak megfelelően a rövid időtartamú, azaz a három hónapot meg nem haladó tartózkodás [1. Cikk (1) b) pont] az első beutazástól számított hat hónapos időszakon belül értelmezendő. Ezt rögzíti a Schengeni Végrehajtási Egyezmény 20. cikk (1) bekezdése, illetve az Európai Bíróság azt értelmező C-241/05. számú (Nicolae Bot v. Préfet du Val-de-Marne) ügyben hozott 2006. október 3-i ítélete is.

A 6. §-hoz

E szakasz rendelkezik a Megállapodás belső jogi hatálybalépésének napjáról (amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával). Tekintettel arra, hogy a Megállapodás Magyarország vonatkozásában történő hatálybalépése határozza meg a kihirdető §-ok hatálybalépésének napját, s ez az időpont egyelőre még nem ismert - a Megállapodás, illetve az ahhoz fűzött nyilatkozat hazánk ratifikációs okiratának letétbe helyezése napjától számított egy hónap múlva lép hatályba [9. Cikk (2) bekezdés] -, a hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg.

A hatálybalépés naptári napját megállapító határozatot a letéteményestől kapott értesítések alapján hivatalból, a szaktárca külön közben járása nélkül adja ki a külügyminiszter.