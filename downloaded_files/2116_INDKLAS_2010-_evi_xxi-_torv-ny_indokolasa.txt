2010. évi XXI. törvény indokolása

az egyrészről az Amerikai Egyesült Államok, másrészről az Európai Közösség és tagállamai, harmadrészről Izland és negyedrészről Norvég Királyság közötti légiközlekedési megállapodás alkalmazásáról szóló, egyrészről az Európai Közösség és tagállamai, másrészről Izland és harmadrészről a Norvég Királyság közötti kiegészítő megállapodás kihirdetéséről

Általános indokolás

Jelen törvény célja az egyrészről az Amerikai Egyesült Államok, másrészről az Európai Közösség és tagállamai, harmadrészről Izland és negyedrészről a Norvég Királyság közötti légiközlekedési megállapodás alkalmazásáról szóló, egyrészről az Európai Közösség és tagállamai, másrészről Izland és harmadrészről a Norvég Királyság közötti kiegészítő megállapodás (a továbbiakban: Kiegészítő Megállapodás) kihirdetése.

Az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás (a továbbiakban: EK-USA légiközlekedési megállapodás), amelyet hazánkban az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás kihirdetéséről szóló 2007. évi XLII. törvény hirdetett ki, 2008. március 30-ától ideiglenesen alkalmazandó. Norvégia és Izland 2007-ben nyújtotta be kérelmét az EK-USA légiközlekedési megállapodáshoz való csatlakozás tekintetében, amelyre figyelemmel a vegyesbizottság 2009. február 26-án tette közzé e két állam csatlakozására vonatkozó javaslatát (légiközlekedési megállapodás egyrészről az Amerikai Egyesült Államok, másrészről az Európai Közösség és tagállamai, harmadrészről Izland és negyedrészről a Norvég Királyság között).

A háromoldalú Kiegészítő Megállapodás az Európai Közösség és tagállamai, másrészről Izland és harmadrészről a Norvég Királyság egymás közötti kapcsolatát szabályozza, biztosítva, hogy az EK-USA légiközlekedési megállapodás bilaterális jellege megmaradjon. Erre figyelemmel Norvégia és Izland vegyesbizottsági képviseletét az Európai Bizottság látja el minden olyan terület vonatkozásában, amely nem tartozik a tagállamok kizárólagos hatáskörébe. A Kiegészítő Megállapodás meghatározza az információcserével, a második szakaszban folytatandó tárgyalásokban való részvétellel és a választottbírósági eljárásban való képviselettel kapcsolatos szabályokat is.

A Kiegészítő Megállapodás szövegét a tagállamok - a Megállapodással egy időben - a Közlekedési, Távközlési és Energetikai Tanács 2009. október 9-ei ülésén politikai elkötelezettségük kinyilvánításaként előzetesen jóváhagyták és majd azt a Közlekedési, Távközlési és Energetikai Tanács 2009. december 17-ei ülésén, szintén a Megállapodással együtt írták alá.

A Kiegészítő Megállapodás törvényhozási tárgykört érint, ezért kiemelt fontosságú nemzetközi szerződésnek minősül. A Kiegészítő Megállapodás ideiglenes alkalmazására a nemzetközi szerződésekkel kapcsolatos eljárásról szóló 2005. évi L. törvény 11. §-ának (1) bekezdése alapján akkor kerülhet sor, ha a szerződés kötelező hatályának elismerésére felhatalmazást adó szerv a szerződés ideiglenes alkalmazását a kihirdető jogszabályban jóváhagyja.

Részletes indokolás

Az 1. §-hoz

Felhatalmazás az Országgyűléstől az egyrészről az Amerikai Egyesült Államok, másrészről az Európai Közösség és tagállamai, harmadrészről Izland és negyedrészről a Norvég Királyság közötti légiközlekedési megállapodás alkalmazásáról szóló, egyrészről az Európai Közösség és tagállamai, másrészről Izland és harmadrészről a Norvég Királyság közötti kiegészítő megállapodás kötelező hatályának elismerésére.

A 2. §-hoz

A paragrafus a Kiegészítő Megállapodás kihirdetéséről rendelkezik.

A 3. §-hoz

A paragrafus a Kiegészítő Megállapodás hiteles angol és magyar nyelvű szövegét tartalmazza.

1. cikkhez: A cikk a Megállapodás megszűnésére, ideiglenes alkalmazásának felfüggesztésére vonatkozó rendelkezései Izlandra és Norvégiára történő alkalmazásának szabályait tartalmazza.

2. cikkhez: A cikk Izlandnak és Norvégiának az Európai Közösség és az Egyesült Államok közötti tárgyalások második fordulójában való részvételről rendelkezik.

3. cikkhez: A cikk Izlandnak és Norvégiának a vegyes bizottságban történő részvételére vonatkozó szabályokat tartalmazza.

4. cikkhez: A cikk Izland és Norvégia választottbírósági eljárásban való részvételére vonatkozó szabályokat tartalmazza.

5. cikkhez: A cikk az engedélyezési eljárás, légiközlekedés-biztonság és légiközlekedés-védelem tekintetében hozott határozatok tekintetében szükséges információcsere szabályait tartalmazza.

6. cikkhez: A cikk állami támogatásra vonatkozó szabályokat tartalmaz.

7. cikkhez: A cikk a Kiegészítő Megállapodás megszűnésére vonatkozó szabályokat részletezi.

8. cikkhez: A cikk a Kiegészítő Megállapodás ideiglenes alkalmazására vonatkozó rendelkezéseket tartalmazza. A Kiegészítő Megállapodást a felek a következő két időpont közül a későbbi időponttól kezdődően ideiglenesen alkalmazzák:

- a Kiegészítő Megállapodás aláírásának időpontjától, vagy

- a Megállapodás 5. cikkében meghatározott időponttól.

9. cikkhez: A cikk a Kiegészítő Megállapodás hatályba lépésére vonatkozó rendelkezéseket tartalmazza. A Kiegészítő Megállapodás a következő két időpont közül a későbbi időpontban lép hatályba:

- egy hónappal azt követően, hogy a felek legutolsó, arról szóló diplomáciai jegyzéket is eljuttatták egymásnak, hogy a hatálybalépéshez szükséges belső eljárásokat lezárták, vagy

- a Megállapodás hatályba lépésének, vagy ideiglenes alkalmazásának időpontjától.

A 4. §-hoz

A paragrafus a Kiegészítő Megállapodás ideiglenes alkalmazásának jóváhagyását tartalmazza az Országgyűléstől. A hazai eljárási rendnek megfelelően rendelkezni kell a Kiegészítő Megállapodás hatálybalépéséig annak ideiglenes alkalmazásáról.

Az 5. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.