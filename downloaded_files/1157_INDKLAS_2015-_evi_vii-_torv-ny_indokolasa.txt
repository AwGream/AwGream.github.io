2015. évi VII. törvény indokolása

a Paksi Atomerőmű kapacitásának fenntartásával kapcsolatos beruházásról, valamint az ezzel kapcsolatos egyes törvények módosításáról

-----STARTING---POINT---ALTALANOS--- 

A törvény szorosan kapcsolódik az Országgyűlés által elfogadott, az atomenergiáról szóló 1996. évi CXVI. törvény 7. §-ának (2) bekezdése alapján, a paksi atomerőmű telephelyén új atomerőművi blokk(ok) létesítésének előkészítését szolgáló tevékenység megkezdéséhez szükséges előzetes, elvi hozzájárulás megadásáról szóló 25/2009. (IV. 2.) OGY határozathoz, amelyben az Országgyűlés előzetes elvi hozzájárulását adta a Paksi Atomerőmű területén új atomerőművi blokk (blokkok) létesítését előkészítő tevékenység megkezdéséhez. Ennek következményeként nemzetközi szerződés köttetett meg, amelyet Magyarország a Magyarország Kormánya és az Oroszországi Föderáció Kormánya közötti nukleáris energia békés célú felhasználása terén folytatandó együttműködésről szóló Egyezmény kihirdetéséről szóló 2014. évi II. törvénnyel (a továbbiakban: Egyezmény) hirdetett ki.

A törvény két részből áll: az ún. „projekttörvény” része (a továbbiakban: Projekttörvény) a beruházással kapcsolatos beruházás-specifikus rendelkezéseket tartalmazza, így különös figyelmet fordít polgári jogi, foglalkoztatási és az adatokhoz való hozzáférhetőséget szabályozó rendelkezésekre. A második, nagyobb része az atomenergiáról szóló 1996. évi CXVI. törvény a (a továbbiakban: Atv.) módosítását tartalmazza, valamint ehhez kapcsolódóan építésügyi és a nemzeti vagyontörvényt érintő törvénymódosításokat.

A törvény címe, a „Paksi Atomerőmű kapacitásának fenntartása” tükrözi azt a szándékot, hogy a felépült 5-6. atomerőművi blokkok üzembe helyezését követően a két gazdasági társaság, a Paks I. Zrt és a Paks II. Zrt. egyesülésével (össze- vagy beolvadásával) egyetlen állami tulajdonban álló gazdasági társaság lássa el az Beruházással kapcsolatos feladatokat, ahogy azt az Egyezmény 1. cikke is tükrözi. A preambulum utal kifejezetten arra, hogy a törvény az OGY határozattal megadott elvi hozzájárulásnak való megfelelést kívánja szolgálni, de mindezt akként valósítja meg, hogy az Egyezménnyel és korábbi nemzetközi szerződéssel vállalt kötelezettségeinknek, az európai uniós elvárásoknak és az uniós jognak, továbbá az Alaptörvényben rögzített értékekkel, alapjogokkal és érdekekkel egyaránt egyensúlyt teremt.

A beruházás, a bővítés az Egyezmény alapján megkötött ún. Megvalósítási Megállapodások alapján történik, amelyben a fővállalkozó az Egyezmény értelmében az orosz fél, a megrendelő a beruházó: azaz a magyar fél.

Lényeges eleme a törvény Projekttörvény részének, hogy vállalkozási, alvállalkozási szerződés - a beruházás alapvető jellegére tekintettel - csak olyan gazdálkodó szervezet köthető, aki rendelkezik ún. telephely-biztonsági tanúsítvánnyal.

A biztonsági tanúsítványt a minősített adatok védelméről szóló 2009. évi CLV. törvény alapján az arra jogosult (Nemzeti Biztonsági Felügyelet) állítja ki, az iparbiztonsági ellenőrzés és a telephely biztonsági tanúsítvány kiadásának részletes szabályairól szóló 92/2010. (III. 31.) Korm. rendelet alapján. A telephely-biztonsági tanúsítvány léte garantálja azt, hogy a Paksi Atomerőmű bővítésével összefüggésben létrejövő információk, adatok, műszaki és egyéb dokumentációk ne kerüljenek illetéktelen kezekbe, ne veszélyeztessék Magyarország nemzetbiztonsági, nemzetgazdasági érdekeit.

A nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény (a továbbiakban: Ngtv.) biztosította törvényi lehetőséggel nem kíván a törvény élni: az Ngtv.-ben biztosította jogi lehetőség a hatósági eljárások kormányrendeleti szintű gyorsítására és egyszerűsítésére irányul. A paksi kapacitásfenntartással kapcsolatos hatósági eljárást azonban nehezen lehetne teljes szinkronba hozni az Ngtv. biztosította jogi lehetőségekkel, köztük pl. a közigazgatási perekkel kapcsolatos, alapvetően az eljárást gyorsító lehetőségekkel. A paksi kapcitásfenntartással kapcsolatos engedélyezési eljárásnak ugyanis nem a jelenlegi hatósági eljárási szabályok gyorsítása, hanem a biztonság a fő szempontja; a hatékonyságot növelő eljárási eszközök e fő szempontnak lesznek továbbra is alárendelve. Az sem lett volna indokolt, ha a paksi kapacitásfenntartással kapcsolatos hatósági specialitások Ngtv.-be történő illesztésével a jövőben más, nem ekkora jelentőségű beruházások esetében is lehetőség nyílt volna.

Az Atv.-módosítás nagyobb részét kitevő módosítások a nukleáris biztonsági szabályozások korszerűsítésére irányulnak, részben a Paksi Atomerőmű bővítésére irányuló kormányzati szándékkal összefüggésben. A beruházás megvalósítása kapcsán hangsúlyos igény mutatkozott a hatósági eljárás rugalmasabbá tételére, racionalizálására. A szabályozással megvalósul az a jogalkalmazásban már többször felmerülő igény, mely szerint az Országos Atomenergia Hivatal (a továbbiakban: OAH) lássa el az építésügyi hatósági feladatokat is. Eljárása ily módon leegyszerűsödik. Ugyanezt a célt szolgálja az Atv. új, személyügyekkel foglalkozó 6/A-6/C. §-a is: a szabályozás annak érdekében, hogy az OAH rendelkezzen azzal a sokszínű szakértelemmel, amely képes helyettesíteni a szakhatósági közreműködést, az OAH mint kormányhivatal kormánytisztviselői tekintetében a Gazdasági Versenyhivatal foglalkoztatottjaihoz hasonló, kifejezetten piaci bérezést biztosít, ezzel olyan szakértelemmel bíró, főképpen mérnöki képzettséggel rendelkező szakemberek foglalkoztatása válik lehetővé, amely a versenyszféra „agyelszívó” hatásával is kellőképpen felveheti a versenyt. Az OAH a módosításokkal nagyobb döntési szabadsággal, de nagyobb felelősséggel is jár majd el.

A törvény legjelentősebb „újítása”, hogy az OAH építésügyi hatóságként kerül nevesítésre a létesítési eljárás kapcsán. Ez azzal is jár, hogy az atomtörvény az épített környezet alakításáról és védelméről szóló 1997. évi LXXVIII. törvényhez (a továbbiakban: Étv.) képest lex specialisnak minősül: az építésügyi eljárást az OAH országos illetékességű szervként folytatja le, így a hatósági határozat felülvizsgálata csak bírói úton lesz lehetséges (a közigazgatási perekre vonatkozó szabályok megfelelő alkalmazásával).

A sugáregészségügyi feladatok racionalizálása szintén nem újkeletű igényként mutatkozott a jogalkalmazásban: a törvény az e téren jelenleg túlzottan megosztott és több működési rendellenességet is mutató osztott hatósági rendszer egyszerűsítését és egyértelműbbé tételét is szolgálja. A törvény a megosztott hatósági rendszer racionalizálását, a hatósági rendszer átalakítását is célul tűzte ki. A jelenlegi hatósági rendszerből az látszik, hogy az atomenergia felügyelet tekintetében a biztonság (nukleáris biztonság és sugárvédelem) területén hatósági felügyelet megosztott az egészségügyi szervek és az OAH között, míg a védettség és a non-proliferáció területén az OAH minden alkalmazás esetén eljáró hatóság. A sugárvédelem, sugárbiztonság, sugáregészségügy hatósági felügyeletére Magyarországon osztott rendszer alakult ki. A sugárvédelmi feladatok hatékonyabb hatósági ellátásának megvalósítására a törvény a sugáregészségügyi és a sugárvédelmi feladatok körét pontosan definiálja és a sugárvédelemmel kapcsolatos feladatokat az OAH-hoz integrálja. A törvény célja továbbá az atomenergia alkalmazásának felügyeletébe tartozó, az ionizáló sugárzásokkal összefüggő sugárvédelem és a sugáregészségügy jelenleg összemosódó területének elhatárolása. Ez a sugárvédelemmel kapcsolatos, jelenleg az Állami Népegészségügyi és Tisztifőorvosi Szolgálat Országos Tisztifőorvosi Hivatala (továbbiakban: OTH) és az egészségügyért felelős miniszter irányítása alá tartozó fővárosi és megyei kormányhivatalok népegészségügyi szakigazgatási szervének részeként működő regionális Sugáregészségügyi Decentrumok (a továbbiakban: Decentrumok) hatáskörébe tartozó hatósági eljárások racionalizálása és hatékonyabbá tétele a feladatoknak az OAH feladataiba való integrálása révén történik.

A törvény célja az Atv. radioaktívhulladék-tárolókra és radioaktív hulladék átmeneti tárolóira vonatkozó szabályainak módosítása, kiegészítése. A radioaktívhulladék-tárolókkal összefüggésben az Atv. alábbi módosításaira kerül sor:

- a radioaktívhulladék-tárolókra és a radioaktív hulladék átmeneti tárolójára vonatkozó rendelkezések pontosítása,

- az egyes fogalmak tisztázása, új definíciók bevezetése (felszín alatti kutatólaboratórium, radiológiai biztonság, radiológiai biztonság szempontjából fontos rendszer, rendszerelem),

- a radioaktívhulladék-tárolóra és radioaktív hulladék átmeneti tárolójára vonatkozó engedélyezési eljárásnál az ügyfél fogalmának meghatározása,

- a radioaktívhulladék-tárolókra és a radioaktív hulladék átmeneti tárolójára telephelyének vizsgálatára és értékelésére, valamint telepítésére vonatkozó hatósági eljárásban a hatásterület fogalmának meghatározása,

- az engedélyes felelősségére vonatkozó rendelkezések módosítása a radioaktívhulladék-tárolóra és radioaktív hulladék átmeneti tárolójára vonatkozóan,

- a felügyeleti díjra vonatkozó kiegészítő szabályok megalkotása,

- a felhatalmazó rendelkezésekkel kapcsolatos módosítások.

-----STARTING---POINT---RESZLETES---

Az 1. §-hoz

A törvény az Egyezmény 1. cikkének 1. pontjában meghatározott, a Paksi Atomerőmű kapacitásának két új, 5-6. atomerőművi blokkokkal történő fenntartásához szükséges minden építménnyel és berendezéssel, annak tervezésével, beszerzésével, létesítésével, üzembe helyezésével, illetve üzemeltetésre történő előkészítésével közvetlenül összefüggő beruházásra terjed ki.

A (2) bekezdés puszta deklaráció: a Beruházás nemzetgazdasági szempontból különös jelentőséggel bír. A törvény nem vonja a nemzetgazdasági szempontból kiemelt jelentőségű ügyek körébe e beruházást, alapvetően azért, mert ez a beruházás nemzetközi szerződésre épül, és mert a nemzetgazdasági szempontból kiemelt jelentőségű üggyé nyilvánítás egyébként már törvényi szinten biztosított lehetősége nem lenne teljes mértékben alkalmas a legfőbb cél elérésére: a beruházás, a paksi kapacitásfenntartással kapcsolatos beruházással összefüggő hatékonyság kérdése ugyanis nem egyszerűsíthető le pusztán a rövidebb eljárásra, hatósági kérdésekre.

A 2. §-hoz

Értelmező rendelkezések.

A 3. §-hoz

A 3. alcím rendelkezései olyan speciális polgári és munkajogi szabályokat fogalmaznak meg, amelyek lehetővé teszik a magyar érdekek megőrzését a beruházás megvalósítása során.

Az (1) bekezdés ennek érdekében rögzíti ki azt a legfontosabb szerződéses szabályt, hogy a Beruházással összefüggő, az Egyezmény 8. cikke szerinti Megvalósítási Megállapodások végrehajtására irányuló szerződést, illetve alvállalkozási szerződést a Beruházás Fővállalkozója, illetve a Fővállalkozó alvállalkozója, vagy az Egyezmény 3. cikk 2. pontja szerinti Megrendelője kizárólag olyan gazdálkodó szervezettel köthet, amely a minősített adat védelméről szóló törvény szerinti telephely-biztonsági tanúsítvánnyal rendelkezik.

A (2) bekezdés nem bír valódi normatartalommal, pusztán értelmezési szempontból van jelentősége: rögzíti, hogy az Egyezmény 8. cikke alapján megkötött Megvalósítási Megállapodások alapján megvalósuló beszerzések a közbeszerzésekről szóló 2011. évi CVIII. törvény 9. § (1) bekezdés d) pontja szerinti beszerzésnek tekintendők.

A (3) bekezdés a szerződések alakiságára nézve tartalmaz rendelkezést, a Fővállalkozó és az alvállalkozó a Beruházással kapcsolatos minden szerződését köteles írásban dokumentálni.

A (4) bekezdés az Épt. szabályaihoz képesti eltéréseket rögzíti, e beruházásokkal összefüggő kivitelezési szerződések tekintetében nem kell alkalmazni az építtetői fedezetkezelésre vonatkozó rendelkezéseket, sem a nyomvonal jellegű építményekre, létesítményekre, építményszerkezetekre, és azok műtárgyaira az azokra alkalmazandó kötelező alkalmassági időre vonatkozó rendelkezéseket. A kötelező alkalmassági idő azonban nem azonos a műszaki-tervezési élettartammal, ennélfogva biztonsági kérdések nem merülnek fel e rendelkezéssel összefüggésben.

Polgári jogi szempontból jelentőséggel bír az az (5) bekezdésben rögzített, a polgári jogban általános szabályokhoz képest rögzített speciális rendelkezés, mely szerint a Beruházással összefüggésben megkötött vállalkozási, illetve alvállalkozási szerződést érintően törvényes zálogjogot sem szerződéssel nem lehet kikötni, sem pedig törvényes zálogjog nem keletkezik.

A (6) bekezdés lehetőséget biztosít arra, hogy szerződésekben a nemzeti vagyonról szóló 2011. évi CXCVI. törvény 17. § (3) bekezdésétől eltérően a Beruházással összefüggő polgári jogi szerződésekben irányadóként a magyar nyelv mellett az angol nyelv alkalmazása is legyen kiköthető.

Az Európai Unióban és azon túl felgyülemlett sokszínű tapasztalatok becsatornázása érdekében igényként mutatkozott meg a törvényalkotó részéről, hogy a Beruházással összefüggő létesítési és építési engedélyezési eljárás lefolytatására jogosult hatóság munkáját nemzetközi szakmai tanácsadó testület segíthesse, a törvény eleget tesz ennek a jogalkotói akaratnak.

A 4. §-hoz

Az (1) bekezdés célja annak elérése, hogy mind a Fővállalkozó, mind az alvállalkozó lehetőség szerint olyan munkavállalókat foglalkoztasson, akiknek foglalkoztatása nem áll ellentétben sem Magyarország foglalkoztatáspolitikai érdekeivel, sem az uniós joggal, sem pedig a nemzetközi szerződésekben biztosított lehetőségekkel. Ennek érdekében rögzíti a törvény, hogy a fővállalkozó, és az alvállalkozó köteles biztosítani a munka törvénykönyvéről szóló törvény szerinti egyenlő bánásmód követelményét. Az alvállalkozó a Beruházás megvalósítását szolgáló foglalkoztatásra irányuló jogviszony létesítése során az azonos vagy hasonló iparágakban hasonló munkakört betöltők átlagjövedelmét köteles alapul venni. A (2) bekezdés a Fővállalkozó, illetve az alvállalkozó kötelezettségévé is teszi azt, hogy kötelesek felhívni az alvállalkozó, illetve a további alvállalkozók figyelmét arra, hogy a (2) bekezdésben foglaltaknak folyamatosan meg kell felelnie, és hogy ennek ellenőrzése a munkaügyi ellenőrzés szabályai szerint történik.

Az 5. §-hoz

A törvény kiemelt figyelmet fordít az adatok nyilvánosságának kérdésére. E tekintetben nagy nehézséget okozott az Egyezmény titoktartási klauzulájának (13. cikk) a magyar nemzetbiztonsági és külügyi kapcsolatokkal összefüggő, a szellemi tulajdont érintő, valamint az adathozzáféréssel, közérdekű adatok nyilvánosságával összefüggő alkotmányossági követelményekhez igazítása.

Az (1) bekezdés ekként leszögezi, hogy az Egyezmény 8. cikke szerinti Megvalósítási Megállapodásokhoz, a Beruházással összefüggésben a Fővállalkozó, illetve az alvállalkozó által kötött szerződésekhez, valamint az ezek előkészítésével, megkötésével kapcsolatos valamennyi adathoz való hozzáférés megtagadható abban az esetben, ha annak nyilvánosságra hozatala Magyarország nemzetbiztonsági érdekeit sértené vagy veszélyeztetné, valamint ha az szellemi tulajdonhoz való jogot sértene. E korlátozás értelemszerűen a bíróságok, hatóságok, illetve az arra feljogosított szervek általi jogszerű adatkérésre nem terjedhet ki, mivel ebben az esetben az állami szervek működése nem válna e körben lehetővé.

A (2) bekezdés kisegítő szabályként az (1) bekezdés szerinti megállapodásokat, illetve szerződéseket előkészítő, döntésmegalapozó adatok tekintetében pedig az információs önrendelkezési jogról és az információszabadságról szóló 2011. évi CXII. törvény 27. § (5) bekezdésében foglaltaktól biztosít eltérést: az e körbe tartozó adatok nyilvánossága keletkezésüktől számított 30 évig korlátozott. Hangsúlyozandó azonban, hogy a törvény ezen rendelkezései nem a hatósági eljárásra vonatkoznak, azokra az Atv. szabályai irányadók. Jelen § esetében kifejezetten a szerződéses és az ahhoz kapcsolódó döntéselőkészítő adatokról van szó.

-----STARTING---POINT---VEGE---

A 6. §-hoz

Hatálybaléptető rendelkezés.

A 7. §-hoz

Jogharmonizációs záradék.

A 8. §-hoz

A tervező- és szakértő mérnökök, valamint építészek szakmai kamaráiról szóló 1996. évi LVIII. törvény (Kamarai tv.) kiegészítése azt a célt szolgálja, hogy a beruházással összefüggő építészeti-műszaki tervezési szakértői tevékenység gyakorlása, tekintettel a beruházás nagyságára, ne jelentsen aránytalan és indokolatlan nagy terhet az Atv. hatálya alá tartozó építészeti-mérnöki, tervezői tevékenységet végző számára. Ezért a törvény biztosítja, hogy kamarai tagság nélkül végezhessen mérnöki, építészeti, illetve építészeti-műszaki tervezési szakértői tevékenységet az, aki az Atv. hatálya alá tartozó építményekkel, létesítményekkel összefüggésben végez mérnöki, építészeti, illetve építészeti-műszaki tervezési szakértői tevékenységet Ez esetben a szakmagyakorlás szabályait az Atv. és a felhatalmazása alapján megalkotott jogszabály határozza meg. A módosítás korlátot is állít: a Kamarai tv. új 1. § (4a) bekezdésében foglaltak az (5) bekezdésben foglaltakkal együtt akként alkalmazandók, hogy elegendő az (5) bekezdésben meghatározott bejelentés megtétele, a nyilvántartásba vételre az Atv. és a felhatalmazása alapján megalkotott jogszabály rendelkezései az irányadók.

A 9. §-hoz

Az Atv. értelmező rendelkezéseinek pontosítása, kiegészítése.

A 10-11. §-hoz

Az Atv. 6. §-át érintő és azt követően 6/A-6/C. §-sal kiegészítő rendelkezések az OAH kormánytisztviselőinek felkészítését célozzák az elkövetkező évtizedekben megnövekedő feladatokra. A versenyszférával versenyképes fizetések (illetmények) meghatározásával lehetővé válik a legjobb szaktudással bíró szakemberek OAH állományába való felvétele, képzése. A szabályozás ezért a Gazdasági Versenyhivatal és a Magyar Energetikai és Közmű-szabályozási Hivatalhoz hasonló bérezést állapít meg.

A 12. §-hoz

A rendelkezés a megnövekedett feladatok költségvetési következményeihez igazodó bevételek felhasználásának korlátozását adja: az atomenergia-felügyeleti szerv bevételét kizárólag a működésének fedezetére használja fel, az más célra nem vonható el, a bírságból származó bevételek kivételével. Ebből is egyértelműen kitűnik: az OAH-t terhelő, döntően a feladatnövekedésből és a versenyképes bérezésre irányadó új szabályokból eredő többletkiadások nem az OAH-t, hanem a központi költségvetést terhelik.

A 13. §-hoz

Az Atv. 9. § (3) bekezdését érintő módosítás lehetővé teszi, hogy az engedélyezésre, hatósági ellenőrzésre és hatósági felügyeletre vonatkozó általános szabályok kiegészüljenek a radioaktív-hulladék tárolókra vonatkozó rendelkezésekkel.

A 14. §-hoz

A rendelkezés a megfelelő minőségirányítási rendszer követelményét kiterjeszti a radioaktívhulladék-tárolókkal kapcsolatos tevékenységeket végző intézményekre, szervezetekre, gazdálkodó szervezetekre. Külön kiemelendő: a minőségirányítási rendszer nem azonos minőségbiztosítási követelményekkel. A minőségirányítási rendszer jelenleg is megtalálható a 118/2011. (VII. 11.) Korm. rendelet 2. mellékletében, ez az ún. Nukleáris Biztonsági Szabályzat 2. kötete.

A 15. §-hoz

Az (1) bekezdésben szereplő módosítás az Atv. 11/A. § (1) bekezdését kiegészítve meghatározza a radioaktívhulladék-tárolókkal összefüggésben az ügyfél jogállását. E rendelkezés szerint ügyfél az engedélyesen kívül a hatásterületen lévő valamennyi ingatlan tulajdonosa és az, akinek az ingatlanra vonatkozó jogát az ingatlan-nyilvántartásba bejegyezték.

Meghatározásra kerül továbbá a hatályos Atv. 11/A. § új (2c) és (2d) bekezdésében a radioaktívhulladék-tárolók telephelyének vizsgálatára és értékelésére, a telepítésére, illetve létesítésére vonatkozó hatósági eljárásban a hatásterület terjedelme.

A 16. §-hoz

Az Atv. 12. §-át kiegészítő új (6) bekezdése nukleáris biztonsági szempontból - a szakmagyakorlási könnyítésekkel párhuzamosan, azokat kiegészítve - a nukleáris létesítmény létesítési eljárásában a szabványhasználatot kötelezővé teszi. Hangsúlyozandó, hogy ez nem azonos meghatározott szabvány kötelezővé tételével, a szabványok közötti választás továbbra is önkéntes maradhat.

Az új (7) bekezdés eljárási szempontból rendhagyó módon lehetővé teszi, hogy a nukleáris létesítmény létesítési engedélyezési eljárása és az atomfelügyeleti szerv által lefolytatott építési engedélyezési eljárás - külön jogszabály szerint - egyidejűleg is lefolytatható legyen. A hosszú gyártási idejű berendezések (nukleáris rendszerek és rendszerelemek) gyártására irányuló engedélykérelem - az engedélyes döntésétől függően - a külön jogszabályban meghatározott feltételek fennállása esetén a létesítési engedélyezési eljárás alatt is benyújtható, azonban az ebből eredő minden kockázat, a legyártott termék felhasználásra alkalmassága az engedélyest terheli. A hosszú gyártási idejű berendezés fogalmát szintén rendelet fogja meghatározni.

A törvény rögzíti az atomenergia-felügyeleti szerv azon eljárásának ügyintézési határidejét, amely kifejezetten a beruházással kapcsolatos eljárásokra vonatkozik. Újítása a törvénynek, hogy az eljárási határidő ahhoz igazodik, hogy az arra jogosult benyújtott-e a törvény 17. § (8) bekezdése szerinti ún. előzetes biztonsági tájékoztatót. Ha igen, akkor a létesítési engedély ügyintézési határideje tizenkét hónap, ha nem, akkor tizennyolc hónap. Mindkét esetben a meghosszabbítás mindössze három hónappal lehetséges.

Az Atv. 12. § új (10) bekezdése nem hordoz új normatartalmat: pusztán egyértelműsítő jelleggel rögzíti, hogy minden későbbi eljárásban ki az ügyfél, azaz csak a Paks II. Zrt. a kérelmező.

A 17. §-hoz

Az Atv. 13. §-át érintő módosítások a beruházás szakértőit kívánják méltó szerepbe helyezni. Az (1) bekezdésben foglaltak olyan összeférhetetlenségi, függetlenségi szabályt teremtenek, amelyek a jogalkalmazás számára jelenleg is egyértelműek, de kimondásuk részben a beruházás miatt, részben uniós jogi vonatkozások miatt váltak szükségessé.

Az Atv. új 13. § (3) bekezdése pedig kifejezetten megkülönbözteti a beruházással összefüggő engedélyezési eljárás szakértő-szereplőit a többi eljárás szakértőitől, az új blokkok létesítésére irányuló engedélyezési eljárásban ugyanis hivatalból köteles független szakértőt bevonni a hatóság, annak igénybevétele tehát nem előfeltétele az engedélyezési eljárás megindításának a kérelmező részéről.

Új igazságügyi szakterület jönne létre, az ún. atomenergia-szakértő. Az igazságügyi szakértői törvényben már biztosított lehetőséggel élve a Kormány rendeletben fogja meghatározni azt a szervezetet, amely az atomenergia-felügyeleti szerv (OAH) eljárásaiban, valamint az esetlegesen ezzel összefüggésben indult bírósági eljárások során igazságügyi szakértőként kizárólagosan járhat el.

A 18. §-hoz

A törvény célja az Atv. radioaktívhulladék-tárolókra vonatkozó szabályainak módosítása, kiegészítése. A radioaktívhulladék-tárolókkal összefüggésben az Atv. számos helyen módosítására kerül: pl. egyes fogalmak tisztázása, új definíciók bevezetése, az engedélyes felelősségére vonatkozó rendelkezések módosítása a radioaktívhulladék-tárolóra és radioaktív hulladék átmeneti tárolójára vonatkozóan, a felügyeleti díjra vonatkozó kiegészítő szabályok megalkotása, a felhatalmazó rendelkezésekkel kapcsolatos módosítások stb. A törvény 18. §-a is döntően e cél érdekében tartalmaz pontosító jellegű módosításokat. A soron kívüli eljárás előírása a bíróság számára kifejezetten az OAH határozatainak felülvizsgálatával kapcsolatos jogviták elbírálásának meggyorsítását szolgálja.

A hatályos sugárvédelmi, sugáregészségügyi szabályok alapján minden esetben egyenként kell engedélyeztetni például a radioaktív anyagot felhasználó nem nukleáris létesítmény, berendezés létesítését, üzembe helyezését, üzemeltetését, átalakítását, karbantartását, az üzemeltetés megszüntetését, stb. Ez azt a terhet rója például egy röntgengéppel is felszerelt fogorvosi rendelő tulajdonosára, hogy ezeket az engedélyeket egyenként beszerezze. A módosítás lehetővé teszi a hatóság számára egységes engedélyek vagy típusengedélyek kiadását annak érdekében, hogy az engedélyezési eljárások adminisztratív terhét mind a kérelmező, mind a hatóság oldalán megszüntesse.

Az Atv. 14. §-ának új (5a) bekezdéssel való kiegészítése révén a radioaktívhulladék-tárolókkal összefüggésben is meghatározásra kerül az engedélyesi felelősség terjedelme, amely a már megszerzett engedélyek hatályának megszűnése esetén is fennáll. A nukleáris biztonság szempontjából fontos, hogy az engedélyes felelőssége a tevékenység megszerzéséhez szükséges engedély lejártát követően is fennálljon.

A 19. §-hoz

E perjogi szabályok az Ngtv. azon rendelkezéseinek „átemelése”, amelyek eljárásjogi szabályokként értelmezhetők és megvalósíthatók az Atv. hatálya alá tartozó eljárásokban, illetve kifejezetten a Beruházással összefüggő eljárásokban is. A kötelező jogi képviselettel, a perbehívással, keresetváltoztatással, szüneteléssel, tárgyalás tartásával kapcsolatos rendelkezések mind a beruházással összefüggésben esetlegesen felmerülő jogviták gyors elbírálását szolgálják.

A 20. §-hoz

A törvény egyik legjelentősebb módosításai az engedélyezési eljárással kapcsolatosak. Az Atv. 17. §-ának módosításai több irányúak:

A módosított 17. § (1) bekezdés az atomenergia-felügyeleti szerv alaptevékenységét, alapvető feladatait rögzíti. A 17. § új (2) bekezdése az OAH hatásköreinek pontosítását, kibővítését adja, az atomenergia-felügyeleti szerv alapvető feladatai kiegészítésére elsősorban a sugárvédelemmel kapcsolatos hatáskör megjelenítése miatt van szükség.

Az Atv. 17. §-ának új (2a) bekezdése alkalmazási szabályként rögzíti, hogy a nukleáris létesítmény, valamint a radioaktívhulladék-tároló telephelyének vizsgálatához és értékeléséhez szükséges földtani kutatás célját szolgáló kutatólétesítményekkel kapcsolatos engedélyezési eljárásokra a bányászatról szóló törvényt és annak végrehajtására kiadott kormányrendeletet kell alkalmazni. Az új (2b) bekezdés szintén egyfelől igen fontos hatásköri, másfelől értelmező szabály: egyértelművé teszi, hogy a nukleáris létesítménnyel és a radioaktívhulladék-tárolóval összefüggő, kormányrendeletben meghatározott építési engedélyezési eljárásokban építésügyi hatóságként az atomenergia-felügyeleti szerv jár el, de azt is leszögezi, hogy eljárására az épített környezet alakításáról és védelméről szóló 1997. évi LXXVIII. törvény rendelkezéseit az e törvényben foglalt eltérésekkel kell alkalmazni.

Az Atv. 17. § (3) bekezdését érintő módosítás szintén a szakértők, szakértői intézetek igénybevételének alapvető szabályait rögzíti, kimondva azt, hogy a tervezett, hatósági engedélyköteles tevékenység és az arra irányuló engedély iránti kérelem megalapozásának értékelésére, a műszaki, nukleáris biztonsági, sugárvédelmi, védettségi és biztosítéki követelmények teljesülésének, továbbá a hatósági engedélyek feltételeinek vizsgálatára az OAH - szakértői közreműködés érdekében - más intézményt is igénybe vehet. Az atomenergia-felügyeleti szerv a leggyakrabban igénybe vett intézetekkel, intézményekkel együttműködési megállapodást köt. Ez utóbbi tehát nem pusztán lehetőség, hanem köteles erre a hatóság.

Az Atv. 17. § (7) bekezdését érintő módosítás alapvetően a hatáskörök bővítésével összefüggő technikai módosítást tartalmaz.

Az Atv. 17. §-ának új (8) bekezdése megteremti annak lehetőségét, hogy a létesítési engedélyezési eljárás megindítását megelőzően az OAH számára benyújtható legyen a biztonsági követelményeknek való megfelelésről egy előzetes tájékoztatás, az ún. előzetes biztonsági tájékoztatás, amely a későbbi biztonsági engedélyezési eljárás alapját képezi, de jelentősen megkönnyítheti a hatóság munkáját.

Az Atv. 17. §-ának új (9)-(11) bekezdései adatnyilvánossági kérdéseket taglalnak.

Az Atv. szerinti engedélyezési eljárás egyik alapvető kérdése, hogy mely információk, adatok nyilvánosak. A tervezet a lehetséges alkotmányos kereteken belül kíván megoldást adni a gyakorlatban ezzel összefüggésben felmerült kérdésekre. Több ország hatósági engedélyezési rendszerét is megvizsgálva az volt látható, hogy a nyilvánosság biztosítása, a civil szervezetek bevonása (transzparencia) e modellekben sem minden korlát nélkül ugyan, de biztosított. A korlátozás ott is a magyar jogi szabályozásban is ismert korlátokra épül, amelyeket az információs önrendelkezési jogról és az információszabadságról szóló 2011. évi CXII. törvény is ismer és elismer (nemzetbiztonsági érdek, külügyi érdek, szellemi tulajdonhoz való jog, az üzleti titok védelme stb.).

Kiemelt nemzetbiztonsági vagy honvédelmi érdek fűződik ahhoz, hogy az engedélyezési eljárás során a hatóság tudomására jutott, az építménnyel, beruházással kapcsolatban felmerült információk, műszaki és egyéb adatok ne kerüljenek nyilvánosságra. A védendő érték legfőképpen a nukleáris létesítmény és ezúton Magyarország és lakosságának biztonsága, de el kell kerülni mindazt a helyzetet, amely kifejezetten sértheti vagy veszélyeztetheti a közbiztonságot, Magyarország külügyi tevékenységét, külügyi kapcsolatait, nemzetközi szervezetekkel való kapcsolatait, vagy az adat nyilvánosságra hozatala szellemi tulajdonhoz való jogot sért, vagy ha az adat nyilvánosságra hozatala a hatásterületet érintően a környezet védelmi szintjének csökkenésével járna. A nyilvánosságra hozatal megtagadható továbbá abban az esetben is, ha az bírósági, illetve más hatósági eljárás lefolytatását veszélyezteti, kivéve, ha az eljáró bíróság, hatóság engedélyezi az adat nyilvánosságra hozatalát. E megfogalmazás kétségkívül korlátozza a közérdekű vagy a közérdekből nyilvános adatok körét, viszont az Egyezmény 18. cikkével teljes összhangot teremtve biztosítja Magyarország nemzetközi szerződés teljesítéséből fakadó kötelezettségei és az Alaptörvényből fakadó követelmények egyensúlyát. Az állami szervek tevékenysége felett gyakorolható ún. „nyilvánosságkontroll” igen szűk körben korlátozható. A tervezet ezt a szűk kört kívánja megvonni.

Szükséges továbbá egyes adatoknak üzleti titokká minősítése annak érdekében, hogy a titokbirtokos számára a nyilvánosságra hozatal ne járjon jogsérelemmel, jogos érdekének sérelmével. A titokbirtokos beruházót jogi személyként ugyanúgy megilletik az alapjogok, mint a természetes személyeket, így megilleti a magántitokként funkcionáló üzleti titok védelme is. Tekintettel arra, hogy az üzleti titok megismerésében elsődlegesen az adott piac - jelen esetben az atomenergia piac - más szereplői érdekeltek, ezért a hozzáférést elsődlegesen a nyilvánosság számára indokolt kizárni. Nem indokolt azonban az engedélyezési, ellenőrzési eljárásban résztvevő, illetve a felügyeletet ellátó hatóságok számára kizárni az üzleti titok megismerésének jogát azzal, hogy a jogalkotónak természetesen ezt garanciákkal szükséges körülbástyáznia.

A 21. §-hoz

A törvény 21. §-ában szereplő módosításokra alapvetően a sugárvédelmi feladatokkal összefüggésben van szükség.

Az Atv. módosított 18. §-a a radioaktív anyagok, valamint az ionizáló sugárzást létrehozó létesítmények, berendezések tulajdonjogának átruházásának korlátját adja meg, a biztonsági szempontok elsőbbrendűsége alapján. A hatósági jóváhagyás korlátját képezik meghatározott bűncselekmények, ha a tulajdont szerző természetes személyt, illetve a Polgári Törvénykönyv szerinti gazdálkodó szervezet képviseleti joggal rendelkező valamely tagját a bíróság szándékos bűncselekmény elkövetése miatt vagy az 1978. évi IV. törvény (továbbiakban régi Btk.) 259. § (4) bekezdésében, a 260. § (6) bekezdésében, a 264. § (4) bekezdésében, a 264/C. § (4) bekezdésében, a 280. § (3) bekezdésében, a 281. § (4) bekezdésében és a 281/A. § (3) bekezdésében meghatározott bűncselekmény, valamint a 2012. évi I. törvény (továbbiakban új Btk.) 322. § (5) bekezdésében, a 323. § (5) bekezdésében, 250. § (4) bekezdésében, 326. § (7) bekezdésében, 241. § (2) bekezdésében, 242. § (3) bekezdésében és 243. § (3) bekezdésében és 248. § (3) bekezdésében meghatározott bűncselekmény miatt jogerősen elítélte, és a büntetett előélethez fűződő hátrányos jogkövetkezmények alól még nem mentesült, vagy ha nem felel meg jogszabályban meghatározott egyéb követelményeknek, akkor az ionizáló sugárzást létrehozó létesítmények, berendezések tulajdonjogának átruházására irányuló szerződés nem hagyható jóvá.

A módosított 18/A. § a tulajdont szerző természetes személyt, illetve a gazdálkodó szervezet képviseleti joggal rendelkező tagjait terhelő igazolási, hatósági ellenőrzési, illetve adatkezelési szabályokat tartalmazzák.

A törvény új 18/B. § és 18/C. §-sal egészíti ki az Atv.-t. A 18/B. § hatásköri összeütközésre ír elő kisegítő szabályt oly módon, hogy ha hatásköri összeütközés merül fel az atomenergia-felügyeleti szerv és más engedélyezésre vagy ellenőrzésre jogosult hatóság között, akkor e jogvita eldöntéséig az atomenergia-felügyeleti szerv jogosult és köteles eljárni. A hatásköri vita egyeztetésének, valamint az eljáró hatóság kijelölésének időtartama az ügyintézési határidőbe beszámít.

Az atomenergia-felügyeleti szerv eljárásaiért eddig illetéket kellett fizetni, amelynek összege az illetékekről szóló törvény általános szabályai szerint alakult. A sugárvédelmi feladatok ellátásáért - amíg azokat a Sugáregészségügyi Decentrumok, illetve az ÁNTSZ OTH végezte, igazgatási szolgáltatási díjat kellett fizetni. Ez a jövőben sem mellőzhető. Tekintettel az OAH által a jövőben ellátandó rendkívül nagy jelentőségű, sokrétű és speciális szakértelmet igénylő, sokasodó feladataira, a jövőben lehetőség lesz más feladatok esetén is igazgatási szolgáltatási díj kivetésére, a kapcsolódó díjrendeletek szabályai szerint, a 18/C. § megalkotása ezt a cél szolgálja.

A 22. §-hoz

A módosítás új alcímmel egészíti ki az Atv.-t annak érdekében, hogy a jelenleg a mérnök kamarát terhelő, a nukleáris létesítmények építésével, tervezésével kapcsolatos. szakmagyakorlással összefüggő nyilvántartásba vételi tevékenységet, szakmagyakorlásra alkalmasságot az atomenergia-felügyeleti szervhez telepítse. Az alkalmasság igazolására az engedélyes kérelme alapján kerülne sor. Az új 18/D. § rögzíti, hogy a szakmagyakorlásra alkalmasság abban az esetben állapítható meg, ha képzettsége, szakképzettsége, továbbá nemzetközi tudományos elismertsége alapján alapos okkal feltételezhető, hogy a szakmagyakorlásra alkalmas. A szakmagyakorlás igazolásának, valamint a nyilvántartásba vétel részletes szabályait kormányrendelet állapítja meg. Az adatkezelési szabályok a speciális szakterülethez igazodnak.

A 23. §-hoz

Az Atv. 19. § (4) bekezdését érintő módosítással az üzemeltetési engedély esetén is egyértelművé válik, hogy az év közben kiadott engedély esetén mikorra tehető a fizetési kötelezettség kezdete.

A cél az új blokkok létesítésének hatósági felügyeletéhez szükséges pénzügyi források felmerülési idejük szerinti biztosítása. Az új (4a) bekezdés a radioaktívhulladék-tároló esetében az engedélyes felügyeleti díjfizetési kötelezettségének kimondását tartalmazza, kötelezővé teszi a felügyeleti díj fizetését az engedélyest terhelően, a (4b) bekezdés a felügyeleti díj mértékét határozza meg, a (4c) és (4d) bekezdések a felügyeleti díj megfizetésére vonatkozó legfontosabb garanciális szabályokat tartalmazzák, a fizetési kötelezettség pontos kezdetét meghatározva.

A 24. §-hoz

Az Atv. 20. §-át érintő feladatkör-módosítás elsősorban a jelenleg összemosódó, sugárvédelmi és sugáregészségügyi feladatok szétválasztását azzal teszi teljessé, hogy a sugárvédelmi hatósági feladatok átvételével összhangban adja meg az egészségügyért felelős miniszter feladatkörébe tartozó feladatokat.

A 25. §-hoz

Az Atv. 45. § (3) bekezdését érintő módosítás a nukleáris létesítménnyel összefüggő jelentési kötelezettséget kibővíti és pontosítja: a jelentési kötelezettség a jövőben kiterjedne a radioaktívhulladék-tárolókkal összefüggő rendkívüli eseményre is. A § előírja, hogy a rendkívüli események megelőzésére és a következményeik elhárítására tett intézkedések körében a jelentési kötelezettséget a radioaktívhulladék-tárolók esetében az is az atomenergia-felügyeleti szerv határozza meg.

A 26. §-hoz

Az Atv. 48. § (1) bekezdéssel összefüggésben a jogalkalmazóban felmerült értelmezési nehézségek okán vált szükségessé e § alkalmazásában az engedélyesnek minősülő személy pontosabb meghatározása. Az értelmezés során az atomkárokért való polgári jogi felelősségről Bécsben 1963. május 21-én kelt nemzetközi egyezmény kihirdetéséről szóló 24/1990. (II. 7.) MT rendelet „felelős” fogalmát kellett összhangba hozni a nukleáris létesítmények nukleáris biztonsági közösségi keretrendszerének létrehozásáról szóló 2009/71/Euratom irányelv módosításáról szóló, a Tanács 2014. július 8-i 2014/87/EURATOM irányelv „felelős” fogalmával.

A 27. §-hoz

Az Atv. 66/A. §-át kiegészítő új (4) bekezdés átmeneti rendelkezés a törvény hatálybalépésekor jogerős üzemeltetési engedéllyel már rendelkező radioaktívhulladék-tárolók engedélyese által fizetendő felügyeleti díj fizetésének kezdő időpontjára vonatkozóan.

A 28. §-hoz

A § a részletszabályok megalkotásához szükséges felhatalmazó rendelkezéseket tartalmazza a Kormány, az atomenergia-felügyeleti szervet felügyelő miniszter és az egészségügyért felelős miniszter részére.

Az (1) bekezdésben szereplő módosítás az Atv. 67. § dg) pontjának kibővítése annak érdekében, hogy a jövőben a Kormány rendeletben szabályozhassa a nukleáris létesítményekkel összefüggő építmények körét, a nukleáris létesítményekkel, valamint a nukleáris létesítményekkel összefüggő építményekkel kapcsolatos építésügyi hatósági engedélyezési eljárások lefolytatásának részletes szabályait, a műszaki dokumentáció részletes tartalmi követelményeit, az építésfelügyeleti ellenőrzés építéshatósági eljárásának és ellenőrzésének rendjét, továbbá építészeti és épületgépészeti nukleáris biztonsági követelményeit. A (2) bekezdés a sugáregészségügyi feladatkörök és hatósági rendszer átalakításával kapcsolatos felhatalmazó rendelkezést tartalmazza, részben a korábbi, az egészségügyért felelős minisztert megillető feladatkörök átemelésével, részben a paksi bővítés kapcsán felmerülő új feladatokkal összefüggésben, továbbá a jogalkalmazás során felmerült hiányosságokat kezeli. Az új w) ponttal a Kormány felhatalmazást kap arra, hogy a radioaktívhulladék-tárolók biztonsági követelményeit és az ezzel összefüggő hatósági követelmények részletes szabályait rendeletben határozza meg.

A 29. §-hoz

Az Atv.-nek az egyes energetikai tárgyú törvények módosításáról szóló 2013. évi CCXXVII. törvény 8. §-ával megállapított 67. § v) pontját érintő, alapvetően kodifikációs jellegű pontosítás, az új vc)-ve) pontban foglalt felhatalmazó rendelkezések kifejezetten a paksi bővítéshez kapcsolódó engedélyezési eljárásokat érintően adnak lehetőséget a részletes szabályok megalkotására.

A 30. §-hoz

Szövegcserés, nem érdemi módosítások.

A 31. §-hoz

Hatályvesztő rendelkezések.

A 32. §-hoz

Az egészségügyről szóló 1997. évi CLIV. törvény 51. §-át érintő módosításokra, illetve az új 51/A. § beillesztésére a sugáregészségüggyel kapcsolatos feladat- és hatáskörök átstrukturálása érdekében van szükség. Az Eütv. jelenleg összemossa az (atomenergia alkalmazásával járó) ionizáló sugárzásokkal, valamint a nem ionizáló (pl. fény, kis és nagyfrekvenciás elektromágneses) sugárzásokkal kapcsolatosan a sugáregészségügy feladatait. A § tisztázza a kérdést.

A bevezetett módosítások eredményeként a sugáregészségügy és így az egészségügyi hatósági szervek feladata maradna az ionizáló sugárzás társadalom számára elfogadható kockázattal járó alkalmazása érdekében:

a) a sugárzás és az élő anyag kölcsönhatásának tanulmányozása,

b) az emberre gyakorolt sugárhatás vizsgálata és a káros hatások következményeinek enyhítése, megfigyelése orvostudományi kutatási, klinikai és epidemiológiai módszerekkel; továbbá

c) az ionizáló sugárzás orvosi alkalmazási módszereinek és eszközeinek kidolgozása, alkalmazása.

A módosított 51. § (2) és (3) bekezdései részben a jogalkalmazás számára állapítanak meg irányt, részben a normacímzettek részére írják elő a mesterséges forrásokból származó együttes sugárterhelés dózishatárérték kapcsán irányadó mértéket.

A sugáregészségügy további feladata a nem-ionizáló sugárzás társadalom számára elfogadható kockázattal járó alkalmazása érdekében:

a) az emberi sugárterhelés forrásainak megismerése, mértékének felmérése és alakulásának nyomon követése,

b) a sugárzás tulajdonságainak és az élő anyaggal való kölcsönhatásának tanulmányozása,

c) az emberre gyakorolt sugárhatás vizsgálata megfigyeléses orvostudományi kutatási, klinikai és epidemiológiai módszerekkel,

d) a sugárzás ártalmas hatásai elleni védekezés szabályainak, hatékony és gazdaságos eszközeinek és módszereinek a kidolgozása,

e) a sugáregészségügyi szempontból biztonságos munka- és életfeltételek kialakításához és fenntartásához szükséges intézkedések meghozatala, és végrehajtásuk ellenőrzése.

A 33. §-hoz

A nemzeti vagyonról szóló 2011. évi CXCVI. törvény módosítása nem tartozik szorosan a Paksi Atomerőmű bővítéséhez, ám annál lényegesebb üzenetet kíván továbbítani a jogalkalmazók felé: a 17. § (3) bekezdésének módosításával és az ahhoz kapcsolódó átmeneti rendelkezéssel egyértelműsíti azt a jelenleg is irányadó nemzetközi jogi értelmezést, mely szerint valamely nemzetközi szerződés szükségszerűen lex specialisként viselkedik. A joggyakorlat ezidáig is ekként tekintett e rendelkezésre, így e rendelkezés nem bír új normatartalommal, nem jelent visszamenőleges jogalkotást.

A 34. §-hoz

Az építmények tervezésével és kivitelezésével kapcsolatos egyes viták rendezésében közreműködő szervezetről, és egyes törvényeknek az építésügyi lánctartozások megakadályozásával, valamint a késedelmes fizetésekkel összefüggő módosításáról szóló 2013. évi XXXIV. törvény hatályának (a paksi bővítéssel összefüggő építési beruházásokra való alkalmazásának) kizárására a beruházás nemzetközi jellegére tekintettel van szükség, ekként kizárt lesz e beruházással összefüggésben a Teljesítésigazolási Szakértői Szerv eljárása.

A 35. §-hoz

A választottbíráskodásról szóló 1994. évi LXXI. törvény 4. §-át érintő módosítás rögzíti, hogy a nemzetközi gyakorlattal összhangban mely peres ügyekben nincs helye választottbíróság kikötésének. E rendelkezés szorosan kapcsolódik a nemzeti vagyonról szóló 2011. évi CXCVI. törvényt érintő módosításhoz.