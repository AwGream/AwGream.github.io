2009. évi LXXXVIII. törvény indokolása

a nemzetközi polgári repülésről szóló, Chicagóban, az 1944. évi december hó 7. napján aláírt Egyezmény Függelékei módosításának kihirdetéséről

Általános indokolás

A nemzetközi polgári repülésről szóló egyezményt (a továbbiakban: Chicagói Egyezmény) 1944. december 7-én írták alá Chicagóban, amelyhez Magyarország 1969-ben csatlakozott. A Chicagói Egyezményt és az annak módosításáról szóló jegyzőkönyveket az 1971. évi 25. törvényerejű rendelet hirdette ki Magyarországon.

A légiközlekedésről szóló 1995. évi XCVII. törvény 75. §-ának (4) bekezdése az 1971. évi 25. törvényerejű rendelet 3. §-ába új (3) bekezdést iktatott be, amely szerint „a jegyzőkönyveket és a függelékeket a közlekedési, hírközlési és vízügyi miniszter rendelettel hirdeti ki.” A törvény végrehajtásaként jelent meg a nemzetközi polgári repülésről Chicagóban, az 1944. évi december hó 7. napján aláírt Egyezmény függelékeinek kihirdetéséről szóló 20/1997. (X. 21.) KHVM rendelet, amely azonban csak a Függelékek felsorolását tartalmazza. A 20/1997. (X. 21.) KHVM rendelet 1. §-ának (2) bekezdése szerint a Függelékek a Közlekedési, Hírközlési és Vízügyi Értesítőben jelennek meg. A Függelékek közzétételére azonban nem került sor.

A nemzetközi szerződésekkel kapcsolatos eljárásról szóló 2005. évi L. törvény 9. §-a szerint törvényben kell kihirdetni a nemzetközi szerződést, ha annak elismerésére az Országgyűlés adott felhatalmazást. Jelen esetben a Chicagói Egyezményt törvényerejű rendelet hirdette ki, a Függelékek kihirdetésére törvény adott felhatalmazást. A 2005. évi L. törvény 10. §-ának (6) bekezdése szerint a kihirdető jogszabály a Kormány számára a nemzetközi szerződésekhez fűzött fenntartások, kifogások és nyilatkozatok közzétételére adhat felhatalmazást, azonban a Függelékek esetében nem ilyen nyilatkozatokról van szó.

Az Alkotmánybíróság 30/2005. (VII. 14.) AB határozatában (a továbbiakban: AB Határozat) megállapította, hogy alkotmányellenes helyzet jött létre annak következtében, hogy az Országgyűlés elmulasztotta az 1971. évi 25. törvényerejű rendelettel kihirdetett Chicagói Egyezmény Függelékeinek kihirdetését. Ezért az Alkotmánybíróság felhívta az Országgyűlés figyelmét, hogy a Függelékek kihirdetésével kapcsolatos jogalkotói feladatának 2005. december 31-éig tegyen eleget. Az AB Határozatban foglaltaknak megfelelően a Függelékek törvénnyel történő kihirdetését illető szakmai előkészítés megkezdődött, azonban tekintettel a Függelékek rendkívül nagy terjedelmére, a szakmai lektorálás nem készülhetett el az adott határidőre. A nemzetközi polgári repülésről Chicagóban, az 1944. évi december hó 7. napján aláírt Egyezmény Függelékeinek kihirdetéséről a 2007. évi XLVI. törvény rendelkezik.

Figyelemmel arra, hogy az Egyezmény mintegy 7000 oldal terjedelmű Függelékei igen gyakran változnak, ezért olyan szakmai döntés született, hogy a módosítások kihirdetése 1,5-2 évente történjen meg. Jelen módosítások a Chicagói Egyezmény 18 Függelékéből tizenkettőt érintenek (személyi alkalmasság, légijármű üzemeltetés, repterek, légijármű alkalmazás, légiforgalmi szolgálatok, légijármű balesetek kivizsgálása stb.).

A törvény célja a Chicagói Egyezmény 2007. évi XLVI. törvénnyel kihirdetett Függelékei módosításainak törvénnyel történő kihirdetése.

Részletes indokolás

Az 1. §-hoz

A nemzetközi polgári repülésről szóló, Chicagóban, az 1944. évi december hó 7. napján aláírt Egyezmény Függelékeinek kihirdetéséről szóló 2007. évi XLVI. törvény a Chicagói Egyezmény 18 Függelékének hiteles angol nyelvű szövegét, illetve annak hivatalos magyar nyelvű fordítását tartalmazza. Jelen módosítások a Függelékekből a következőket érintik:

1. Személyi alkalmasság

2. Repülési szabályok

3. A nemzetközi légiközlekedés meteorológiai szolgálata

4. Légiforgalmi térképek

6/I. A légijármű üzemeltetése: Nemzetközi kereskedelmi légiszállítás - Repülőgépek

6/II. A légijármű üzemeltetése: Általános célú nemzetközi repülés - Repülőgépek

6/III. A légijármű üzemeltetése: Nemzetközi üzemeltetés - Helikopterek

9. Egyszerűsítések

10/I. Légiforgalmi távközlés: Rádiónavigációs segédeszközök

10/II. Légiforgalmi távközlés: Összeköttetési eljárások

10/III. Légiforgalmi távközlés:

I. rész: Digitális adatrögzítő eljárások

II. rész: Hang távközlő rendszerek

10/IV. Légiforgalmi távközlés: Ellenőrző radar és összeütközést elhárító rendszerek

10/V. Légiforgalmi távközlés: Légiforgalmi rádió frekvencia spektrum használata

11. Légiforgalmi szolgálatok

12. Kutatás és mentés

13. Légijármű balesetek és események kivizsgálása

15. Légiforgalmi tájékoztató szolgálatok

18. Veszélyes áruk biztonságos légiszállítása

A 2. §-hoz

A paragrafus a Chicagói Egyezmény 1., 2., 3., 4., 6/I., 6/II., 6/III., 9., 10/I., 10/II, 10/III., 10/IV., 10/V., 11., 12., 13., 15. és 18. Függelékei módosításainak hiteles angol nyelvű szövegét, és annak hivatalos magyar nyelvű fordítását tartalmazza. Tekintettel a Függelékek módosításainak nagy terjedelmére (mintegy 1300 oldal), azok csak elektronikusan találhatók meg.

A 3. §-hoz

A paragrafus első bekezdése a törvény hatálybalépéséről rendelkezik, a második bekezdés pedig a törvény végrehajtásáért felelős minisztert nevezi meg. A harmadik bekezdés hatályon kívül helyezi a nemzetközi polgári repülésről Chicagóban, az 1944. évi december hó 7. napján aláírt Egyezmény Függelékeinek kihirdetéséről szóló 2007. évi XLVI. törvény mellékleteként kihirdetett 3., 6/III., 10/III., 10/IV. Függeléket, tekintettel arra, hogy az ICAO egységes szerkezetben közzétette ezen Függelékeket.