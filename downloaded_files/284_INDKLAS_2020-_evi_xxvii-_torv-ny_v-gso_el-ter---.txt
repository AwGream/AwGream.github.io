2020. évi XXVII. törvény végső előterjesztői indokolása

az országgyűlési képviselőcsoport által nyújtható támogatásról

-----STARTING---POINT---ALTALANOS--- 

A tavalyi évben Kínából indult COVID-19 fertőzés mára világjárvánnyá változott, s az európai kontinens valamennyi országát, köztük hazánkat is súlyosan érinti. Az orvostudomány jelenlegi állása szerint a járvánnyal szemben globális megoldás nem ismert, ezért a koronavírus elleni küzdelem során minden ország maga dolgozza ki védekezési stratégiáját. Magyarország Kormánya 2020. március 11-ei hatállyal a magyar állampolgárok egészségének és életének megóvása érdekében Magyarország egész területére különleges jogrendet, veszélyhelyzetet hirdetett ki. Az Országgyűlés által 2020. március 30-án elfogadott, a koronavírus elleni védekezésről szóló 2020. évi XII. törvény a veszélyhelyzetre tekintettel hozott kormányrendeletek hatályát határozott időre, a veszélyhelyzet megszűnéséig meghosszabbította, és felhatalmazta a Kormányt, hogy a veszélyhelyzetben az állampolgárok élet-, egészség-, személyi-, vagyon- és jogbiztonságának, valamint a nemzetgazdaság stabilitásának garantálása érdekében rendeletével egyes törvények alkalmazását felfüggeszthesse, törvényi rendelkezésektől eltérhessen, és egyéb rendkívüli intézkedéseket hozhasson.

A fenti felhatalmazás alapján Magyarország 2020. évi központi költségvetésének a veszélyhelyzettel összefüggő eltérő szabályairól szóló 92/2020. (IV. 6.) Korm. rendelet úgy rendelkezett, hogy a Kormány a Magyarország 2020. évi központi költségvetéséről szóló 2019. évi LXXI. törvény azon rendelkezésétől eltér, mely szerint az Országgyűlés magának tartja fenn a jogot, hogy a pártok támogatása cím előirányzatát év közben megváltoztassa és a pártok támogatása címen szereplő előirányzatokról egységesen az eredeti előirányzatok 50%-át átcsoportosította a Járvány Elleni Védekezési Alap javára. Noha a Kormány tájékoztatása szerint a védekezésnek nem voltak és nem is lesznek pénzügyi korlátai, a keret felülről nyitott, fontos, hogy a pártok is kivegyék a részüket a járvány elleni védekezésből, a közös teherviselésből.

Közös célunk, hogy a COVID-19 fertőzés elterjedését akadályozzuk és lassítsuk, támogassuk a fertőzés elleni küzdelmet és megóvjuk az emberi egészséget, és végül, de nem utolsó sorban enyhítsük az országot a világjárványból adódóan sújtó, negatív gazdasági hatásokat. A pártok is jellemzően aktív társadalmi szerepet vállalnak a koronavírus elleni védekezésben. Erre, valamint a 2020. évben a pártokat érintő elvonásra figyelemmel a Javaslat megteremti a lehetőséget, hogy az országgyűlési képviselőcsoportok a működési feltételeiket biztosító kereteik meghatározott részéről lemondhassanak, és azt az országos listán mandátumot szerzett pártjuk részére támogatás formájában felajánlhassák 2020. december 31-ig.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

A pártok működéséről és gazdálkodásáról szóló 1989. évi XXXIII. törvény tételesen felsorolja azokat a forrásokat, amelyekből a párt vagyona képződik. Ilyen források: a tagdíjak, az állami költségvetési támogatás, a különböző adományok, hozzájárulások, a magánszemélyek hagyatéka, illetőleg a párt gazdálkodó tevékenysége és az általa alapított vállalat és egyszemélyes korlátolt felelősségű társaság adózott nyeresége. A Javaslat ezt a felsorolást bővíti ki a párt országgyűlési képviselőcsoportja által az országgyűlési képviselőcsoport működési feltételeit biztosító költségvetési kiadási előirányzat terhére nyújtott támogatással.

A 2., 4. §-hoz

Mivel a pártokat érintő elvonás csak a 2020. évre vonatkozik, ezért a pártok támogatásának lehetőségét megteremtő rendelkezések 2021. január 1-jén hatályukat vesztik.

A 3. §-hoz

A Javaslat értelmében az Országgyűlésről szóló 2012. évi XXXVI. törvény úgy módosul, hogy a képviselőcsoport az országos listán mandátumot szerzett pártja részére támogatást adhat megtakarításai terhére.

A támogatás támogatási igény nélkül, egyedi döntés alapján, támogatói okirattal nyújtható. A támogatásról az országgyűlési képviselőcsoport vezetője dönt. A támogatást a kedvezményezett hitelintézetnél vezetett fizetési számlájára történő átutalással kell teljesíteni.

-----STARTING---POINT---VEGE---

Az 5. §-hoz

Hatályba léptető rendelkezés.

A 6. §-hoz

Sarkalatossági záradék.