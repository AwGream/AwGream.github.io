2019. évi X. törvény indokolása

a Magyarország Kormánya és a Szerb Köztársaság Kormánya között a közúti, a vasúti és a vízi határforgalom ellenőrzéséről szóló, Magyarország Kormánya és a Szerb Köztársaság Kormánya közötti Megállapodás módosításáról és kiegészítéséről szóló Egyezmény kihirdetéséről

-----STARTING---POINT---ALTALANOS---

Általános indokolás

A magyar-szerb határszakaszon létesíteni tervezett új határátkelőhelyek (Kübekháza - Rabe és Bácsszentgyörgy - Rastina) kialakításához, valamint a személyek határátlépésére irányadó szabályok uniós kódexéről (Schengeni határ-ellenőrzési kódex) szóló (EU) 2016/399 európai parlamenti és tanácsi rendelet által meghatározott előírásoknak történő megfelelés érdekében szükségessé vált a hazánkban a 2012. évi IV. törvénnyel kihirdetett, a Magyarország Kormánya és a Szerb Köztársaság Kormánya között a közúti, a vasúti és a vízi határforgalom ellenőrzéséről szóló Megállapodás (a továbbiakban: Megállapodás) módosítása.

A Megállapodást módosító Egyezmény megteremti a jogalapot két állandó határátkelőhely (Kübekháza-Rábe, Bácsszentgyörgy-Rastina) megnyitására a magyar-szerb határszakaszon, továbbá lehetőséget ad a határátkelőhelyek működési kereteinek (pl. nyitva tartás, súlykorlát) rugalmasabb megváltoztatására. Az Egyezmény megteremti a magyar-szerb határszakaszon a közös határátkelőhelyekre vonatkozó határforgalom-ellenőrzési szabályok összhangját az uniós jogban a Megállapodás hatálybalépése óta bekövetkezett változásokkal. Az Egyezmény aláírására (azaz szövegének végleges megállapítására) 2018. február 9-én, a Budapesten tartott magyar-szerb kormánycsúcs keretében került sor.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza az Egyezmény kötelező hatályának elismerésére adott országgyűlési felhatalmazást.

A 2-3. §-hoz

A nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik az Egyezmény kihirdetéséről, és tartalmazza az Egyezmény magyar és angol nyelvű hiteles szövegét.

Az Egyezmény célja, hogy módosítsa és kiegészítse a hazánkban a 2012. évi IV. törvénnyel kihirdetett, a Magyarország Kormánya és a Szerb Köztársaság Kormánya között a közúti, a vasúti és a vízi határforgalom ellenőrzéséről szóló Megállapodást, rugalmasabb és az uniós joggal összhangban álló rendelkezéseket hozva létre és jogalapot teremtve új határátkelőhelyek megnyitására.

A 4. §-hoz

A törvény - a 2-3. §-ok kivételével - a kihirdetését követő napon lép hatályba. A 2-3. § hatálybalépése az Egyezmény hatálybalépéséhez igazodik. Az Egyezmény „azon későbbi írásbeli értesítés kézhezvételének napját követő második hónap első napján lép hatályba, amelyben a Szerződő Felek diplomáciai úton értesítették egymást jelen Egyezmény hatálybalépéséhez szükséges belső feltételek teljesítéséről”.

Az 5-6. §-hoz

A törvény a határrendészetért felelős minisztert jelöli ki a végrehajtáshoz szükséges intézkedések megtételére, valamint a Megállapodás egységes szerkezetbe foglalt hiteles magyar és angol nyelvű szövegének az Egyezmény hatálybalépését követő haladéktalan kihirdetésére.