2005. évi LXXVIII. törvény indokolása

a Nemzeti Akkreditáló Testület szervezetéről, feladat- és hatásköréről, valamint eljárásáról

-----STARTING---POINT---ALTALANOS--- 

I. A hatályos szabályozás bemutatása

1993-ban az Országos Műszaki Fejlesztési Bizottságot irányító miniszter koordinációjával megkezdődött a Magyar Szabványügyi Hivatal korszerűsítése és az európai gyakorlatnak megfelelő hazai akkreditálási rendszer kialakítása. Erre az adott lehetőséget, hogy a Polgári Törvénykönyv 1993. évi XCII. törvénnyel történő módosítása ismét megteremtette a köztestület jogintézményét. A köztestületet az állam olyan feladatok megvalósítására létesíti, amelyeket nem célszerű a közigazgatás szervezetrendszerén belül ellátni, mert a szakképezettségük és hivatásuk által összekapcsolt személyek önkormányzati szervezetben e feladatokat hatékonyabban és eredményesebben képesek ellátni. Ezért látszott célszerűnek a szabványügyi és akkreditálási szervezetrendszereket olyan köztestületi önkormányzatokra bízni, amelyek a tagságukhoz, illetve a tagságuk által végzett tevékenységhez kapcsolódó közfeladatokat kizárólagos jogkörrel végzik.

A köztestületi forma választásának az volt a célja, hogy a különböző érdekcsoportok befolyásától mentes, össztársadalmi szempontokat kielégítő szervezet alakuljon meg. A kialakított rendszer figyelembe vette az európai és nemzetközi akkreditáló szervezetek dokumentumait, tapasztalatait.

A laboratóriumok, a tanúsító szervezetek és az ellenőrző szervezetek akkreditálásáról szóló 1995. évi XXIX. törvény (a továbbiakban: tv.) elsősorban az állam és a nemzeti akkreditáló szervezet kapcsolatait, a legfontosabb szervezeti kérdéseket és feladatokat rögzítette, egyebekben tág teret biztosított az önkormányzati autonómia érvényesülésének.

A tv. alapján az akkreditáló testület államigazgatási eljárás keretében vizsgálja, hogy valamely intézmény vagy szervezet rendelkezik-e a vizsgáló, kalibráló, tanúsító vagy ellenőrző tevékenységekhez az előírt feltételekkel.

A tv. szerint az akkreditálást a Nemzeti Akkreditáló Testület (a továbbiakban: Testület) végzi, amelynek tagjai hivatalból a minisztériumok, a Magyar Szabványügyi Testület, az Országos Mérésügyi Hivatal, az országos gazdasági kamarák, valamint ezen túlmenően az akkreditált státus fennállásának időtartamára az akkreditált szervezetek, továbbá érdek-képviseleti szervek, tudományos és műszaki egyesületek és a felsőoktatási intézmények.

A Testület legfőbb szerve a közgyűlés, amely - többek között - jóváhagyja az alapszabályt, megválasztja a tisztségviselőket, elfogadja az éves beszámolót.

A Testület alapszabálya rendelkezik a vizsgáló, kalibráló, tanúsító és ellenőrző szervek akkreditálására és annak ellenőrzésére, felfüggesztésére és visszavonására vonatkozó eljárási rendről, a benyújtott panaszok elbírálásának részletes eljárási szabályairól, megállapítja az akkreditálási eljárás során alkalmazott díjszabás módját, a Testület gazdálkodásának szabályait, valamint az akkreditálásba bevonandó minősítőkkel és szakértőkkel szemben támasztandó szakmai követelményeket, az összeférhetetlenségi szabályokat.

A Testületet két közgyűlés közötti időszakban az Akkreditálási Tanács irányítja, amelynek tagjai 40%-át a hivatalbóli tagok, 30%-át az akkreditált szervezetek, a fennmaradó 30%-át pedig az érdek-képviseleti szervek, tudományos és műszaki egyesületek, felsőoktatási intézmények adják.

A Tanács nevezi ki és menti fel a Testület ügyvezető igazgatóját, továbbá megállapítja a szervezet szolgáltatási díját.

Az akkreditálási tevékenység folytatása - minősítők és szakértők bevonásával - akkreditáló bizottságok irányításában történik.

A Testület tevékenysége felett a Kormány által kijelölt miniszter törvényességi felügyeletet gyakorol, ennek keretében ellenőrzi, hogy az alapszabály és a többi belső szabályzat megfelel-e a jogszabályoknak, továbbá hogy a Testület szerveinek határozatai nem sértik-e a jogszabályokat, az alapszabályt vagy a többi belső szabályzatot. Ha a törvényesség másképp nem állítható helyre, a miniszter bírósághoz fordulhat. A bíróság - jogsértés megállapítása esetén - a jogsértő határozatot megsemmisíti vagy a tevékenység jogsértő voltának megszüntetése érdekében felügyelőbiztost rendel ki.

II. A Gazdasági és Közlekedési Minisztériumhoz érkezett jelzések a nemzeti akkreditálási rendszerről

A Testület tevékenységével kapcsolatban az utóbbi években Gazdasági és Közlekedési Minisztériumhoz érkezett jelzések a következőkben foglalhatók össze:

A Testület alapszabályában rögzített eljárási rend nincs összhangban az államigazgatási eljárás általános szabályairól szóló 1957. évi IV. törvény (a továbbiakban: Áe.) rendelkezéseivel, a Testület nem veszi figyelembe maradéktalanul az Áe. előírásait (pl. a Testület nem tartja be a 30 napos ügyintézési határidőt; a minősítők és a szakértők nem minden esetben készítenek jegyzőkönyvet, csak szóbeli tájékoztatást adnak a minősítésről).

A Testület az eljárási szabályait nyilvánosan nem teszi közzé, így sérülnek az eljárás átláthatóságára és megismerhetőségére vonatkozó alapelvek.

A Testület a törvény rendelkezésével ellentétben nem határozza meg, illetve nem teszi közzé a minősítőkkel és szakértőkkel szemben támasztott követelményeket.

Nem hozzáférhetőek a Testület gazdálkodására vonatkozó rendelkezések, ezáltal a tagok nem tudnak betekinteni a Testület pénzügyeibe, gazdálkodásának jogszerűségébe. A tagok egy része úgy véli, hogy a Testületnek nincs áttekinthető, nyilvános díjszabása, szolgáltatásaira szerződést nem köt, és monopolhelyzetét kihasználva indokolatlanul magas nyereségre tesz szert.

Az összeférhetetlenségi szabályok bizonyos esetekben nem zárják ki az összeférhetetlenséget, ezeket ráadásul az alapszabály és nem a törvény állapítja meg.

Az akkreditálás nemzetközi elveit és gyakorlatát sértve, előfordul, hogy egy-egy minősítő az előre megállapított időponttól eltérő időben és egy személyben jár el.

A Testület az akkreditálást kezdeményező cégek számára esetenként tényleges ráfordításokat nem tartalmazó számlákat bocsát ki.

III. A törvényben szereplő új szabályozás lényege

A Testület közel 10 éves működésének tapasztalatai igazolták a köztestületi szervezeti forma létjogosultságát, amelyet a jövőben is célszerű fenntartani. Ennek megfelelően az önkormányzati elvnek és a szervezet függetlenségének továbbra is maradéktalanul érvényesülnie kell, ugyanakkor az eljárást érintő garanciális rendelkezéseket a törvényi szintre szükséges emelni. A tv. ugyanis indokolatlanul keretjellegű, amely abból következik, hogy a köztestületi szabályozásnak 1993-1995-ben nem voltak működési tapasztalatai és hagyományai. Így jelenleg az alapszabály és a Testület más szabályzatai rendelkeznek olyan kérdéskörökben, amelyek jogszabályi rendezést igényelnek. A hatályos előírások szerint az alapszabály tölti meg érdemi tartalommal a keretjellegű szabályozást, utóbbit azonban esetenként a Testület szabadon értelmezi.

Az új törvényben figyelembe vettük azt a tényt, hogy az akkreditálás jogi szabályozására nincs egységes gyakorlat az Európai Unióban, ugyanakkor az akkreditáló testületeknek 2006. január 1-jétől az akkreditálási rendszerek egyenértékűsége érdekében meg kell felelniük az EN ISO/IEC 17011 szabvány követelményeinek. [Magyarországon: MSZ EN ISO/IEC 17011 Megfelelőségértékelés. Megfelelőségértékelést végző szervezeteket akkreditáló testületekre vonatkozó általános követelmények (ISO/IEC 17011:2004).]

Mindezekre tekintettel a törvény az alábbi főbb szabályozási elvek mentén került kidolgozásra:

Az új szabályozás megszünteti a hivatalbóli tagság jogintézményét és egyértelműen rendezi a taggá válás feltételeit, bevezeti az önkéntes tagságot.

- A törvény egyértelműen rendezi, hogy a Testület eljárása hatósági jogalkalmazó tevékenységnek minősül, így az eljárásra az Áe. rendelkezéseit - a törvényben foglalt, az Áe. által megengedett eltérésekkel és kiegészítésekkel - kell alkalmazni. A törvény tartalmazza továbbá - az Áe.-t felváltó - a közigazgatási hatósági eljárás és szolgáltatás általános szabályairól szóló törvénnyel (Ket.) való összhangot megteremtő rendelkezéseket is, amelyek a Ket. hatálybalépésével egyidejűleg (2005. november 1-jén) lépnek hatályba.

- A törvény a versenyképesség előmozdítása érdekében felgyorsítja az akkreditálási eljárás folyamatát és e tekintetben 180 napos ügyintézési határidőt ír elő, a felügyeleti vizsgálati eljárásnak pedig 90 napos határideje van.

A törvény szabályozza a Testület alapvető garanciális szabályait, felsorolja a Testület bevételei forrásait, az esetleges időlegesen felszabaduló pénzeszközökkel való kockázatvállalás tilalmát, valamint a pénzügyi beszámoló nyilvánosságát.

A törvény tartalmazza a vezető tisztségviselők, a minősítők, a szakértők személyi, gazdasági összeférhetetlenségi szabályait. Ezen túlmenően további összeférhetetlenségi szabályokat az alapszabály állapíthat meg.

- A Testület feletti törvényességi felügyeletet a jövőben az ügyészi törvényességi felügyeletre vonatkozó általános szabályok szerint az ügyészség látja el. A Polgári Törvénykönyvnek az egyesületre és a köztestületre vonatkozó rendelkezései (61-65. §) alapján ugyanis a Testület, mint köztestület működése tekintetében háttérjogszabálynak minősül a társadalmi szervezeteket szabályozó, az egyesülési jogról szóló törvény. Ez a törvény pedig a társadalmi szervezetek tekintetében a jogszabályok rendelkezései megtartásának elősegítését, vagyis a törvényességi felügyeletet az ügyészségre telepíti, amelyet az a Magyar Köztársaság ügyészségéről szóló 1972. évi V. törvény rendelkezései szerint lát el.

A díjszabás anomáliáinak kiküszöbölése érdekében - más köztestületek által végzett hatósági eljárásokhoz hasonlóan - az igazgatási szolgáltatási díjfizetési kötelezettséget a törvény írja elő, azonban a díj mértékét a Testület javaslata alapján a miniszter rendeletben állapítja meg. Így átláthatóvá, ellenőrizhetővé és az érdekeltek által megismerhetővé válik a mindenkori hatályos díjszabás.

-----STARTING---POINT---RESZLETES---

Az 1. §-hoz

A törvény - az időközi jogszabályi változásokat is figyelembe véve - a jogszabály hatálya alá tartozó szervezetek körét kiegészíti a jártassági vizsgálatot szervező szervezetekkel, a referenciaanyag-gyártó szervezetekkel, az EMAS hitelesítő szervezetekkel és természetes személyekkel, továbbá a közbeszerzési eljárásokat és gyakorlatot tanúsító szervezetekkel és természetes személyekkel. A törvény megadja több, alapvető fogalom értelmezését. Az akkreditálással összefüggő szabványokkal kapcsolatban megjegyezzük, hogy ugyan a szabványok kötelező hatálya Magyarországon is megszűnt, azonban az akkreditálást kérelmezők - az európai gyakorlatnak megfelelően - önként vállalják a vonatkozó szabványok szerinti követelmények teljesítését.

A törvényben hivatkozott európai akkreditálási szervezet az Európai Akkreditálási Együttműködés (EA).

Európai Akkreditálási Együttműködés (EA)

Az Európai Akkreditálási Együttműködés (EA: European co-operation for Accreditation) 1997-ben alakult meg a laboratóriumakkreditáló szerveket tömörítő Európai Laboratóriumakkreditálási Együttműködésből (EAL) és a tanúsító szervezeteket akkreditáló Európai Tanúsítás-akkreditálási Együttműködésből (EAC). Az EA célja az akkreditálási tevékenység továbbfejlesztése és harmonizálása, a tagok közötti kölcsönös elismerési megállapodások megkötése, a tanúsítványok európai szintű elismerése és a kereskedelem műszaki akadályainak elhárítása. Az EA és tagjai elősegítik az EU egységes belső piacának fejlődését, részt vesznek a jogilag szabályozott területen a kijelölési folyamatokban és szakértői tevékenységet végeznek az Európai Bizottság és az EFTA Titkárság részére.

Az EA teljes jogú tagjai azok az Európai Unió és EFTA tagországok, továbbá az Európai Unióval társulási megállapodást aláírt csatlakozó harmadik országok nemzeti szinten elismert akkreditáló szervei, amelyek az akkreditálás teljes skáláján végzik tevékenységüket a CEN/CENELEC és az ISO/IEC megfelelőség-értékelési szabványai szerint. Társult tagok azok a nemzeti akkreditáló szervek, amelyeknek még nincs elég tapasztalata az akkreditálás területén vagy nem írtak alá társulási megállapodást az Európai Unióval.

Az Európai Akkreditálási Együttműködés kölcsönös elismerési rendszere (EA MLA)

Az EA tagjai külön értékelést követően, amennyiben az értékelés pozitív eredménnyel zárult, többoldalú egyezményt írhatnak alá, amelyben elismerik egymás akkreditálási rendszereit és az ezek keretében kiadott akkreditálási okiratokat. Ezzel a többszöri akkreditálások szükségtelenné válnak, a gyártók számára pedig egy tanúsítvánnyal megnyílik az európai piac.

A törvényben hivatkozott nemzetközi akkreditálási szervezet a Nemzetközi Laboratóriumakkreditálási Együttműködés (ILAC).

Nemzetközi Laboratóriumakkreditálási Együttműködés (ILAC)

A Nemzetközi Laboratóriumakkreditálási Együttműködést (ILAC: International Laboratory Accreditation Cooperation) 20 évvel ezelőtt a világ különböző részein a laboratóriumok akkreditálásával foglalkozó szervezetek hozták létre. 1996-ban Amszterdamban 44 ország részvételével az együttműködés hivatalos szakmai szervezetté alakult, amelynek alapszabálya lehetőséget teremt az akkreditálási tevékenység továbbfejlesztésére és az ILAC tagok közötti kölcsönös elismerési megállapodások megkötésére a vizsgálati eredmények nemzetközi szintű elismerése és a kereskedelem műszaki akadályainak elhárítása céljából. Az ILAC-et 1999-ben Hollandiában közhasznú társadalmi szervezetként jegyezték be, 2003-ban pedig egyesületként regisztrálták.

A 2. §-hoz

A törvény meghatározza mindazokat az alapelveket, amelyeket az akkreditálási eljárás során érvényesíteni kell. A tapasztalatok szerint ezek közül különösen fontos a pártatlanság, az átlátható, gyors, egyszerű és hatékony eljárás alapelvének, valamint a függetlenség és a közérdek egyidejű képviseletének érvényesítése.

A 3. §-hoz

A törvény - a vonatkozó nemzetközi szabványokkal összhangban - meghatározza a legfontosabb, a törvény által használt, de máshol meg nem határozott fogalmakat.

A 4. §-hoz

A Testület a jövőben is köztestületként, kizárólagos jogkörrel működteti a nemzeti akkreditálás rendszerét. A törvény rendelkezik arról, hogy a Testületet a székhelye szerint illetékes Fővárosi Bíróság veszi nyilvántartásba a társadalmi szervezetekre vonatkozó rendelkezések szerint.

Az 5. §-hoz

A rendelkezés felsorolja a Testület akkreditálással kapcsolatos közfeladatait, amelyeket a Testület a szakmai akkreditáló bizottságok útján lát el. A törvény az ellátandó közfeladatok bővülésének esetére biztosítja, hogy a Testületnek más jogszabállyal további feladatok legyenek átadhatók.

A 6. §-hoz

A Testület nyilvántartást vezet a Testület tagjairól, a Testület által akkreditált szervezetekről és természetes személyekről, a szakmai akkreditáló bizottságokról és azok tagjairól, az akkreditálási eljárásokban alkalmazott minősítőkről és szakértőkről, valamint az akkreditálással összefüggő szabványokról, útmutatókról, illetve egyéb hazai és nemzetközi dokumentumokról. E nyilvántartások biztosítják a Testület tevékenységének átláthatóságát és nyilvánosságát, valamint széles körben megismerhetővé teszik az akkreditálással összefüggő hazai és nemzetközi dokumentumokban foglaltakat. Megjegyezzük, hogy a szabványok másolása a Magyar Szabványügyi Testület kizárólagos joga.

A Testületnek közzé kell tennie a szakmai akkreditáló bizottságok listáját és tevékenységi területét. Ha a Testület nem rendelkezik az akkreditálást kérelmező tevékenységi körének megfelelő szakmai akkreditáló bizottsággal, akkor a kérelmező kezdeményezheti új szakmai akkreditáló bizottság felállítását, vagy a már működő szakmai akkreditáló bizottságok tevékenységi területének kiterjesztését.

A 7. §-hoz

A törvény új alapokra helyezi a tagsági jogviszony létrejöttét. Valamennyi tagsági kategória esetén a tagság önkéntes. A Testület tagjai lehetnek mindenekelőtt az akkreditált státus fennállásának időtartama alatt az akkreditált szervezetek. A közérdek védelmének alapelvét biztosítja, hogy a Testület munkájában részt vehetnek az akkreditálásban érdekelt minisztériumok, a Magyar Szabványügyi Testület, az Országos Mérésügyi Hivatal, az országos kamarák, valamint a tudományos és műszaki egyesületek, az érdekelt felsőoktatási intézmények, a gyártók, forgalmazók és fogyasztók érdekképviseleti szervezetei, a szakmai érdek-képviseleti szervezetek, valamint a minőségüggyel foglalkozó társadalmi szervezetek.

A Testület tagjának joga, hogy a közgyűlésen részt vegyen, őt magát vagy a képviseletében eljáró természetes személyt meghatározott testületi szervekbe megválasszák, és azokban tisztséget viseljen.

A törvény a jogosultságok mellett rendelkezik a tagok kötelezettségeiről is, ennek keretében a törvény - a jelenlegi szabályozástól eltérően - előírja a tagdíjfizetési kötelezettséget.

A 8. §-hoz

A törvény meghatározza az alapszabály kötelező tartalmát, valamint a Testület szervezeti felépítését és választott tisztségviselőit.

A 9-11. §-hoz

A törvény meghatározza a közgyűlés összehívásának és döntéshozatali eljárásának alapvető garanciális követelményeit, a közgyűlés kizárólagos hatáskörébe tartozó döntések csoportját, továbbá a testületi szervek feladatait, működésének rendjét.

A Testület legfőbb szerve a tagokból álló közgyűlés, amely dönt a működés szempontjából legfontosabb ügyekben, így az alapszabály és a pénzügyi beszámoló elfogadásáról, a tisztségviselők megválasztásáról stb. A közgyűlések közötti időszakban - a közgyűlés határozatainak megfelelően - a Testület működésének irányítását az Akkreditálási Tanács látja el.

A 12. §-hoz

A Tanács a nemzeti akkreditálás rendszerébe tartozó szakterületen az akkreditálás speciális követelményeinek meghatározására, az akkreditálási eljárás és a felügyeleti vizsgálat lefolytatására, valamint az akkreditált szervezetek és természetes személyek ellen benyújtott panaszok kivizsgálására szakmai akkreditáló bizottságokat működtet. A törvény meghatározza, hogy a bizottságban csak az adott szakterületen egyetemi végzettséggel, legalább 10 éves szakmai gyakorlattal rendelkező olyan személy vehet részt, akivel szemben összeférhetetlenségi ok nem áll fenn. Az akkreditálás odaítéléséről, elutasításáról, felfüggesztéséről, visszavonásáról első fokon a szakmai akkreditáló bizottság dönt. Az erről szóló határozatot a szakmai akkreditáló bizottság elnöke írja alá.

A 13. §-hoz

Az akkreditálással összefüggő szakmai akkreditáló bizottsági határozatok felülvizsgálatát a fellebbviteli bizottság végzi. Ennek keretében elbírálja az akkreditáltság odaítéléséről, elutasításáról, felfüggesztéséről és visszavonásáról rendelkező határozatok ellen benyújtott fellebbezéseket. A fellebbviteli bizottság határozata esetében, az érdekelt fél keresettel kérheti a bíróságtól a határozat felülvizsgálatát.

A 14-15. §-hoz

A Testület gazdálkodásának ellenőrzését a pénzügyi ellenőrző bizottság látja el, amely vizsgálja, hogy a Testület tevékenysége, gazdálkodása megfelel-e a jogszabályoknak, illetve a gazdálkodás célszerűségének. A bizottság tájékoztatást kérhet, illetve minden olyan iratot megtekinthet, amely pénzügyi ellenőrző tevékenységének ellátásához szükséges. A Testület éves költségvetéséről és beszámolójáról a közgyűlés csak a bizottság állásfoglalásának ismeretében dönthet.

A bizottság a szükséges intézkedések megtételére hívja fel a Tanácsot, ha a Testület tevékenysége, gazdálkodása nem felel meg a jogszabályoknak, a Testület önkormányzati szabályzataiban foglaltaknak vagy a gazdálkodási célszerűségének. Ha a Tanács a felhívásban foglaltaknak nem tesz eleget, a bizottság elnöke kezdeményezi a közgyűlés összehívását.

A 16. §-hoz

A Testület szerveinek munkáját ügyintéző szervezete, az Akkreditálási Iroda koordinálja, amelyet a Tanács által kinevezett ügyvezető igazgató irányít.

A 17. §-hoz

A törvény garanciális okokból rögzíti a testületi szervek tagjaival és a tisztségviselőkkel szemben támasztott követelményeket és összeférhetetlenségi szabályokat, így rendelkezik a személyi és gazdasági összeférhetetlenség eseteiről. Ezeket a Testület alapszabálya további okokkal egészítheti ki.

A 18-19. §-hoz

A törvény egyértelművé teszi, hogy az akkreditálási eljárásra, a felügyeleti vizsgálati eljárásra és a fellebbviteli bizottság eljárására az államigazgatási eljárás általános szabályairól szóló 1957. évi IV. törvény (Áe.) rendelkezéseit kell alkalmazni. A törvény több olyan, az általános eljárási szabályoktól eltérő és azokat kiegészítő szabályt tartalmaz, amelyekre az Áe. lehetőséget ad. Így például az elintézési határidő a szakmai akkreditáló bizottság eljárása esetében 180 nap, az akkreditált szervezet és természetes személy felügyeleti vizsgálata esetében 90 nap; a törvény részletesen felsorolja, mely eljárási cselekmények gyakorolhatók elektronikus úton; a fellebbezést a fellebbviteli bizottság bírálja el.

A Testület akkreditálási és éves felügyeleti vizsgálati eljárásáért igazgatási szolgáltatási díjat kell fizetni, amelynek mértékét a Testület javaslatára a nemzeti akkreditálás szabályozásáért felelős miniszter a pénzügyminiszterrel egyetértésben állapítja meg. A fizetendő díj mértéke nem haladhatja meg az adott eljárással felmerülő költségeket.

Az akkreditálási eljárás vizsgálati és minősítési szakaszra oszlik. A vizsgálati szakaszban a minősítő csoport megvizsgálja a kérelmező által benyújtott dokumentációt, a minősítési szakaszban a kérelmezőnél megtörténik a helyszíni szemle.

A 20. §-hoz

A törvény szerint a szakmai akkreditáló bizottság odaítélő határozata alapján a Testület ügyvezető igazgatója akkreditálási okiratot állít ki. Az akkreditált státusra csak az akkreditálási okirat kiterjedésének megfelelően lehet hivatkozni. A törvény felsorolja, hogy az akkreditált tevékenységet érintő milyen jellegű változások esetén kell értesíteni az Akkreditálási Irodát.

A 21-23. §-hoz

A törvény a jelenlegi szabályozástól eltérően részletesen szabályozza az akkreditált státus felügyeleti vizsgálatának, felfüggesztésének és visszavonásának feltételeit.

A 24. §-hoz

A külföldi akkreditálási okirat elismerése a Testület nemzetközi kapcsolatainak fontos része, amely jelentősen hozzájárulhat a kereskedelem indokolatlan műszaki akadályainak elhárításához. Az elismerés törvényi szabályozása elősegítheti csatlakozásunkat az Európában és a nemzetközi szinten működő kölcsönös elismerési rendszerekhez. A külföldi akkreditálási okirat elismerésével a Testület a külföldi akkreditálási eljárást és okiratot az általa lefolytatott eljárással és kiadott okirattal egyenértékűnek fogadja el, ezért az elismerés alapját a külföldi akkreditáló szervezet és a Testület közötti kölcsönös elismerési megállapodás képezheti.

A törvény 24. §-a tartalmazza a külföldi akkreditálási okiratok elismerésének eljárásrendjét.

Az eljárás kérelemre indul, a kérelemről pedig a Tanács dönt. Az eljárásra az államigazgatási eljárás általános szabályait a törvényben foglalt eltérésekkel és kiegészítésekkel kell alkalmazni. Felettes szerv hiányában a Tanács döntése fellebbezéssel nem támadható meg, a jogorvoslati jog azonban a határozat bírósági felülvizsgálatának lehetővé tételével biztosított.

A Tanács eljárásáért - a Testület egyéb, kérelemre induló eljárásaihoz hasonlóan - igazgatási szolgáltatási díjat kell fizetni.

A 25. §-hoz

A törvény értelmében a Testület a közfeladatok ellátását a tagok által befizetett tagdíjakból, az igazgatási szolgáltatási díjakból, valamint az egyéb bevételekből, nemzetközi kötelezettségeinek egy részét pedig a költségvetési támogatásból fedezi.

A Testület - főszabályként - sem közvetlenül, sem közvetve nem lehet gazdasági társaság tagja, illetve ilyen társaságban nem szerezhet részesedést. E megfontolás lényege, hogy a Testület közfeladatai ellátása során ne váljon tagjai versenytársává. Ez ugyanis összeegyeztethetetlen a köztestületi minőséggel. A tevékenység során elért eredményt kizárólag a közfeladatok ellátására fordíthatja, váltót nem bocsáthat ki, az államháztartás alrendszereitől kapott támogatást hitel fedezetéül, hitel törlesztésére nem használhatja fel, illetve átmenetileg felszabaduló szabad pénzeszközeit csak állami garanciavállalás mellett kibocsátott értékpapírba fektetheti.

-----STARTING---POINT---VEGE---

A 26. §-hoz

Ez a szakasz tartalmazza a törvény hatálybalépésére vonatkozó rendelkezést, valamint felsorolja azokat a jogszabályokat és jogszabályi rendelkezéseket, amelyek e törvény hatálybalépésével egyidejűleg hatályukat vesztik. A közigazgatási hatósági eljárás és szolgáltatás általános szabályairól szóló 2004. évi CXL. törvényre (a továbbiakban: Ket.) tekintettel a törvénybe beépített rendelkezések a Ket.-tel egyidejűleg lépnek hatályba.

A 27. §-hoz

Ez a szakasz tartalmazza az e törvényre vonatkozó átmeneti rendelkezéseket, rögzíti a Testület jogfolytonos működését, meghatározza az új törvény szerinti tisztújítás határidejét.

A 28. §-hoz

Ez a szakasz felhatalmazást ad a gazdasági és közlekedési miniszter részére, hogy a pénzügyminiszterrel egyetértésben rendeletben állapítsa meg a Testület eljárásáért fizetendő díj mértékét.