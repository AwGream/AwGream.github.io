2002. évi LXIII. törvény indokolása

az 1993. augusztus 4-e és 1995. december 31-e között önkormányzati hozzájárulásból létesített gázközmű-vagyonnal kapcsolatos önkormányzati igények rendezéséről

-----STARTING---POINT---ALTALANOS--- 

A gázközmű-vagyonnal összefüggő önkormányzati igények rendezéséről szóló 2001. évi LVI. törvény (Göt.) 1. §-ának második mondata szerint „Az 1993. augusztus 4-e és 1995. december 31-e közötti időszakban önkormányzati és lakossági forrásból létesített, de a gázszolgáltató társaság tulajdonába került és az állam által privatizált gázközművekkel összefüggésben keletkezett önkormányzati igények rendezéséről külön törvény rendelkezik. Az erre vonatkozó törvényjavaslatot a Kormány 2002. október 30-ig az Országgyűlésnek benyújtja.”

a) A jelen törvényi szabályozást megelőző Göt. a helyi önkormányzatokról szóló 1990. évi LXV. törvényben (Ötv.) 107. §-ában és az 1993. évi LXXXII. törvény (Getm.) 4. §-ában meghatározott jogszabályi kötelezettségek teljesítéseként, valamint az úgymond áthúzódó beruházásokra tekintettel az 1993. augusztus 3-ig terjedő időszakra járó önkormányzati járandóságokat állapította meg.

- Az Ötv. 107. § (1) bekezdésének c) pontja szerint az állam tulajdonából az önkormányzatok tulajdonába kerülnek a lakossági szükségleteket kielégítő közművek építményei, vonalas létesítményei, berendezései a település belterületi határán belül (az állam kizárólagos tulajdonába tartozó létesítmények kivételével). Az Ötv. 1990. szeptember 30-án lépett hatályba; ennek megfelelően e rendelkezés az e napon állami tulajdonban lévő belterületi gázközmű-vagyon átadására vonatkozott.

- A Getm. ugyancsak vagyonjuttatásban részesítette az önkormányzatokat. E szerint az önkormányzatokat az önkormányzati, vagy lakossági forrásból megépített belterületi vagy külterületi vezeték után, a hozzájárulás meghatározott százalékának a) az 1980. december 31-ig üzembe helyezett elosztó vezetékek és más létesítmények esetén a hozzájárulás 30%-ának, b) az 1981. január 1. és e törvény hatálybalépése között teljesített hozzájárulás után évente 2%-kal növekvő mértékű, azaz 1992-ben a hozzájárulás 54%-ának) megfelelő részvénytulajdon illeti meg.

E törvény 1993. augusztus 3-án lépett hatályba; s a hivatkozott szakasz egyértelműen a törvény hatályba lépéséig teljesített hozzájáruláson alapuló részvény-juttatásról rendelkezett.

- A Göt. - a törvényjavaslat általános vitája során elhangzott érvekre figyelemmel - újabb céllal, az ún. áthúzódó beruházások utáni járandóság megállapításával egészült ki. A vonatkozó érvelés szerint a Getm. méltatlan helyzetet keletkeztet azáltal, hogy azok az önkormányzatok, akik a törvény hatálybalépésekor - a korábbi jogszabályok ismeretében - már megkezdték a gázvezeték beruházást, annak megépítéséhez saját vagy lakossági forrásból hozzájárulást adtak, a vezetéket azonban még nem helyezték üzembe, ill. még nem adták át a gázszolgáltatónak (nem született az ingyenes átadásról átadás-átvételi jegyzőkönyv), elestek a Getm. szerinti járandóságtól. A Göt. 1. §-ának (2) bekezdése, ennek megfelelően a Getm. hatálybalépéséig (1993. augusztus 3-ig) már teljesített, igazolt önkormányzati, lakossági hozzájárulásból megvalósított vezeték beruházások után járandóságot állapított meg, abban az esetben, ha a vezeték ellenszolgáltatás nélkül 1995. december 31-ig (privatizáció időpontja) átkerült a gázszolgáltató tulajdonába.

b) A törvény - a Göt.-től eltérően, amely korábbi jogszabályokban szereplő állami kötelezettségek teljesítését jelentette - a járandóság alapját, jogcímét maga teremti meg.

A jogalkotó a Göt-be bekerült jövőbeni jogalkotási kötelezettség vállalásával, illetve a törvény megalkotásával méltányolja az önkormányzatok 1993. augusztusát követő erőfeszítéseit a települések gázellátásban történő bekapcsolására.

- Az új jogcím alapján járó járandóság meghatározásánál a jogalkotót a Göt-nél alkalmazott vagyonfelmérési és értékelési módszertan - az új jogcím alapján történő szabályozásra tekintettel - nem köti.

- A Göt-ben (a Getm. szerinti járandóságoknál) alkalmazott vagyonfelmérési és vagyonértékelési módszertan teljes átvétele egyrészt nem is lehetséges, másrészt nem is indokolt. Jelen esetben ugyanis nem részvényjuttatásra vonatkozó igényről, a részvényjuttatás elmaradása, illetve késedelmes teljesítése miatt a részvényesi jogok elmaradásából származó igények kompenzációjáról (a lehetséges önkormányzati magatartások felméréséről, a részvények adott időpontban irányadó piaci értékének meghatározásáról) van szó.

- Figyelemmel azonban arra, hogy: a) a benyújtandó szabályozás is önkormányzati és lakossági hozzájárulást ismeri el, b) az un. „áthúzódó beruházások” esetében a hozzájárulások egy része már a Göt megalkotásánál figyelembe lett véve, c) az önkormányzatok egy része mindkét szabályozással érintett, a törvény - abban a körben, ahol ez lehetséges és indokolt - a korábbi módszertan egyes elemeit felhasználja.

-----STARTING---POINT---RESZLETES---

Az 1-3. §-hoz

A Göt. 1. §-ának második mondata szerint „Az 1993. augusztus 4-e és 1995. december 31-e közötti időszakban önkormányzati és lakossági forrásból létesített, de a gázszolgáltató társaság tulajdonába került és az állam által privatizált gázközművekkel összefüggésben keletkezett önkormányzati igények rendezéséről külön törvény rendelkezik. Az erre vonatkozó törvényjavaslatot a Kormány 2002. október 30-ig az Országgyűlésnek benyújtja.

A törvény ennek megfelelően rögzíti, hogy az 1993. augusztus 4-e és 1995. december 31-e közötti időszakban önkormányzati hozzájárulásból létesített, de a gázszolgáltató társaság tulajdonába került és az állam által privatizált gázközművekkel összefüggésben az önkormányzatokat e törvény alapján járandóság illeti meg. A járandóság számításának alapja az adott időszakban igazoltan gázközmű létesítésére fordított önkormányzati hozzájárulás.

A törvény értelmében önkormányzati hozzájárulásnak minősül: a) az állami gázszolgáltató által bonyolított beruházás esetén az önkormányzat részére a gázszolgáltatónak átadott készpénz, illetve b) az önkormányzat által lebonyolított beruházás esetén az önkormányzatnak a gázközmű beruházás közvetlen előkészítésére, továbbá kivitelezésére fordított ráfordításának az átadás-átvételi jegyzőkönyvekben, illetőleg a beruházásnak az állami gázszolgáltató tulajdonba adására vonatkozó dokumentumokban elismert nettó összege, valamint a lakosság természetbeni munkavégzésének - a törvény szerint számított - értéke.

Az önkormányzat által lebonyolított beruházás esetén az átadás-átvételi jegyzőkönyvben, illetőleg a gázszolgáltató tulajdonba adására vonatkozó dokumentumban szereplő érték azonos az adott gázközmű-vagyon - gázszolgáltató által - aktivált értékével. Ennek meghatározására konkrét jogszabályi előírások, azaz objektív szempontok alapján került sor.

A törvény emellett beszámítani rendeli azon önkormányzati hozzájárulásokat is, amelyek esetében a pénzeszköz átadására 1995. december 31-e előtt sor került, de a beruházás műszaki átadás-átvétele 1996. január 1 utáni időre tolódott; illetőleg amelyeknél a beruházások műszaki átadás-átvétele 1995. december 31 előtt megtörtént, de ennek finanszírozásában - ezen időpontig - az önkormányzat nem, vagy csak részben tudott részt venni, ugyanakkor a műszaki átadás-átvételt megelőzően a gázszolgáltatóval kötött szerződésben vállalta, hogy egy későbbi időpontban a fennmaradó részt is átutalja a gázszolgáltatónak „utólagos hozzájárulásként”. E hozzájárulások figyelembe vételének indoka az, hogy azok az elsőként említett esetben mint pénzeszközök, a másodikként említett esetben pedig mint követelések a privatizáció időpontjában már szerepeltek a gázszolgáltató társaság vagyonában.

Az önkormányzatok a gázközmű beruházásokhoz számos esetben visszatérítendő vagy vissza nem térítendő állami támogatásban részesültek.

A törvény az önkormányzat részére az adott beruházáshoz adott visszatérítendő állami támogatás összegét - szemben a vissza nem térítendő támogatással - önkormányzati hozzájárulásként veszi figyelembe. E támogatást ugyanis az önkormányzatok visszafizették, vagy visszafizetési kötelezettségük fennáll, ezek lényegében az önkormányzat által felvett hitellel azonos funkciót töltöttek be.

A törvény előkészítéséhez szükséges felmérést és számítást végző szakértői cég szakértői anyagában szereplő információ szerint az 1995. december 31-ig terjedő időszakban az önkormányzati gázberuházások átadására kizárólag ingyenesen került sor. A törvény ugyanakkor minden elméleti lehetőség rendezése érdekében szabályt tartalmaz arra az esetre is, ha az átadás ellenérték fejében történt. Eszerint a törvény a gázszolgáltató részére ellenérték fejében átadott beruházások esetén az átadás-átvételi jegyzőkönyvben, illetőleg a gázszolgáltató tulajdonba adására vonatkozó dokumentumban szereplő érték és a gázszolgáltató által fizetett vételár különbségét szintén a járandóság alapjaként veszi figyelembe.

A törvény e két utóbbi önkormányzati hozzájárulás figyelembe vételét technikailag akként oldja meg, hogy az önkormányzati hozzájárulás összegét a gázközmű beruházáshoz az állam által nyújtott vissza nem térítendő támogatás, valamint a gázszolgáltatótól kapott ellenérték összegével csökkenteni rendeli.

A törvény emellett arról is rendelkezik, hogy az önkormányzati hozzájárulás összegét - a törvény céljára figyelemmel - a gazdálkodó szervezetek által viselt finanszírozási hányaddal is csökkenteni kell.

A törvény az „állami” gázszolgáltatónak átadott készpénz, illetve gázközmű alapján állapít meg járandóságot. Ennek kimondása azért szükséges, mert már ebben az időszakban is voltak nem állami tulajdonban lévő gázszolgáltatók; az ezeknek - esetlegesen - átadott vagyon után azonban a jogalkotó, mivel ezen társaságokat az állam értelemszerűen nem privatizálhatta, illetve nem privatizálta, a törvény járandóságot nem állapított és nem is állapíthat meg.

A 4-5. §-hoz

A törvény - figyelemmel arra, hogy jelen esetben is önkormányzati, illetve lakossági hozzájáruláson alapuló járandóság megállapításáról van szó - a Getm. logikáját követve a járandóság alapjaként az önkormányzati hozzájárulás: a) 1993. évi hozzájárulás esetén 56%-át, b) 1994. évi hozzájárulás esetén 58%-át, 1995. évi hozzájárulás esetén 60%-át határozza meg.

A Getm. a hozzájárulás alapját az 1981. január 1. és a hatálybalépése közötti időszakban évente 2%-kal növekvő mértékben, azaz 1992. évre 54%-kal ismerte el. Ezt a Göt. az áthúzódó beruházásokra tekintettel, az 1993. augusztus 3-ig teljesített hozzájárulás után 56%-ra emelte.

A törvény tehát e logikát követve a hozzájárulás figyelembe vehető mértékét szintén 2%-kal növekvő mértékben: 1994 évre 58%-ban és 1995-re 60%-ban határozza meg.

A hozzájárulás időpontja és a járandóság megállapítása közötti időmúlást a törvény a Ptk. szerinti ügyleti kamat hozzászámításával kompenzálja. Ezen önkormányzati forrásokat, illetve az abból megvalósított beruházásokat ugyanis az átadás eredményeképpen ténylegesen más használta. A Ptk. szerinti ügyleti kamattal való számításra vonatkozó rendelkezés csupán az időmúlás hatásának elismerésére vonatkozó „technikai”, számítási szabályként funkcionál. Az állam és a törvény alapján járandóságra jogosult önkormányzat között szerződéses viszony nem áll fenn; a járandóság jogcímét a törvény teremti meg. A kamatszámítás a Ptk. szabályrendszerének változását követi. E számításra 2000. IX. 1-ig 20%-os, 2000. szeptember 1-től 2000. december 31-ig 12%-os, 2001 és 2002 évekre 11%-os ügyleti kamat figyelembe vételével kerül sor.

A Göt. megalkotásánál elvégzett számítás szerint számos önkormányzatnál - az ÁPV Rt.-től 1997-ben kapott részvényjuttatás alapján - túlfizetés jelentkezett; ezért ezen önkormányzatok a Göt. mellékletében nem szerepeltek. Ugyanezen önkormányzatoknak és beruházás után, a jelen törvény alapján járó járandóságból e túlfizetést a törvény - értelemszerűen - levonni rendeli. E túlfizetés jelen értékre való megnövelésére szintén a Ptk. szerinti ügyleti kamat alkalmazásával kerül sor.

A 6. §-hoz

Az egyes önkormányzatokat az 1-5. § alapján megillető járandóság 2002. december 31. napjára számított összegét a törvény 1. számú melléklete tartalmazza.

A melléklet - a Göt.-tel azonos módon - a közös önkormányzati beruházásokkal érintett, illetve a szétválással vagy kiválással létrejött új településeket az eredetileg jogosult településsel egy sorban szerepelteti. Ezen települések önkormányzatai együttesen jogosultak a melléklet szerinti járandóság átvételére, az egymás közötti megosztásra megállapodásuk az irányadó.

A 7. §-hoz

A törvény a járandóság teljesítésére az ÁPV Rt. számára 60 napot biztosít.

A törvény értelmében a járandóság teljesítésére államkötvényben kerül sor és ennek kondícióit részletesen meghatározza. A Göt.-höz hasonlóan az állam évente kétszer nyilvános visszavásárlási lehetőséget biztosít az önkormányzat számára. A visszavásárlás feltételei és időpontja szintén egyértelműen meghatározásra kerül.

A 8. §-hoz

A törvény a Göt-tel egyezően biztosítja a bírósághoz fordulás lehetőségét; és erre 90 napos, jogvesztő határidőt állapít meg. A törvény mellékletéből kimaradt, ill. valamint a közös gázberuházások, ill. a települések szétválása/kiválása esetén a járandóság megosztását vitató önkormányzatok számára teszi lehetővé a bírósághoz fordulást.

-----STARTING---POINT---VEGE---

A 9. §-hoz

A törvény 2002. december 29-én lépett hatályba.