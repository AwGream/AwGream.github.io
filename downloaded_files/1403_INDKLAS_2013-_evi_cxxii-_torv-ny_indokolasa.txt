2013. évi CXXII. törvény indokolása

a mező- és erdőgazdasági földek forgalmáról

-----STARTING---POINT---ALTALANOS--- 

1. Magyarországon a termőföldek tulajdoni, használati viszonyai, a földhasznosítás rendszere a kárpótlási törvények, a szövetkezeti átmeneti törvény, az állami tulajdon privatizációjára, a földkiadásra vonatkozó törvény, a részarány tulajdonközösségek megszüntetéséről szóló törvénymódosítások, a nemzeti földalapról szóló törvény, a termőföld védelméről szóló törvények, és e törvények végrehajtási rendeleteinek együttes eredményeként alapvetően átalakult.

2. A termőföldről szóló 1994. évi LV. törvény (a továbbiakban: Tft.) hazánknak az Európai Unióhoz történt csatlakozása előtti időszakban lépett hatályba. A törvény legfontosabb célkitűzése volt, hogy a politikai, gazdasági rendszerváltás folyamatában a földtulajdoni, földhasználati viszonyok átalakításával a mezőgazdaságban a magántulajdon váljon meghatározóvá, a magántulajdonba került termőföld használata, hasznosítása és forgalma elsősorban a kialakuló piacgazdaságba bekapcsolódni képes hazai gazdaságok megerősödését segítse elő.

A hazai gazdaságok érdekében tett lépésként a Tft. a külföldi magán és jogi személyeket kizárta abból a lehetőségből, hogy termőföld és védett természeti terület tulajdonjogát megszerezzék. A belföldi jogi személyek tulajdonszerzésének egyidejű megtiltása mögött pedig e jogi személyek külföldi tulajdonosainak a földtulajdontól való távoltartása, továbbá az a törekvés játszott szerepet, hogy a tőkeerős belföldi társaságoknak a termőföld monopolizálására irányuló törekvéseit akadályozzák.

A rendszerváltás időszakában a tulajdoni viszonyok átalakítását célzó törvények, és a hatályos földforgalmi szabályozás következtében Magyarországon mintegy 8 609 364 hektár nagyságú külterületi földrészlet megközelítőleg 3 948 628 darab önálló helyrajzi számú földrészletre oszlik meg, amelyek átlagos területmérete 2,2 hektár nagyságú.

A földhasználat alapján kialakult birtokstruktúrát a nagyszámú, és az életképesség alsó küszöbét alig elérő kisgazdaságok nagy száma, a kevés számú nagybirtok, az ehhez képest nem számottevő, de növekvő középüzemek jellemzik. Magyarországon a 100 hektár feletti gazdaságok a gazdasági szervezeteknek a 0,8%-át képezik, az általuk használt földterület a mezőgazdasági területnek a 67,4 százaléka. Az EU-15-ök esetében az előbbiek sorrendjében ugyanezek az arányok hozzávetőlegesen 3 és 40 százalék.

Feltűnő a földtulajdonon alapuló középbirtokok szükségesnél kisebb mértékű jelenléte. Az utóbbi időszakban - részben a kormányzati politika hatására, részben a földpiac átrendeződése miatt, részben a Közös Agrárpolitika (KAP) reformjára is figyelő társas vállalkozások megváltozott földlekötési megfontolásai miatt - a magyar fölhasználati rendszerben kedvező folyamatok indultak el: a társas vállalkozások földbirtoka enyhén csökken, míg a családi gazdaságok és egyéni gazdaságok földlekötése növekvő tendenciát mutat.

3. A termőföld-használati struktúra jelentősen átalakult, a földek árai, csakúgy a haszonbérleti díjak az elmúlt időszakban nagymértékben megváltoztak, folyamatosan emelkedtek. A földhasználati jogok megszerzése tekintetében földéhség alakult ki, amelyet a támogatási jogok jövőbeni megszerzése is meghatározó mértékben motivál. A hazai földárak mindazonáltal különböző mértékben, de jelenleg is jelentősen elmaradnak az Európai Unióban ismert piaci áraktól annak ellenére, hogy a kötött földforgalom az Európai országokban is ismert.

4. A jelenleg hatályos földjogi szabályozás az uniós szerződésnek a tőkeáramlásra, a letelepedési jogra vonatkozó rendelkezéseivel ellentétes rendelkezéseket is tartalmaz. A termőföldjeinkre vonatkozó jelenlegi tulajdonszerzési tilalmakat és korlátozásokat legfeljebb 2014. április 30-ig tarthatjuk fenn. A moratóriumközelgő lejárta a hazai földtulajdoni, földhasználati viszonyok teljes újragondolását, a Nemzeti Vidékfejlesztési Stratégiában megfogalmazott törekvésekkel összhangban álló rendezését és nem utolsó sorban a közösségi normákhoz illeszkedő szabályozását teszi szükségessé.

5. A törvény nem szabályozza a termőföldekre vonatkozó jogviszonyok teljességét, elsősorban és meghatározóan a termőföldek forgalmát, a földtulajdon, illetve a földhasználat jogok forgalmát szabályozza. A törvény az eddig jogalkotási gyakorlattal egyezően nem vonja hatálya alá az állami földek hasznosításának szabályozását.

A törvény a birtokrendezésről szóló külön törvény megalkotásáig és hatálybalépéséig is külön szabályozást ad a birtoktag képző földforgalom támogatására. A törvény alapvető szabályokat tart fenn a földhasználati nyilvántartásról.

6. A törvény szakít a földszerzési korlátozásoknak személyekre központosító szabályozási módjával, helyette a földforgalom szabályait a földet megművelni kész és képes mezőgazdasági gazdálkodók földellátását kívánja biztosítani és szabályozni.

Ennek keretében a törvény főszabályként a mezőgazdasági termelést folyató személyek, földművesek tulajdon és használati jog szerzését teszi lehetővé és indokolt kivételektől eltekintve alapvetően kizárja a mezőgazdasági termelést nem folytató bármely személyek földtulajdoni, illetve földhasználati jog szerzését.

A törvény a földszerzési lehetőségekben alkalmaz további különbségtételt is, amely azon az elvi megfontoláson alapul, hogy azokat kell hátrányosan megkülönböztetni a földszerzésben, illetve azokat kell kizárni a földtulajdonszerzésből, akik képesek a szerzési tilalmak és korlátozások kijátszására, illetve ahol a szerzési korlátozások és tilalmak betartása nem ellenőrizhető. Ebből a megfontolásból kiindulva - indokolt kivételektől eltekintve - kizárja a mezőgazdasági termelő gazdálkodó szervezetek, a jogi személyek földtulajdonszerzését, és számukra a különböző földhasználati jogok szerzését teszi lehetővé.

7. A törvény ugyanakkor - nemzetközi szerződésben vállalt kötelezettségeinkkel összhangban - nemzeti elbánást nyújt a földszerzésben a az EU, Európai Gazdasági Térség (EGT) tagállamai, külön nemzetközi szerződés szerinti államok földműveseinek.

A törvény az egyenlő elbánást a belföldi és a tagállami illetőségű földművesek között érvényesíti azzal, hogy mindemellett a helyben lakó földműveseket előnyben részesíti a földszerzésben.

A földművesek közötti különbségtétel elsősorban gazdaságuk mérete és termelési képessége, továbbá tevékenységük birtokpolitikai megítélésére épül, összhangban van a közösségi jognak a letelepedés és a tőkeáramlás szabadságára vonatkozó rendelkezéseivel, nyilvános, áttekinthető, objektív feltételeken alapuló korlátozást valósít meg, és egyben szolgálja a nemzeti birtokpolitikai célokat.

8. A törvény a földforgalomban a spekulációs vagy tőkebefektetési célokat szolgáló földszerzést a megállapodások kötelező nyilvánosságra hozása, továbbá hatósági engedélyhez kötési kötelezettsége, a földszerzésnek a művelési kötelezettséghez kötése, annak elmulasztása esetére a bírságolás már alkalmazott eszköze mellett, a kényszerhasznosításba vétel, továbbá meghatározott időre a földszerzésből való kizárásának eszközeivel korlátozza.

9. A törvény szolgálja Magyarország Alaptörvényének a természeti erőforrásokra, különösen a termőföld védelmére és fenntartására vonatkozó előírásait.

-----STARTING---POINT---RESZLETES---

Az 1. §-hoz

Az Alaptörvény 2012. december 22-én hatályba lépett harmadik módosítása nyomán a P) cikk (2) bekezdése szerint a termőföld és az erdők tulajdonjogának és hasznosításának feltételeit sarkalatos törvény határozza meg. Erre tekintettel a törvény hatályát indokolt a mező- és erdőgazdasági földek forgalmával kapcsolatos rendelkezésekre szűkíteni, és az ezen kívül álló további szabályokat külön törvényben megállapítani. Így kikerülnek a földforgalmi törvény hatály alól a birtokrendezésre, a földhasználati nyilvántartásra, az agráröröklésre és a földhöz kapcsolódó támogatási jogosultságokra vonatkozó rendelkezések. A földforgalmi törvény a mező- és erdőgazdasági hasznosítású föld (a továbbiakban: föld) tulajdonjogának megszerzésére, a földön haszonélvezeti jog alapítására, a föld használatára, továbbá a szerzési korlátozások ellenőrzésére, és a helyi földbizottságra vonatkozó rendelkezéseket állapítja meg. Külön törvény rendelkezik a mezőgazdasági üzemekről és az integrált mezőgazdasági termelésszervezést végző szervezetekről, azonban lehetővé kell tenni, hogy ezen külön törvények a tulajdoni-, és használati viszonyok sajátosságaira tekintettel, a földforgalmi törvényben foglaltaktól eltérő szabályokat is megállapíthassanak a föld és a hozzátartozó mezőgazdasági felszerelés tulajdonjogának, használatának üzemi hasznosítás céljából történő megszerzésére, illetve a föld használatának az integrált termelésszervezésben való hasznosítás céljából történő megszerzésére.

A 2. §-hoz

A törvény tárgya, azaz a föld fogalma - a hatályos szabályozással megegyező módon - a közhiteles ingatlan-nyilvántartásba bejegyzett művelési ágakon alapul. Ennek indoka, hogy nincs az ingatlan-nyilvántartástól megbízhatóbb, és köztudatba is teljességgel beépült olyan hatósági nyilvántartás, amire a földügyi jogi szabályozás alapjait biztonsággal építeni lehetne. Ellenkező esetben a törvény tárgyi hatálya állandó vita tárgya lenne az egyes jogügyletek során. E törvény hatálya kiterjed az ország területén fekvő valamennyi földre.

A művelési ágak közül elhagyásra kerül a halastó, amely jellegét tekintve inkább szolgál az állattartás helyéül, és nem tekinthető mezőgazdasági művelés alatt álló területnek. Az ingatlan-nyilvántartásban jelenleg is aranykorona érték nélkül, de művelési ágként szerepel a halastó. A földforgalmi szabályozásban nem fog problémát okozni a halastó művelési ág kivezetése, hiszen jelentősége nem a halastavak területének, hanem a haltermeléshez szükséges takarmánytermő területek forgalmának van.

A természetvédelmi szabályozás és jelen törvény közötti kapcsolat vonatkozásában a szubszidiárius jelleg kialakítása indokolt. A törvény ugyanis s földforgalmi törvény szabályait rendelte alkalmazni a földnek nem minősülő védett természeti terültekre, azonban ehelyett azt indokolt rögzíteni, hogy a védett természeti területnek minősülő földre e törvény rendelkezéseit a természet védelméről szóló törvényben foglalt eltérésekkel kell alkalmazni.

Szintén le kell határolni az erdőről, az erdő védelméről és az erdőgazdálkodásról szóló törvény (a továbbiakban: erdőtörvény) szerint erdőnek, valamint erdőgazdálkodási célt közvetlenül szolgáló földterületnek minősülő földek esetében, hogy a földforgalmi törvény rendelkezéseit az erdőről, az erdőtörvény, továbbá az erdőbirtokossági társulatról szóló törvényben foglalt eltéréssel kell alkalmazni.

A Nemzeti Földalapba tartozó földek tekintetében természetesen továbbra is biztosítani szükséges, hogy azokra eltérő szabályokat állapíthasson meg az egyébként szintén sarkalatos Nemzeti Földalapról szóló törvény. Ennek biztosítására a földforgalmi törvényben számos helyen az általános szabályok alóli kivételként kell említeni az állami földekkel kapcsolatos ügyleteket.

A 3. §-hoz

Rögzíteni szükséges, hogy főszabályként a tanyára a földre vonatkozó rendelkezéseket kell alkalmazni. Tanyának a település külterületén fekvő, legfeljebb 1 hektár nagyságú olyan földrészlet minősül, amelyhez a föld mellett növénytermesztés és állattenyésztés, továbbá az ezekkel kapcsolatos termékfeldolgozás és terméktárolás céljára létesített lakó- és gazdasági épület, illetve ilyen épületcsoport is tartozik, vagy az olyan földrészlet, amely az ingatlan-nyilvántartásban tanyaként szerepel. Tanyára vonatkozó eltérés, hogy a tanya lakó-, és gazdasági épület használatának - a földtől elválasztott - önálló átengedésére e törvény rendelkezéseit nem kell alkalmazni, valamint a tanyához tartozó földterület használati jogosultságát bárki megszerezheti.

A 4. §-hoz

Értelmező szabályként rögzíteni kell, hogy ha a tanyának nem minősülő földrészleten belül valamely művelési ágban nyilvántartott alrészlet van, annak területnagyságától függetlenül a teljes földrészletre a földforgalmi törvény rendelkezéseit kell alkalmazni.

Az 5. §-hoz

Az értelmező rendelkezések között csak a földforgalmi törvény által alkalmazott fogalmak meghatározása szükséges. Az üzemszabályozási kérdéseket taglaló fogalmak (pl. üzemmérettel összefüggő) nem kapcsolódnak a törvény hatályához, másrészt értelmezési anomáliákat okozhatnak.

A törvény a mezőgazdaság szerkezetének alakítása érdekében az állattartási tevékenységet földforgalmi eszközökkel is privilegizálni kívánja. Ugyanakkor indokolt az állattartó telep fogalmának meghatározása.

A földműves, mint a földművelési tevékenységet professzionálisan végző, és erre tekintettel a földszerzés fókuszába állított személy kritériumrendszere öt feltételből áll össze:

1. természetes személy magyar állampolgár vagy tagállami állampolgár

2. Magyarországon nyilvántartásba vételre került,

3. a törvény végrehajtására kiadott rendeletben meghatározott mezőgazdasági vagy erdészeti szakirányú képzettséggel rendelkezik vagy ennek hiányában igazoltan legalább három éve mező-, erdőgazdasági tevékenységet, illetve kiegészítő tevékenységet folytat,

4a. tevékenységét saját nevében és saját kockázatára folyamatosan Magyarországon végzi,

5a. tevékenységéből árbevétele származott, vagy az árbevétel azért maradt el, mert a megvalósult mező,- vagy erdőgazdasági célú beruházás még nem hasznosulhatott,

4-5b. a legalább 25%-ban tulajdonában álló, Magyarországon bejegyzett mezőgazdasági termelőszervezet olyan tagjának vagy részvényesének minősül, aki mező-, erdőgazdasági tevékenységet, illetve mező-, erdőgazdasági- és az azokat kiegészítő tevékenységet személyes közreműködésként végzi.

A Csatlakozási Szerződés rendelkezései szerint 2014. május 1-jét követően a föld tulajdonjogának megszerzése megnyílik valamennyi tagállami állampolgár előtt. Harmadik országok állampolgárai vonatkozásában azonban a korlátozások fennmaradhatnak.

A földműves státusz igazolásához elengedhetetlen, hogy róluk hatósági nyilvántartás álljon rendelkezésre.

A professzionális termelés érdekében indokolt meghatározott szakképzettség meglétéhez vagy megfelelő szakmai gyakorlati idő fennállásához kötni a földművessé válást. Mindez alátámasztja, hogy a földszerzésre olyan személy válik csak jogosulttá, aki elméleti és gyakorlati szakismeretek alapján alkalmas a földön való gazdálkodásra.

A spekulatív jellegű (nem termelési, hanem befektetési célú) földszerzések megakadályozása érdekében indokolt rögzíteni, hogy a földműves státusz elemét képezi a mezőgazdasági termelő tevékenység, azaz a vállalkozás és a termelésből árbevétel realizálása.

Hazánkban a mezőgazdasági termelést végző gazdálkodók többsége valamilyen gazdasági társaságban való gazdálkodást választott vállalkozásának formájául, azaz ők nem a saját nevükben, hanem a cégükön keresztül végzik a termelő tevékenységet. A földforgalmi törvénynek ezen gazdasági racionalitásra figyelemmel kell lennie és az életszerűség mentén kell a szabályozást kialakítani. Hiszen míg a föld tulajdonjogát csak természetes személy szerezheti meg, addig azon az esetek többségében jogi személy gazdálkodik, amely jogi személy sok esetben a földtulajdonos saját cége.

A helybenlakó fogalma szűkítésre kerül arra a személyre, akinek az életvitelszerű lakóhelye (vagyis nem csupán a bejelentett) legalább 3 éve azon a településen van, amelynek közigazgatási területén az adás-vételi, a csere, illetve a haszonbérleti szerződés tárgyát képező föld fekszik. Ennek analógiájára helybeli illetőségű az a jogi személy, illetve jogi személyiséggel nem rendelkező más szervezet, amelynek mezőgazdasági üzemközpontja legalább 3 éve azon a településen van, amelynek közigazgatási területén a haszonbérleti szerződés tárgyát képező föld fekszik.

A mezőgazdasági üzemközpont képezi a földszerzés földrajzi körének origóját. Ennek biztosítására a fogalom alapján a mezőgazdasági üzemközpont a földműves vagy mezőgazdasági termelőszervezet tulajdonában, illetve használatában álló, a mező- és erdőgazdasági tevékenység vagy a mező- és erdőgazdasági tevékenység és a kiegészítő tevékenység célját szolgáló gazdasági-, lakó-, illetve iroda épülettel beépített ingatlan vagy a tanya, amely a gazdálkodás végzésének vagy megszervezésének az illetékes mezőgazdasági igazgatási szervnél bejelentett helyéül szolgál.

A 6. §-hoz

A törvény hatálya alá tartozó földtulajdonjog szerzése körét a legtágabb mértékben indokolt meghatározni, kivételként csupán a törvényes örökléssel, a kisajátítással és a kárpótlási célú árverés útján történő tulajdonszerzést szükséges meghatározni. Ezen tulajdonjog szerzési jogcímek esetében ugyanis speciális körülményekre tekintettel nem indokolt a törvényi rezsim alkalmazása. Mindazonáltal a törvény megkerülésére irányuló próbálkozások kizárására indokolt az elbirtoklással, közös tulajdon megszüntetésével, valamint jogi személyek szervezeti formaváltásával vagy átalakulásával összefüggő jogcímek során a földforgalmi törvény szabályait alkalmazni azzal, hogy ezen esetkörök vonatkozásában - azok sajátosságaira figyelemmel - speciális szabályokat (pl. eljárási kivételek) is a törvénybe kell építeni.

A 7. §-hoz

Főszabályként minden olyan szerződéshez, amely a föld tulajdonjogának átruházásáról rendelkezik a mezőgazdasági igazgatási szerv jóváhagyása szükséges. Hangsúlyozni kell, hogy önmagában ezen jóváhagyás a jogszabályban előírt egyéb érvényességi feltételeket és kellékeket nem pótolja, továbbá nem pótolja más hatóságok előzetes engedélyét, illetve jóváhagyását, amelyek a jogügylet létrejöttéhez vagy érvényességéhez ugyancsak szükségesek.

A 8. §-hoz

A földforgalmi törvény hatálybalépését megelőzően - egyébként már akkor is jogellenesen - kötött olyan szerződések vonatkozásában, amelyek a tulajdonszerzési szabályok jövőbeli liberalizálásában bízva kerültek megkötésre, indokolt kizárni azok valamilyen utólagos aktussal való hatályossá tételének lehetőségét. Ennek érdekében a föld tulajdonjogának átruházására vagy a föld tulajdonjogát érintő más jogügylet írásba foglalására csak olyan papír alapú okmányon kerülhet sor, amely bizonyos meghatározott biztonsági kellékekkel rendelkezik. Ez rászorítja a feleket arra, hogy a múltbeli akarategységüket megújítsák, azonban a Büntető Törvénykönyv 2013. július 1-jétől hatályba lépő rendelkezései már kifejezetten pönalizálják az ilyen jogellenes magatartást. Emellett a körülmények és életviszonyok időközben végbement változásai kérdésessé teszik, hogy az egykori eladó oldalán a továbbiakban is fennáll-e a színlelt jogi aktus megkötésekor meglevő szándék a föld akkori feltételekkel való értékesítésére.

A 9. §-hoz

A Csatlakozási Szerződés rendelkezései szerint csak a tagállami állampolgárok vonatkozásában szükséges 2014. május 1-jétől lehetővé tenni a magyar állampolgárokéval azonos feltételekkel való földtulajdonjog szerzést. Harmadik országok vonatkozásában az eddigi tilalom továbbra is fenntartható. Jogi személyek esetében szintén indokolt a hatályos tilalom fenntartása, hiszen a jogi személy tulajdonosi körének változása, azaz a föld közvetett tulajdonosának személye ellenőrizhetetlen, és eszközül szolgálna a törvényi korlátozások kijátszásához.

A termőföldről szóló 1994. évi LV. törvény (a továbbiakban: Tft.) hatályba lépését megelőzően egy rövid átmeneti időszakban jogi személyek számára lehetőség nyílt termőföld tulajdonjog szerzésre. E módon mintegy 140 ezer hektár földterület áll napjainkban gazdasági társaságok tulajdonában. A fent említett szempontok biztosítása érdekében indokolt annak rögzítése, hogy különválással, kiválással, egyesüléssel (beolvadással, összeolvadással), szervezeti formaváltozással (szervezeti átalakulás) létrejött jogi személy - a bevett egyház, vagy annak belső egyházi jogi személye kivételével - a jogelődje által a termőföldről szóló törvény szerint, vagy a termőföldről szóló törvény hatálybalépését megelőzően megszerezett tulajdonát képező föld tulajdonjogát nem szerezheti meg, azaz a szervezeti- vagy formaváltással egyidejűleg a földet értékesítenie kell vagy az marad a jogelőd tulajdonában.

A 10. §-hoz

A Csatlakozási Szerződésben vállaltakra tekintettel főszabályként rögzíteni kell, hogy a föld tulajdonjogát csak belföldi természetes személy és tagállami állampolgár szerezheti meg.

A földforgalmi törvény a földszerzésre jogosult személyek körét a professzionális gazdálkodást folytató földművesekre kívánja korlátozni, elősegítve ezáltal a mezőgazdaságban dolgozók elismert és méltányolható földigényének kielégítését, és kizárva a spekulatív (azaz nem termelési, hanem tőkebefektetési célú) földvásárlási törekvéseket. A föld rendeltetésszerű használatából következik, hogy a föld megszerzése alapvetően hosszú távú elköteleződést jelent a föld megművelése és a mezőgazdasági termelés irányába. Ugyanakkor Magyarországon a termelőeszközök közül a termőföld európai összehasonlításban egyértelműen alulértékelt, így ez a befektetés extraprofit elérésére kínálkozik. Az Európai Unió 15 régi tagállamban történelmileg kialakult magas földárakkal összehasonlításban a magyar földárak jelenleg 3-20-szoros áraránnyal jellemezhetők. A rendszerváltást követően a magyarországi termőföld árak erőteljesen, kiszámíthatóan növekedtek, mintegy megnégyszereződtek. A földpiaci árfelzárkózás fokozatosan halad előre, a rendszerváltást követően a termőföld ára 4-5 évente megduplázódott. Mindez olyan szereplők földpiacra lépését is magával hozza, akik a mezőgazdasági termeléstől elvonatkoztatva tőkebefektetésként tekintenek a termőföld megvásárlására, korlátozva ezzel a mezőgazdasági termelők földpiacra lépését, valamint a termeléstől elszakadó földárakat alakítanak ki. Birtokpolitikai szempontból az az optimális állapot, ha a termőföld annak művelőjének tulajdonában van, ez esetben ugyanis nem keletkezik forráskivonás a haszonbér formájában, másrészt maga a termőföldingatlan a fejlesztések forrását biztosító jelzáloghitelezés alapjául szolgálhat. A mezőgazdasági termelés nemzetközi versenyképességét a kiegyensúlyozott, és termelési jövedelmezőség növekedésével alátámasztott földár növekedés szolgálja, az eseti külső befolyások - a mezőgazdaság természeti körülményeiből egyébként eredő sérülékenysége miatt - nem kívánt és kártékony kilengéseket okozhatnak.

Alkotmányosan nem védhető a föld, mint termelési tényező, azaz a saját szükséglet kielégítés alapjául is szolgáló eszköz tulajdonjogának megszerzésétől a földművesnek nem minősülő személyek teljes elzárása. Ezért indokolt számukra - a törvényben szereplő, önkormányzat által kijelölt övezet helyett általános jelleggel - 1 hektár mértékben limitált módon lehetővé tenni a földszerzést azzal, hogy természetesen a jogi hatalmasságok (elővásárlási jog) tekintetében a mezőgazdasági tevékenységet folytató földműves személyek után léphetnek csak fel. Ezért földművesnek nem minősülő belföldi vagy tagállami természetes személy a föld tulajdonjogát megszerezheti, ha a birtokában álló föld területnagysága a megszerezni kívánt föld területnagyságával együtt nem haladja meg az 1 hektárt.

A családon belüli, azaz a közeli hozzátartozók közötti földmozgás a családi vagyon olyan belső átrendeződése, amelybe az államnak nem szabad beleszólást biztosítani. Lehetővé kell tenni ugyanis, hogy a családtagok között ne csak halál esetén, hanem még élők között is akadálymentesen áramolhasson a földtulajdonjog, ezért a földművesnek nem minősülő családtag vonatkozásában az 1 hektáros szerzési maximumot nem kell alkalmazni, ha földművesnek nem minősülő belföldi természetes személy vagy tagállami állampolgár a tulajdonjogot átruházó személy közeli hozzátartozója.

A 11. §-hoz

A jogi személyek földszerzése a fent részletezett indokok alapján jelentősen korlátozott. Ugyanakkor egyes jogi személy típusok számára azok sajátosságára tekintettel mégis indokolt a föld tulajdonjoga megszerzésének lehetőségét biztosítani. Ezen jogi személyek, illetve szerzésmódok:

a) a magyar állam a Nemzeti Földalapról szóló törvényben meghatározott földbirtok-politikai irányelvek érvényesítése, valamint közfoglalkozás, illetve más közérdekű cél megvalósítása,

b) a bevett egyház vagy annak belső egyházi jogi személye tartási, gondozási, ajándékozási szerződés alapján, valamint végintézkedéssel,

c) jelzálog-hitelintézet a jelzálog-hitelintézetről és a jelzáloglevélről szóló külön törvényben foglalt korlátozásokkal és időtartamra,

d) a föld fekvése szerint illetékes települési önkormányzat (a fővárosban a fővárosi kerületi önkormányzat) közfoglalkoztatás és településfejlesztés céljára.

A 12. §-hoz

A csere és az ajándékozás, mint földtulajdonjog szerzési jogcím esetében indokolt korlátozó feltételeket bevezetni, amelyek megakadályozzák ezen jogcímek visszaélésszerű alkalmazását.

Csere esetében alapvető feltételként kell rögzíteni, hogy a csere tárgya kölcsönösen csak föld lehet. Emellett a birtokkoncentráció támogatása érdekében szükséges előírni, hogy a csere tárgyát képező egyik földrészlet az azt megszerző cserepartnernek a már tulajdonában álló földrészletével azonos településen kell feküdnie, vagy a cserepartnerek egyike helyben lakónak minősül, illetve egyikének lakóhelye vagy a mezőgazdasági üzemközpontja legalább 3 éve azon a településen van, amelynek közigazgatási határa a csere tárgyát képező föld fekvése szerinti település közigazgatási határától közúton vagy közforgalom elől el nem zárt magánúton legfeljebb 20 km távolságra van.

Ajándékozás esetében korlátozni kell a szerzésre jogosult fél körét: csak közeli hozzátartozó, bevett egyház, illetve annak jogi személy tagja, önkormányzat, és a magyar állam javára lehet földet ajándékozással átruházni.

A 13-15. §-hoz

A földforgalmi törvény a föld tulajdonjogának megszerzését bizonyos jövőbeli kötelezettségek vállalásához köti. Ezen kötelezettségek:

a) a személyes művelésre való vállalkozás, amely - a fentebb már részletezett okokból - teljesítettnek minősül akkor is, ha a föld használatát a közeli hozzátartozója, vagy a tulajdonában, vagy a közeli hozzátartozója tulajdonában álló mezőgazdasági termelőszervezet javára engedi át, továbbá társult erdőgazdálkodás folytatása esetén, hiszen az erdőtörvény csak erdőgazdálkodó, azaz adott esetben az erdőbirtokossági társulat vagy annak valamely tagja számára teszi lehetővé az erdő művelését, valamint a használatnak a vetőmagtermeléshez szükséges terület biztosítása céljából történő átengedése esetében, amikor az izolációs távolság biztosítása teszi szükségessé, hogy átmeneti időre (jellemzően egy évre) földhasználati cserét valósítsanak meg;

b) a szerzéstől számított legalább 5 évig a föld más célra való használatától való tartózkodás, amely kötelezettség nem kerül megsértésre, ha a földön talajvédelmet szolgáló létesítmény, öntözéshez szükséges létesítmény, öntözőcsatorna és belvízcsatorna, tájgazdálkodási célú vízpótló csatorna és víztározó létesítése, mezőgazdasági termeléshez, erdőgazdálkodáshoz szükséges gazdasági épület vagy lakóépület, továbbá a föld megközelítését, illetve a föld használatát biztosító út kerül létesítésre, illetve védett természeti területek természetvédelmi kezeléséért felelős szerv által jogszabályban, vagy e szerv alapító okiratában foglalt, valamint közösségi vagy hazai költségvetési forrás felhasználásával megvalósuló természetvédelmi célú feladatok kerülnek ellátásra.

A személyes művelési kötelezettségből következik az is, hogy ha a megvásárolt föld haszonbérleti jogviszonnyal terhelt, akkor az új tulajdonos annak időtartamát nem hosszabbítja meg, és lejártát követően megkezdi a földön a gazdálkodást.

A rendezett és tisztességes piaci kapcsolatok elősegítése érdekében tulajdonszerzési jogosultság további feltételeként kerül előírásra, hogy a szerző fél nyilatkozzon arról, hogy nincs a földhasználatért járó ellenszolgáltatásának teljesítéséből eredő díj-, vagy egyéb tartozása. További feltétel, hogy a szerző féllel szemben a meg, előző öt évben nem állapították meg, hogy a szerzési korlátozások megkerülésére irányuló jogügyletet kötött.

Pályakezdő gazdálkodók, azaz olyan, a 16. életévét betöltött belföldi természetes személyek, illetve tagállami állampolgárok, akik a föld tulajdonjogának megszerzésekor Magyarországon élnek (Magyarországon bejelentett lakóhelyükön életvitelszerűen tartózkodnak) és nem rendelkeznek az Európai Unió tagállamában, az Európai Gazdasági Térségről szóló megállapodásban részes államban, valamint a nemzetközi szerződés alapján velük egy tekintet alá eső államban fekvő föld tulajdonjogával, de legalább középfokú mezőgazdasági vagy erdészeti szakirányú képzettséggel bírnak, és pályakezdő mezőgazdasági termelőként nyilvántartásba vételre kerültek, esetében a piacra lépés megkönnyítése mellett indokolt olyan kötelezettség vállalások előírása, amely - mivel a pályakezdő gazdálkodó nem minősül földművesnek, így speciális könnyítéseket ad számára a törvény - megakadályozza, hogy a pályakezdő gazdálkodói státuszt visszaélésszerűen használhassák ki. Erre tekintettel a pályakezdőnek vállalnia kell, hogy a tulajdonszerzéstől számított 1 éven belül a föld helye szerinti településen helyben lakónak fog minősülni (azaz állandó bejelentett lakosként életvitelszerűen fog tartózkodni), vagy a tulajdonszerzéstől számított 1 éven belül a föld helye szerinti településen üzemközpontot létesít, és mező-, erdőgazdasági tevékenységet, illetve a kiegészítő tevékenységet fog folytatni.

A 16. §-hoz

A tulajdon és birtokmaximumokat olyan mértékben indokolt megállapítani, amely a jelenleg hatályos rendelkezésekkel összhangban áll (azaz nem diszkriminálja a földforgalmi törvény hatálybalépést követően szerző személyt a korábbi törvény hatálya alatt szerző személyhez képest), és fejlődési lehetőséget biztosít perspektívát kínálva ezáltal az adott gazdaság megerősítésére, piaci pozíciójának növelésére. Mindazonáltal, figyelemmel a föld szűkös jószág mivoltára, olyan felső határt kell meghatározni, ami közép és hosszú távon a jelenlegi nagyüzemi struktúráról a kis- és középbirtokok felé tolja el a birtokszerkezet súlypontját. Mindezt szolgálja a 300 hektárban megállapított földszerzési maximum, valamint az 1200 hektárban megállapított birtokmaximum. Ezt összefoglalva a rendelkezés alapján az arra jogosult személy legfeljebb 1200 hektár területnagyságú földet birtokolhat, amelyből az arra jogosultnak legfeljebb 300 hektár lehet a tulajdonában (azaz egy példával szemléltetve: ha 300 ha tulajdona van, akkor maximum 900 ha-t bérelhet hozzá, míg ha csak 150 ha a tulajdona, akkor 1050 ha területet lehet még bérelni, de ha 400 ha a tulajdona - ilyen is lehet kivételes esetekben, pl. öröklés miatt -, akkor csak 800 ha-t bérelhet).

Bizonyos, birtokpolitikai eszközökkel is preferált tevékenységek esetében 1800 hektárban limitált kedvezményes birtokmaximumot indokolt meghatározni. Ezen esetek az állattartáshoz szükséges takarmánytermő terület biztosítása, a vetőmag előállítás, valamint a közös gazdálkodás.

A részarány-tulajdon megszerzése esetében rendelkezni kell arról, hogy az aranykoronában megállapított részarány, hogyan számítható össze a hektárban meglevő földterülettel annak érdekében, hogy a földszerzési és birtokmaximumok betartásra kerüljenek. Ezért a szerző fél tulajdonában és haszonélvezetében álló földterület hektárban kifejezett térmértéke mennyiségének hússzorosát (ez egy viszonyszám: a földterületek országos átlagos aranykorona értéke), valamint tulajdonában álló és megszerzésre kerülő a részarány-tulajdon aranykorona értékét össze kell adni, melynek során az összeg legfeljebb 6000 lehet.

A földszerzési, illetve birtokmaximumok a magyar állam, önkormányzat, bevett egyház és annak belső egyházi jogi személye, valamint jelzálog-hitelintézet, továbbá agrár közép- és felsőoktatási intézmények esetében nem kerülnek alkalmazásra figyelemmel ezen szervezetek szerzési szabályainak sajátosságaira. A kényszerhasznosításba vont terület szintén nem számít bele a földszerzési, illetve birtokmaximumokba, biztosítva ezáltal, hogy a kényszerhasznosításra vállalkozó személy ezen egyébként közérdekű tevékenységével ne kerüljön hátrányos helyzetbe.

A 17. §-hoz

A jogbiztonság garantálása érdekében bizonyos esetkörökben szintén lehetővé kell tenni a földszerzési maximumok meghaladásának lehetőségét. Ezek az esetek

a) a föld kisajátítása folytán kapott kártalanítás összegéből vásárolt,

b) a földön fennálló közös tulajdon megszüntetése során a tulajdonostárs tulajdoni hányadának megfelelő mértékű,

c) a földön fennálló házastársi vagyonközösség megszüntetésével a volt házastársak tulajdonába kerülő

azon földekre vonatkoznak, amelyek vonatkozásában a megjelölt élethelyzetek a földforgalmi törvény hatálybalépésekor már fennálltak.

A kisajátítás során az állam olyan mértékben avatkozik be az érintett személy tulajdonviszonyaiba, hogy törekedni kell arra, hogy a kisajátítást megelőző helyzethez mennél közelebb álló állapotba kerüljön az érintett. Előfordulhat ugyanis, hogy csak rosszabb minőségű földet tud a kisajátítás során kapott ellenértékből vásárolni, amely esetben lehetővé kell tenni, hogy akár a földszerzési maximumot meghaladó földterület tulajdonjogával rendelkezhessen.

A közös tulajdon megszüntetése birtokpolitikailag kívánatos és támogatandó folyamat. Ennek során azonban előállhat olyan élethelyzet, hogy a tulajdonközösség megszüntetésével az illető túllépné a földszerzési maximumot. Biztosítani kell tehát, hogy ez ne jelentse akadályát a közös tulajdon megszüntetésének.

A házastársi vagyonközösség sajátossága, hogy a vagyonközösség fennállása alatt szerzett közös vagyoni körbe tartozó vagyontárgyak akkor is közös tulajdonban állnak, ha egyébként az ingatlan-nyilvántartás szerint csak az egyik fél került tulajdonosként feltüntetésre. A vagyonközösség megszüntetésével merülhet fel tehát az a probléma, hogy a megosztásra kerülő föld a másik fél nevére kerül, aki viszont ezáltal túllépné a földszerzési maximumot. A helyzet rendezésére kell kivétel szabályt megállapítani.

A 18-20. §-hoz

A birtokpolitikai preferenciák érvényre juttatásának egyik - a Tft.-ben is alkalmazott - eszköze az elővásárlási jog intézménye. Ennek alkalmazása nem önkényes, az elővásárlásra jogosultak köre valamennyi esetben összhangban van a mezőgazdasági termelés racionalitásaival, valamint a hazai birtokviszonyok sajátosságaival.

Nem áll fenn elővásárlási jog

a) a közeli hozzátartozók közötti adás-vétel,

b) a közös tulajdon megszüntetését eredményező, a tulajdonostársak közötti adás-vétel,

c) a mezőgazdasági termelők gazdaságátadási támogatása feltételeként megvalósuló adás-vétel,

d) a föld fekvése szerint illetékes települési önkormányzat (a fővárosban a fővárosi kerületi önkormányzat) által közfoglalkoztatás és településfejlesztés céljából kötött adás-vétel

esetén.

A családon belüli, azaz közeli hozzátartozók közötti vagyonmozgás, vagyis a családi vagyon átrendezése során indokolatlan külső szereplők számára hozzáférést biztosítani.

A tulajdonközösségek megszüntetése olyan támogatandó cél, hogy az azt eredményező adásvételből is indokolt kizárni harmadik személyeket.

A mezőgazdasági termelők gazdaságátadási támogatásának feltétele, hogy a földet meghatározott személy kapja meg, így fogalmilag sem helyénvaló elővásárlási jog biztosítása.

Az önkormányzatok - a magyar állammal ellentétben - nem rendelkeznek kiemelt ranghelyű elővásárlási joggal, így a közcélú földszerzésük során indokolt kizárni az azt megakadályozni képes elővásárlási jogosultságot.

Az elővásárlásra jogosultak sorrendje:

1. a magyar állam a Nemzeti Földalapról szóló törvényben meghatározott földbirtok-politikai irányelvek érvényesítése céljából, valamint közfoglalkozás, illetve más közérdekű cél megvalósítása érdekében;

2. közös tulajdonban álló föld nem tulajdonostárs számára történő eladás esetében a földműves tulajdonostárs;

3. a földet használó olyan földműves, aki helyben lakó szomszédnak, helyben lakónak minősül, vagy akinek a lakóhelye vagy a mezőgazdasági üzemközpontja legalább 3 éve azon a településen van, amelynek közigazgatási határa az adás-vétel tárgyát képező föld fekvése szerinti település közigazgatási határától közúton vagy közforgalom elől el nem zárt magánúton legfeljebb 20 km távolságra van;

4. a szántó, rét, legelő (gyep), vagy fásított terület művelési ágban nyilvántartott föld eladása esetén az a földműves, aki a föld fekvése szerinti településen az elővásárlási joga gyakorlását megelőzően legalább 1 éve állattartó telepet üzemeltet, és a tulajdonszerzésének a célja az állattartáshoz szükséges takarmány-előállítás biztosítása, továbbá szántó, kert, szőlő, gyümölcsös művelési ágban nyilvántartott föld eladása esetén az a földműves, aki számára a tulajdonszerzés célja a földrajzi árujelzéssel, továbbá eredetmegjelöléssel ellátott termék előállítása és feldolgozása, vagy ökológiai gazdálkodás folytatása;

5. az olyan földműves, aki helyben lakó szomszédnak minősül;

6. az olyan földműves, aki helyben lakónak minősül;

7. az olyan földműves, akinek a lakóhelye vagy a mezőgazdasági üzemközpontja legalább 3 éve azon a településen van, amelynek közigazgatási határa az adás-vétel tárgyát képező föld fekvése szerinti település közigazgatási határától közúton vagy közforgalom elől el nem zárt magánúton legfeljebb 20 km távolságra van.

A 2., 4.-7. pontban meghatározott jogosulti csoportokon belül több jogosult esetében az elővásárlásra jogosultak sorrendje a következő

1. a családi gazdálkodó, illetve a gazdálkodó család tagja,

2. fiatal földműves.

A földszerzési jogosultságot nem indokolt földrajzi feltételekhez kötni, hiszen számos esetben előfordulhatna az, hogy nem lehetne eladni a földet, mert nem lenne az adott földrajzi körön belül szerzési jogosultsággal rendelkező olyan földműves, aki azt megvásárolná, tekintettel arra, hogy földvásárlásra kényszeríteni senkit nem lehet. Ezért indokolt elővásárlási jogosultságként rögzíteni a helyben lakást, valamint a 20 km távolságon belüli elhelyezkedést, ami végső esetben lehetővé teszi, hogy távolabbról érkező személy vásárolja meg a földet, ha az más helyinek nem kell (hiszen nem élt elővásárlási jogával).

Az állattartó telep működtetését, valamint a tényleges állatlétszámot hatósági bizonyítvánnyal kell igazolni a visszaélések megakadályozása érdekében.

A földet használó földműves alatt azt a földművest kell érteni, aki legalább 3 éve használja a földet, valamint azt a föld kényszerhasznosítójaként jelöltek ki.

A földforgalom gyakorlatában az elővásárlási jog gyakorlásának megakadályozására bevett módszer, hogy több földet egységes vételáron kínálnak eladására, holott azok nem képeznek gazdasági egységet. Ennek kiküszöbölésére ilyen együttes értékesítésre akkor kerülhet sor, ha földek egymással szomszédosak, vagy egy mezőgazdasági üzemközponthoz tartoznak.

A 21-36. §-hoz

A föld tulajdonjoga megszerzésének eljárása a következő.

A föld eladása esetén a földre vonatkozó, a tulajdonos által elfogadott vételi ajánlatot egységes okiratba foglalt szerződésbe kell foglalni, és azt a tulajdonosnak - a felek aláírásától számított 8 napon belül - a földforgalmi törvényen alapuló elővásárlási jog jogosultjaival a föld fekvése szerint illetékes települési önkormányzat (a fővárosban a fővárosi kerületi önkormányzat) jegyzője útján a polgármesteri hivatal hirdetőtábláján kifüggesztéssel hirdetményi úton közölnie kell, továbbá a más törvényen és a megállapodáson alapuló elővásárlási jog jogosultjaival közvetlenül közölni kell. Az adás-vételi szerződésnek a vevő részéről tartalmaznia kell a kötelezettségvállaló nyilatkozatokat is, vagy azokat az adás-vételi szerződéshez csatolni kell.

Az elővásárlási jog jogosultja a polgármesteri hivatal hirdetőtábláján történő kifüggesztését követő napjától számított 60 napos jogvesztő határidőn belül a jegyzőnél személyesen tehet az adás-vételi szerződésre elfogadó, vagy az elővásárlási jogáról lemondó jognyilatkozatot. A földalapkezelő szervezet a jognyilatkozatát a jegyzőnek megküldi, vagy a földalapkezelő szervezet képviseletében eljáró személy átadja a jegyzőnek. Az elővásárlási jogról való lemondásnak kell tekinteni, ha az elővásárlásra jogosult a határidőn belül nem nyilatkozik. A jegyző köteles az elfogadó jognyilatkozat személyes átvételekor az elővásárlásra jogosult személyazonosságát ellenőrizni az elfogadó jognyilatkozatban szereplő természetes személyazonosító adatoknak a személyazonosító okmányban foglalt adatokkal való összevetésével, továbbá az elővásárlásra jogosultat megnyilatkoztatni arról, hogy az elfogadó jognyilatkozaton szereplő aláírását a saját kezű aláírásának ismeri el. Ha a jegyző megállapítja, hogy az elfogadó jognyilatkozat az azt átadó elővásárlásra jogosulttól származik, ezt a tényt az elfogadó jognyilatkozaton az aláírásával igazolja, és azt átveszi. Ha a jegyző azt állapítja meg, hogy az elfogadó jognyilatkozat nem az azt átadó személytől származik, a jegyző az elfogadó jognyilatkozat átvételét megtagadja, és ennek tényét, valamint okát az elfogadó jognyilatkozaton rögzíti. Az elfogadó jognyilatkozatot legalább teljes bizonyító erejű magánokiratba kell foglalni, és meg kell jelölni az elővásárlási jogosultság jogalapját, továbbá ha az elővásárlási jog törvényen alapul, akkor azt is, hogy az elővásárlásra jogosult mely törvényen és az ott meghatározott sorrend melyik ranghelyén gyakorolja az elővásárlási jogát. Az elfogadó jognyilatkozatnak tartalmaznia kell a kötelezettségvállaló nyilatkozatokat, vagy azokat a jognyilatkozathoz csatolni kell. Az elfogadó jognyilatkozathoz csatolni kell az elővásárlási jogosultságot bizonyító okiratokat is. Az államot megillető elővásárlási jog gyakorlása esetén a földalapkezelő szervezetnek meg kell jelölnie a Nemzeti Földalapról szóló törvény szerinti mely földbirtok-politikai irányelv, illetve milyen közérdekű cél megvalósítása érdekében gyakorolja az állam nevében az elővásárlási jogot.

Az eladót az olyan elfogadó jognyilatkozat köti, amelyet az elővásárlásra jogosult határidőn belül tesz meg, és a jognyilatkozatában az adás-vételi szerződést magára nézve teljes körűen elfogadja.

A jegyző a nyilatkozattételre nyitva álló határidő leteltét követő 8 napon belül a beérkezett, illetve az átvett jognyilatkozatokról iratjegyzéket készít, és azt az adás-vételi szerződés eredeti példányával, valamint a jognyilatkozatokkal együtt megküldi az eladó részére, ha az adás-vételi szerződés mentes a mezőgazdasági igazgatási szerv jóváhagyása alól, vagy a mezőgazdasági igazgatási szerv részére jóváhagyás céljából.

A földforgalmi törvény szabályozási újítása, hogy a földszerzést főszabályként hatósági jóváhagyáshoz köti. Az eljáró hatóság ellenőrzi a földszerzési jogosultság meglétét és a szerzési feltételek fennállását, valamint megállapítja az elővásárlási joggal élő személyét.

A mezőgazdasági igazgatási szerv köteles egy előzetes „érvényességi szűrést” végezni az elővásárlási jog gyakorlása céljából kifüggesztett adás-vételi szerződés, és a beérkezett elfogadó jognyilatkozatok tekintetében. Az előzetes érvényességi szűrés indoka az, hogy feleslegesen ne kerüljenek az okiratok a helyi földbizottság részére megküldésre, ha azokból egyértelműen megállapítható, hogy olyan jogi fogyatékosságban szenvednek, amihez joghatás nem fűződhet, ergo a jóváhagyást egyértelműen meg kell tagadni.

Ha az előzetes vizsgálat eredményeként a mezőgazdasági igazgatási szerv nem tagadja meg az adás-vételi szerződés jóváhagyását, és több elővásárlásra jogosult nyújtott be elfogadó jognyilatkozatot, a mezőgazdasági igazgatási szerv az elővásárlásra jogosultakat a törvény által meghatározott sorrend alapján rangsorolja, és arról jegyzéket készít. A jegyzékkel és a rendelkezésére álló okiratok másolatának megküldésével a mezőgazdasági igazgatási szerv haladéktalanul megkeresi a helyi földbizottságot az állásfoglalásának beszerzése céljából.

A helyi földbizottság - a mezőgazdasági igazgatási szerv megkeresésének a beérkezésétől számított - 15 napon belül adja ki az adás-vételi szerződés jóváhagyásának megtagadásához, vagy a jóváhagyás megadásához szükséges állásfoglalását. A helyi földbizottság véleményt nyilvánít az ajánlattevő személy, valamint az elővásárlási nyilatkozatot tevő személyek szerzéséről. A helyi földbizottság vétójoggal rendelkezik, azaz támogatásának hiányában a mezőgazdasági igazgatási szerv köteles elutasítani a jogügylet jóváhagyását.

A helyi földbizottság az adás-vételi szerződést a köztudomású tények és legjobb ismeretei alapján, különösen a következő szempontok szerint értékeli:

a) az adás-vételi szerződés alkalmas-e a tulajdonszerzési korlátozás megkerülésére;

b) megállapítható-e, hogy a felek már e törvény hatályba lépése előtt megállapodtak a tulajdonjog átruházásában, de az adás-vételi szerződést csak a jelen eljárás keretében léptetnék egyikük nyilatkozatával, illetve harmadik személy jognyilatkozatának megtételével hatályba;

c) az adás-vételi szerződés jóváhagyása esetén az adás-vételi szerződés szerinti vevő, illetve a jegyzék szerinti, az első helyen álló elővásárlásra jogosult, vagy ha több elővásárlásra jogosult áll az első helyen, akkor valamennyi első helyen álló elvásárlásra jogosult

ca) alkalmas-e az adás-vételi szerződés, és a kötelezettségvállalások teljesítésére,

cb) elnyer-e olyan jogi helyzetet, amelynek révén a jövőben az elővásárlási jogát visszaélésszerűen gyakorolhatja, vagy

cc) indokolható gazdasági szükséglet nélkül, felhalmozási célból szerezné meg a föld tulajdonjogát;

d) az ellenérték a föld forgalmi értékével arányban áll-e, s ha nem, az aránytalansággal a vevő elővásárlásra jogosultat tartott távol az elővásárlási jogának gyakorlásától.

Fontos, hogy a helyi földbizottság az értékelést köteles azonos szempontok szerint, a jegyzékben szereplő összes elővásárlásra jogosult, és az adás-vételi szerződés szerinti vevő vonatkozásában elvégezni. Ennek hiányában ugyanis nem lenne értelme a törvény által meghatározott elővásárlási sorrendnek. Vagyis ha a helyi földbizottság pl. az 5 elfogadó jognyilatkozatot tevő elővásárlásra jogosult esetében a sorrendben az utolsót támogatja, de az ezt megelőző rangsorban lévőkről „hallgat” akkor elveszti értelmét a törvény által felállított rangsor, ami súlyos jogbizonytalanságot keltene. Az értékelés természetesen nem zárja ki azt, hogy a helyi földbizottság több elővásásra jogosultat támogasson. Ha a helyi földbizottság az értékelés alapján egyik elővásásra jogosult esetében sem támogatja az adás-vételi szerződés jóváhagyását, állást kell foglalnia abban, hogy az adás-vételi szerződés szerinti vevővel támogatja-e az adás-vételi szerződés jóváhagyását.

A mezőgazdasági igazgatási szerv kötve van a helyi földbizottság állásfoglalásához a következők szerint:

- ha a földbizottság nemleges állásfoglalást ad ki, akkor a szerződést nem hagyhatja jóvá a hatóság;

- ha a földbizottság pozitív állásfoglalást ad ki, akkor a szerződés jóváhagyását még megtagadhatja a törvényben foglalt esetek fennállásakor a hatóság;

- ha a földbizottság „hallgat”, akkor a hatóság egy alkalommal - újabb 15 napos határidő kitűzésével - felhívja a földbizottságot az állásfoglalásának kiadására, ha ezt követően sem ad ki állásfoglalást, a hatóságnak meg kell tagadnia a jóváhagyást.

A mezőgazdasági igazgatási szervnek - az adás-vételi szerződés jóváhagyását támogató helyi földbizottsági állásfoglalás ellenére - meg kell tagadnia az adás-vételi szerződés jóváhagyását, ha

a) utóbb megállapítja, hogy már az vizsgálat eredményeként az adás-vételi szerződés jóváhagyása megtagadásának lett volna helye;

b) a helyi földbizottság által támogatott elővásárlásra jogosulttal vagy jogosultakkal, illetve az adás-vételi szerződés szerinti vevővel szemben megállapítja, hogy az adás-vételi szerződés alkalmas-e a tulajdonszerzési korlátozás megkerülésére, vagy a felek már a törvény hatályba lépése előtt megállapodtak a tulajdonjog átruházásában, de az adás-vételi szerződést csak a jelen eljárás keretében léptetnék egyikük nyilatkozatával, illetve harmadik személy jognyilatkozatának megtételével hatályba, vagy az adás-vételi szerződés jóváhagyása esetén az adás-vételi szerződés szerinti vevő, illetve a jegyzék szerinti, az első helyen álló elővásárlásra jogosult, vagy ha több elővásárlásra jogosult áll az első helyen, akkor valamennyi első helyen álló elvásárlásra jogosult nem alkalmas az adás-vételi szerződés, és a kötelezettségvállalások teljesítésére, vagy olyan jogi helyzetet nyer el, amelynek révén a jövőben az elővásárlási jogát visszaélésszerűen gyakorolhatja;

c) a birtokában álló föld jogellenes más célú hasznosítása, vagy a hasznosítási kötelezettség megsértése miatt az ingatlanügyi hatóság - az adás-vételi szerződés közlését megelőző 5 éven belül - jogerősen földvédelmi bírságot szabott ki;

d) az adás-vételi szerződés közlését megelőző 5 éven belül földhasználati díjtartozása, illetve adó- vagy más köztartozása áll fenn.

A mezőgazdasági igazgatási szerv - az adás-vételi szerződés jóváhagyását támogató helyi földbizottsági állásfoglalás ellenére - megtagadhatja az adás-vételi szerződés jóváhagyását, különösen, ha

a) a helyi földbizottság által támogatott elővásárlásra jogosulttal vagy jogosultakkal, illetve az adás-vételi szerződés szerinti vevővel szemben megállapítja, hogy indokolható gazdasági szükséglet nélkül, felhalmozási célból szerezné meg a föld tulajdonjogát, vagy az ellenérték a föld forgalmi értékével nem áll arányban és az aránytalansággal a vevő elővásárlásra jogosultat tartott távol az elővásárlási jogának gyakorlásától, vagy

b) az adás-vétel ésszerűtlen birtokszerkezetet eredményezne.

Ha az adás-vételi szerződés mentes a mezőgazdasági igazgatási szerv jóváhagyása alól és több, azonos ranghelyen álló elővásárlásra jogosult tett elfogadó jognyilatkozatot, vagy a mezőgazdasági igazgatási szerv több, azonos ranghelyen álló elővásárlásra jogosult javára hozhatna jóváhagyó döntést, akkor ezen elővásárlásra jogosultak közül az eladó választása szerinti jogosult lép az adás-vételi szerződés szerinti vevő helyébe. Az engedélyezési eljárás során - a helyi földbizottság állásfoglalásának beérkezése napját követő naptól számított 8 napon belül - a mezőgazdasági igazgatási szerv az eladót 15 napos határidővel felhívja a választási jogának gyakorlására. Az eladónak teljes bizonyító erejű magánokiratba kell foglalnia a nyilatkozatát arról, hogy a több, azonos ranghelyen álló elővásárlásra jogosultak közül melyik jogosulttal kíván szerződni. Ha az eladó a meghatározott határidőn belül nem nyilatkozik, és e határidőn belül a határidő meghosszabbítását sem kéri, a több, azonos ranghelyen álló elővásárlásra jogosultak közül - a határidő lejártát követő naptól számított 5 napon belül - a mezőgazdasági igazgatási szerv jelöli ki azt az elővásárlásra jogosultat, aki a vevő helyébe lép.

Ha az elutasítási okok nem állnak fenn, és mezőgazdasági igazgatási szerv jóváhagyja az adás-vételi szerződést a jegyzék szerinti sorrend alapján első helyen álló vagy a kijelölt elővásárlásra jogosulttal, akkor az adás-vételi szerződés szerinti vevő helyébe az elővásárlásra jogosult lép be. A jóváhagyásról a mezőgazdasági igazgatási szerv - a helyi földbizottság állásfoglalásának beérkezése napját követő naptól számított 15 napon belül - döntést hoz, és ezzel egyidejűleg az adás-vételi szerződést záradékkal látja el. A záradék tartalmi elemeit a törvény külön meghatározza, attól függően, hogy ha elővásárlásra jogosult lép a vevő helyébe, vagy ennek hiányában a kifüggesztett adás-vételi szerződés szerinti felek közötti szerződést hagyja jóvá. Ezen garanciális elemekkel - plusz a biztonsági kellékekkel - rendelkező szerződés kerülhet a földhivatalhoz benyújtásra.

A mezőgazdasági igazgatási szerv a jóváhagyó, illetve az elutasító határozatát közli az eladóval, az adás-vételi szerződés szerinti vevővel, valamint azokkal az elővásárlásra jogosultakkal, akik az adás-vételi szerződésre elfogadó jognyilatkozatot tettek, továbbá a helyi földbizottsággal.

A mezőgazdasági igazgatási szerv döntésével szemben közigazgatási úton nincs jogorvoslat, azonban a döntés bírósági felülvizsgálata kezdeményezhető.

A föld tulajdonjogának elbirtoklással történő megszerzésének esetére a törvény szabályokat állapít meg. A tulajdonos elismerésén alapuló elbirtoklással történő megszerzés jóváhagyására irányuló eljárásban a szerző félnek kell megkeresnie a mezőgazdasági igazgatási szervet a tulajdonszerzés jóváhagyása céljából. A mezőgazdasági igazgatási szerv az elbirtoklás feltételeit (ide értve a szerzés e törvény szerinti feltételeinek fennállását is) és azt vizsgálja, hogy az elbirtoklás nem eredményezi-e tulajdonszerzési korlátolás megsértését vagy megkerülését, és az elbirtoklás feltételei a valóságnak megfelelően fennállnak, azokat nem a tulajdonos, illetve a szerző fél, vagy mindkét fél erre irányuló szándékolt. magatartása idézte elő. Ha az elbirtoklás bekövetkezésének megállapítására bíróság jogosult, a szerző félnek a kereset benyújtását megelőzően kell megkeresnie a mezőgazdasági igazgatási szervet a tulajdonszerzés lehetőségének jóváhagyása céljából. Ez esetben a mezőgazdasági igázgatási szerv azt vizsgálja, hogy a szerző személy szerzőképessége fennáll-e, az elbirtoklás nem eredményezi-e tulajdonszerzési korlátozás megsértését vagy megkerülését, és az elbirtoklás feltételei a valóságnak megfelelően fennállnak, azokat nem a tulajdonos, illetve a szerző fél vagy mindkét fél erre irányuló szándékolt magatartása idézte elő.

Nem kell a mezőgazdasági igazgatási szerv jóváhagyása

a) a magyar állam tulajdonszerzéséhez,

b) a magyar állam, illetve az önkormányzat tulajdonában álló föld elidegenítéséhez,

c) a föld tulajdonjogának ajándékozás jogcímén történő átruházásához,

d) a közeli hozzátartozók közötti tulajdonjog átruházásához,

e) a tulajdonostársak közötti tulajdonjog átruházáshoz, ha ezzel a közös tulajdon megszűntetésére kerül sor,

f) a mezőgazdasági termelők gazdaságátadási támogatása feltételeként megvalósuló adás-vételhez,

g) a telekalakítási engedélyezési eljárás keretében történő tulajdonszerzéshez,

h) önkormányzat, bevett egyház és annak belső egyházi jogi személye, valamint jelzálog-hitelintézet tulajdonszerzéshez.

A 37. §-hoz

A Tft. 2013. január 1-je óta hatályos rendelkezéseihez hasonlóan indokolt rendezni a haszonélvezeti jog, valamint a használat jogának szabályait. Ez alapján semmis a haszonélvezeti jog, illetve a használat jogának szerződéssel történő alapítása, kivéve, ha a szerződés közeli hozzátartozó javára alapít ilyen jogot. A közeli hozzátartozók között szerződéssel alapított haszonélvezeti jog, valamint a használat jogának esetében főszabályként a tulajdonszerzésre vonatkozó rendelkezéseket kell alkalmazni. A haszonélvezeti jogot, legfeljebb 20 évre lehet alapítani. A haszonélvezeti jog, valamint a használat jogának megszerzésének megengedett mértéke tekintetében a földszerzési maximumra vonatkozó szabályokat kell alkalmazni azzal, hogy a megengedett mérték megállapítása során a haszonélvezeti jogot, valamint a használat jogát a szerző fél tulajdonában álló föld területnagyságának beszámításával kell figyelembe venni. A haszonélvezeti jog, valamint a használat jogának alapításáról szóló szerződés érvényességéhez nem kell a mezőgazdasági igazgatási szerv jóváhagyása.

A 38. §-hoz

Indokolt taxációt létesíteni a földhasználat jogcímeire, amely szerint a föld használata csak haszonbérlet, feles bérlet, részesművelés, illetve szívességi földhasználat jogcímén engedhető át. Ezáltal a különféle földhasználati jogcímekben megbúvó, a törvényi szabályok kijátszására irányuló jogalkalmazói visszaélések visszaszoríthatóvá válnak.

A 39. §-hoz

A tulajdonjog megszerzéséhez hasonlóan főszabályként a föld használati jogának megszerzéséhez a mezőgazdasági igazgatási szerv jóváhagyása szükséges. Itt is hangsúlyozni kell, hogy önmagában ezen jóváhagyás a jogszabályban előírt egyéb érvényességi feltételeket és kellékeket nem pótolja, továbbá nem pótolja más hatóságok előzetes engedélyét, illetve jóváhagyását, amelyek a jogügylet létrejöttéhez vagy érvényességéhez ugyancsak szükségesek.

A 40-41. §-hoz

A földhasználati jogosultságot főszabályként földműves, pályakezdő gazdálkodó és mezőgazdasági termelőszervezet szerezheti meg. Ez utóbbi előírás az átláthatóságot és ellenőrizhetőséget biztosítja.

Az erdőbirtokossági társulat a tagjai tulajdonában és haszonélvezetében álló erdőnek minősülő föld földhasználati jogosultságát megszerezheti.

Haszonbérlet címén az agrárágazathoz tartozó közoktatási feladatot ellátó intézmény, vagy az agrárágazathoz tartozó felsőoktatási intézmény az alapító okiratában vagy jogszabályban meghatározott, oktatási vagy tudományos kutatási alapfeladatát szolgáló föld használatát megszerezheti.

Haszonbérlet címén a föld használatát a bevett egyház vagy annak belső egyházi jogi személye oktatási, szociális, vagy gazdasági tevékenység végzése céljából megszerezheti.

Az átláthatóság és az ellenőrizhetőség biztosítása érdekében nem szerezhet földhasználati jogosultságot a jogi személy által alapított, illetve működtetett jogi személy és a nyilvánosan működő részvénytársaság.

A 42. §-hoz

A tulajdonjog szerzéshez hasonlóan a földhasználati jogosultság megszerzéséhez is indokolt kötelezettségvállalásokat előírni a személyes művelési kötelezettségre (alhaszonbérlet tilalma).

A földtulajdonosok védelme érdekében szükséges annak a földhasználati jogosultság további feltételeként való előírása, hogy a szerző fél a földhasználati jogosultság átengedéséről szóló szerződésben, illetve teljes bizonyító erejű magánokiratba vagy közokiratba foglaltan nyilatkozzon arról, hogy nincs a földhasználatért járó ellenszolgáltatásának teljesítéséből eredő díj-, vagy egyéb tartozása.

A 43. §-hoz

A visszaélések megakadályozása érdekében rögzíteni kell, hogy a közös gazdálkodással járó kedvezményes birtokmaximum csak olyan föld esetében áll fenn, melynek tulajdonosa legalább 1 éve tagja, vagy részvényese a mezőgazdasági termelőszervezetnek. Ezen kívül a különválással (kiválással) létrejött mezőgazdasági termelőszervezet esetében - a létrejöttétől számított 5 évig - a megengedett birtokméretbe a jogelőd birtokában lévő összes föld területnagyságát is be kell számítani.

A 44. §-hoz

A haszonbérleti időtartamot a törvény a Tft. szabályozásával azonos tartalommal állapítja meg azzal, hogy a haszonbérlet legalább egy gazdasági évre szól.

A 45-48. §-hoz

A birtokpolitikai célok érvényesülését szolgálja a Tft. szabályai között is jelen levő másik jogi hatalmasság: az előhaszonbérleti jogosultság.

A előhaszonbérletre jogosultak sorrendjét eltérően indokolt megállapítani erdőnek minősülő föld, illetve más művelési ágú területek esetében. Ennek oka alapvetően az erdőgazdálkodás időben hosszú távú jellegéből ered, és az elsődleges célja a földtulajdonos érdekeinek védelme. Erdő esetében ugyanis a csalárd haszonbérlő több évtizedes, akár évszázados kárt tud okozni az erdő letermelésével, hiszen a felújítási kötelezettség végső soron a tulajdonost terheli. Más művelési ágú földterületek vonatkozásában a tulajdonos legfeljebb egy évnyi bevételkieséssel károsodik.

Erre tekintettel az erdőnek minősülő föld haszonbérbe adása esetén előhaszonbérleti jog illeti meg

1. a volt haszonbérlő olyan földművest, illetve mezőgazdasági termelőszervezetet, amely helyben lakó szomszédnak, illetve amely helybeli illetőségű szomszédnak minősül, vagy amely helyben lakónak minősül, illetve amely helybeli illetőségűnek minősül, vagy amely a lakóhelye illetve, akinek, vagy amelynek a mezőgazdasági üzemközpontja legalább 3 éve azon a településen van, amelynek közigazgatási határa a haszonbérlet tárgyát képező föld fekvése szerinti település közigazgatási határától közúton vagy közforgalom elől el nem zárt magánúton legfeljebb 20 km távolságra van,

2. ha az erdőnek minősülő föld közös tulajdonban áll, a terület harmadik személy javára történő haszonbérbe adása esetén a földműves tulajdonostársat.

Erdőnek nem minősülő föld haszonbérbe adása esetén előhaszonbérleti jog illeti meg

1.1. a szántó, rét, legelő (gyep), vagy fásított terület művelési ágban nyilvántartott föld haszonbérbe adása esetén azt a helyben lakó földművest, vagy helybeli illetőségű mezőgazdasági termelőszervezetet, aki, vagy amely a föld fekvése szerinti településen az előhaszonbérleti joga gyakorlását megelőzően legalább 1 éve állattartó telepet üzemeltet, és a haszonbérlet célja az állattartáshoz szükséges takarmány-előállítás biztosítása,

1.2. a szántó, kert, szőlő, gyümölcsös művelési ágban nyilvántartott föld haszonbérbe adása esetén azt a helyben lakó földművest vagy helybeli illetőségű mezőgazdasági termelőszövetkezetet, aki számára a haszonbérlet célja a földrajzi árujelzéssel, továbbá eredetmegjelöléssel ellátott termék előállítása és feldolgozása, vagy ökológiai gazdálkodás folytatása.

2. közös tulajdonban álló föld vonatkozásában harmadik személy javára történő haszonbérbe adása a földműves tulajdonostársat;

3. a volt haszonbérlő olyan földművest, illetve mezőgazdasági termelőszervezetet, akinek a lakóhelye illetve, akinek, vagy amelynek a mezőgazdasági üzemközpontja legalább 3 éve azon a településen van, amelynek közigazgatási határa a haszonbérlet tárgyát képező föld fekvése szerinti település közigazgatási határától közúton vagy közforgalom elől el nem zárt magánúton legfeljebb 20 km távolságra van;

4. az olyan földművest, aki helyben lakó szomszédnak minősül;

5. az olyan földművest, aki helyben lakónak minősül;

6. az olyan földművest, akinek a lakóhelye vagy a mezőgazdasági üzemközpontja legalább 3 éve azon a településen van, amelynek közigazgatási határa az adás-vétel tárgyát képező föld fekvése szerinti település közigazgatási határától közúton vagy közforgalom elől el nem zárt magánúton legfeljebb 20 km távolságra van;

7. az olyan mezőgazdasági termelőszervezetet, amely helybeli illetőségű szomszédnak minősül;

8. az olyan mezőgazdasági termelőszervezetet, amely helybeli illetőségűnek minősül;

9. az olyan mezőgazdasági termelőszervezetet, amelynek a mezőgazdasági üzemközpontja legalább 3 éve azon a településen van, amelynek közigazgatási határa a haszonbérlet tárgyát képező föld fekvése szerinti település közigazgatási határától közúton vagy közforgalom elől el nem zárt magánúton legfeljebb 20 km távolságra van.

Az 1.1. és 1.2. jogosulti csoportokon belül a helyben lakó földműves, illetve a helybeli illetőségű mezőgazdasági termelőszervezet az előhaszonbérletre jogosultak sorrendjében megelőzi a helyben lakónak nem minősülő földművest, illetve a helybeli illetőségűnek nem minősülő mezőgazdasági termelőszervezetet.

A földműves jogosulti csoportokon belül azonos ranghelyen több előhaszonbérletre jogosult között az előhaszonbérletre jogosultak sorrendje a következő

1. a családi gazdálkodó, illetve a gazdálkodó család tagja,

2. fiatal földműves,

3. a pályakezdő gazdálkodó.

A földforgalom gyakorlatában az előhaszonbérleti jog gyakorlásának megakadályozására bevett módszer, hogy több földet egységes bérleti díjért kínálnak haszonbérletre, holott azok nem képeznek gazdasági egységet. Ennek kiküszöbölésére ilyen együttes haszonbérbe adásra akkor kerülhet sor, ha földek egymással szomszédosak, vagy egy mezőgazdasági üzemközponthoz tartoznak.

Nem áll fenn előhaszonbérleti jog

a) a közeli hozzátartozók közötti,

b) a föld használati jogosultságának jogszabályban foglalt módon, támogatás feltételeként más földműves vagy mezőgazdasági termelőszervezet részére való átadásával megvalósuló,

c) a mezőgazdasági termelőszervezet, mint földhasználó, és az annak legalább 25%-ban tulajdonos természetes személy tagja, illetve annak közeli hozzátartozója, továbbá legalább 3 éve foglalkoztatott alkalmazottja, mint használatba adó közötti,

d) erdőnek minősülő föld haszonbérbe adása esetén az erdőbirtokossági társulat, mint földhasználó és annak tagja, mint használatba adó közötti,

e) tanya haszonbérletére irányuló

haszonbérlet esetén.

Az előhaszonbérleti jogosultságnak a közeli hozzátartozók közötti ügyletekben való kizárása szintén a családon belüli földforgalom szabadságára tekintettel történik, ahogyan a saját cég részére való haszonbérbe adás esetében is. A vállalkozás alkotmányos szabadságából következik ugyanis, hogy az illető személy szabadon határozhatja meg a vállalkozásának formáját, azaz elöntheti, hogy saját nevében, vagy gazdasági társaság keretében kívánja a tevékenységet folytatni. A föld, azaz a mezőgazdasági termelés termelési tényezőjének tulajdonjoga azonban a törvényi szabályok szerint főszabályként csak természetes személyt illethet, azaz az érintett rákényszerül, hogy a tulajdonában álló földet a cégének haszonbérbe adja.

Nem gyakorolhatja az előhaszonbérleti jogát az a mezőgazdasági termelőszervezet, amely csődeljárás, felszámolási eljárás vagy végelszámolási eljárás alatt áll. A földhaszonbérlet ugyanis hosszútávú jogviszony, amelybe indokolatlan olyan szereplő számára való belépést biztosítani, amelyik megszűnése prognosztizálható.

A 49-59. §-hoz

A földhasználati jogosultság megszerzésének eljárása a következő.

A föld haszonbérbe adása esetén a földre vonatkozó, és a haszonbérbe adó által elfogadott haszonbérleti ajánlatot egységes okiratba foglalt szerződésbe kell foglalni, és azt a haszonbérbe adónak - a felek aláírásától számított 8 napon belül - a földforgalmi törvényen alapuló előhaszonbérleti jog jogosultjaival a föld fekvése szerint illetékes települési önkormányzat (a fővárosban a fővárosi kerületi önkormányzat) jegyzője útján a polgármesteri hivatal hirdetőtábláján kifüggesztéssel hirdetményi úton közölnie kell, továbbá a más törvényen és a megállapodáson alapuló előhaszonbérleti jog jogosultjaival közvetlenül közölni kell. A haszonbérleti szerződésnek a vevő részéről tartalmaznia kell a kötelezettségvállaló nyilatkozatokat is, vagy azokat a haszonbérleti szerződéshez csatolni kell.

Az előhaszonbérleti jog jogosultja a haszonbérleti szerződésnek a polgármesteri hivatal hirdetőtábláján történő kifüggesztését követő napjától számított 15 napos jogvesztő határidőn belül tehet a haszonbérleti szerződésre elfogadó, vagy az előhaszonbérleti jogáról lemondó jognyilatkozatot. Az előhaszonbérleti jogról való lemondásnak kell tekinteni, ha az előhaszonbérletre jogosult az e bekezdésben meghatározott határnapig nem nyilatkozik. Az elfogadó jognyilatkozatot legalább teljes bizonyító erejű magánokiratba kell foglalni. Az elfogadó jognyilatkozatban meg kell jelölni az előhaszonbérleti jogosultság jogalapját. Az elfogadó jognyilatkozathoz - az e törvény végrehajtására kiadott rendeletben meghatározottak szerint - csatolni kell az előhaszonbérleti jogosultságot bizonyító okiratokat is. A haszonbérbe adót az olyan elfogadó jognyilatkozat köti, amelyet az előhaszonbérletre jogosult határidőn belül tesz meg, és a jognyilatkozatában a haszonbérleti szerződést magára nézve teljes körűen elfogadja.

A jegyző a nyilatkozattételre nyitva álló határidő leteltét követő 8 napon belül a beérkezett jognyilatkozatokról iratjegyzéket készít, és azt a haszonbérleti szerződés eredeti példányával, valamint a jognyilatkozatokkal együtt megküldi a haszonbérbe adó részére, ha a haszonbérleti szerződés mentes a mezőgazdasági igazgatási szerv jóváhagyása alól, vagy a mezőgazdasági igazgatási szerv részére jóváhagyás céljából.

A mezőgazdasági igazgatási szerv a jegyző által a részére megküldött okiratok közül a haszonbérleti szerződést és az elfogadó jognyilatkozatokat - kizárólag azok tartalma és alaki kellékei alapján - először az érvényességi és hatályosulási feltételeknek való megfelelőség szempontjából vizsgálja meg, illetve ellenőrzi. A mezőgazdasági igazgatási szerv az okiratok beérkezésétől számított 15 napon belül döntést hoz a haszonbérleti szerződés jóváhagyásának a megtagadásáról akkor is, ha az okiratok alapján megállapítja az előhaszonbérleti jog gyakorlására vonatkozó eljárási szabályok megsértését.

Az erdőkre vonatkozó haszonbérleti szerződés esetén az erdészeti hatóság szakhatóságként jár el.

Ha a mezőgazdasági igazgatási szerv a vizsgálata alapján a jegyzék szerinti első helyi előhaszonbérletre jogosult(ak) esetében nem járulna hozzá a haszonbérleti szerződés jóváhagyásához, a jegyzék szerinti rangsorban következő előhaszonbérletre jogosultak tekintetében is el kell végeznie a vizsgálatot. Ezt mindaddig folytatnia kell, amíg meg nem állapítja, hogy

a) a jegyzék szerinti rangsor alapján valamely soron következő előhaszonbérletre jogosult esetében támogatja a haszonbérleti szerződés jóváhagyását;

b) egyik előhaszonbérletre jogosult esetében sem támogatja a haszonbérleti szerződés jóváhagyását, és ezért a haszonbérleti szerződés szerinti haszonbérlővel támogatja a haszonbérleti szerződés jóváhagyását;

c) egyik előhaszonbérletre jogosulttal és a haszonbérleti szerződés szerinti haszonbérlővel sem támogatja a haszonbérleti szerződés jóváhagyását.

A mezőgazdasági igazgatási szerv a haszonbérleti szerződés jóváhagyását megtagadja ha

a) utóbb megállapítja, hogy az előzetes vizsgálat alapján a haszonbérleti szerződés jóváhagyása megtagadásának lett volna helye,

b) a haszonbérleti szerződés alkalmas a haszonbérletre vonatkozó jogszabályi korlátozások megkerülésére;

c) a haszonbérleti szerződés alapján a felek tényleges akarata föld tulajdonjogának átruházására irányul és a haszonbérleti szerződés alkalmas arra, hogy a vonatkozó tilalmat, vagy korlátozást vele megkerüljék;

d) a jegyzék szerinti rangsor alapján az első helyen álló előhaszonbérletre jogosult(ak), illetve a soron következő előhaszonbérletre jogosult(ak), vagy a haszonbérleti szerződés szerinti haszonbérlő nem alkalmas a haszonbérleti szerződés, és a kötelezettségvállalások teljesítésére, vagy olyan jogi helyzetet nyer, amelynek révén a jövőben az előhaszonbérleti jogát visszaélésszerűen gyakorolhatja, vagy birtokában álló föld jogellenes más célú hasznosítása, vagy a hasznosítási kötelezettség megsértése miatt az ingatlanügyi hatóság - a haszonbérleti szerződés közlését megelőző 5 éven belül - jogerősen földvédelmi bírságot szabott ki; vagy

e) a jegyzék szerinti rangsor alapján az első helyen álló előhaszonbérletre jogosult(ak)nak, illetve a soron következő előhaszonbérletre jogosult(ak)nak, vagy a haszonbérleti szerződés szerinti haszonbérlőnek földhasználati díjtartozása áll fenn;

f) az erdészeti hatóság nem járult hozzá az erdőnek minősülő föld haszonbérbe adásához.

A mezőgazdasági igazgatási szerv megtagadhatja a haszonbérleti jóváhagyását, különösen, ha

a) a haszonbérleti szerződés szerinti ellenszolgáltatás (a továbbiakban: haszonbér) értékének aránytalansága alkalmas volt arra, hogy a haszonbérlő előhaszonbérletre jogosultat távol tartson az előhaszonbérleti jogának gyakorlásától; vagy

b) a jegyzék szerinti rangsor alapján az első helyen álló előhaszonbérletre jogosult(ak), illetve a soron következő előhaszonbérletre jogosult(ak), vagy a haszonbérleti szerződés szerinti haszonbérlő - a haszonbérleti szerződés közlését megelőző 5 éven belül - a birtokában álló föld 25 százalékának megfelelő földterületen a földhasznosítási kötelezettségének termelés folytatása nélkül tett eleget.

Ha a haszonbérleti szerződés mentes a mezőgazdasági igazgatási szerv jóváhagyása alól és több, azonos ranghelyen álló előhaszonbérletre jogosult tett elfogadó jognyilatkozatot, vagy ha a mezőgazdasági igazgatási szerv a vizsgálata alapján több, azonos ranghelyen álló előhaszonbérletre jogosult javára hozhatna jóváhagyó döntést, akkor ezen előhaszonbérletre jogosultak közül a haszonbérbe adó választása szerinti jogosultat jelöli ki arra, hogy a haszonbérleti szerződés szerinti haszonbérlő helyébe lépjen. A mezőgazdasági igazgatási szerv a haszonbérbe adót 15 napos határidővel felhívja a választási jogának gyakorlására. A haszonbérbe adónak teljes bizonyító erejű magánokiratba kell foglalnia a nyilatkozatát arról, hogy a több, azonos ranghelyen álló előhaszonbérletre jogosultak közül melyik jogosulttal kíván szerződni. Ha a haszonbérbe adó a határidőn belül nem nyilatkozik, és e határidőn belül a határidő meghosszabbítását sem kéri, a több, azonos ranghelyen álló előhaszonbérletre jogosultak közül a mezőgazdasági igazgatási szerv jelöli ki azt az előhaszonbérletre jogosultat, aki vagy amely a haszonbérlő helyébe lép.

Ha a jóváhagyás megtagadásának okai nem állnak fenn, és mezőgazdasági igazgatási szerv jóváhagyja a haszonbérleti szerződést a jegyzék szerinti sorrend alapján első helyen álló vagy a kijelölt előhaszonbérletre jogosulttal, akkor a haszonbérleti szerződés szerinti haszonbérlő helyébe az előhaszonbérletre jogosult lép be. A jóváhagyásról a mezőgazdasági igazgatási szerv - a jegyző által megküldött okiratok beérkezése napját követő naptól számított 60 napon - döntést hoz, és ezzel egyidejűleg a haszonbérleti szerződést záradékkal látja el.

Ha a mezőgazdasági igazgatási szerv a haszonbérleti szerződés jóváhagyását megtagadja, erről a jegyző által megküldött okiratok beérkezése napját követő naptól számított 60 napon belül döntést hoz.

A mezőgazdasági igazgatási szerv a jóváhagyó, illetve az elutasító határozatát közli a haszonbérbe adóval, a haszonbérleti szerződés szerinti haszonbérlővel, valamint azokkal az előhaszonbérletre jogosultakkal, akik a haszonbérleti szerződésre elfogadó jognyilatkozatot tettek.

A mezőgazdasági igazgatási szerv döntésével szemben közigazgatási úton nincs jogorvoslat, azonban a döntés bírósági felülvizsgálata kezdeményezhető.

Nem kell a mezőgazdasági igazgatási szerv jóváhagyása

a) az állam, illetve az önkormányzat tulajdonában álló föld földhasználati jogosultságának az átengedéséhez,

b) a tulajdonostársak közötti használati megosztáshoz,

c) ha a földműves földhasználó közeli hozzátartozója a használatba adó,

d) a föld használati jogosultságának jogszabályban foglalt módon, támogatás feltételeként más földműves vagy mezőgazdasági termelőszervezet részére való átadásával megvalósuló földhasználati szerződéshez,

e) a mezőgazdasági termelő szervezet, mint földhasználó, és az annak legalább 25%-ban tulajdonos tagja, illetve annak közeli hozzátartozója, továbbá legalább 3 éve foglalkoztatott alkalmazottja, mint használatba adó közötti a földhasználati szerződéshez,

f) a 40. § (2)-(4) bekezdésben meghatározott földhasználati szerződéshez,

g) tanya földhasználati jogosultságának átengedéséhez.

A 60-67. §-hoz

A jogkövetkezményekre a fokozatosság elve jellemző. Polgári jogi jogkövetkezményként a törvény - a Tft.-hez hasonló módon - a semmisség jogkövetkezményét fűzi a szerzési korlátozásba, tilalomba ütköző szerződésekhez. A közjogi jogkövetkezmények sorrendje:

a) figyelmeztetés,

b) bírság,

c) kényszerhasznosítás.

Ha a mezőgazdasági igazgatási szerv az ellenőrzése során a rendelkezésére álló adatok, bizonyítékok, és az összes körülmény alapos mérlegelése alapján megállapítja, hogy a tulajdonos, illetve a földhasználó

a) nem tartotta be a szerzéshez vállalt kötelezettségeket,

b) a szerzés feltételeként az e törvényben előírt meghatározott célú fölhasználattól, tevékenységtől tartósan eltért,

c) földműves, illetve mezőgazdasági termelőszervezeti minősége bármely okból megszűnt,

d) jogszerű és folyamatos Magyarországon való tartózkodása, illetve székhelye, telephelye, mezőgazdasági üzemközpontja bármely okból megszűnt, vagy

e) határidőn belül a hatósági jóváhagyáshoz kötött szerződést nem nyújtotta be a hatósághoz, vagy - adás-vétel, illetve a haszonbérlet esetén az elővásárlási, illetve előhaszonbérleti jog gyakorlása céljából - a jegyzőhöz

először felhívja a figyelmét a jogszabálysértésre, és határidő megállapításával írásban felszólítja a jogszerű állapot helyreállítására.

Nem állapítható meg az a) és b) pontban foglalt jogsértés, ha a föld kisajátítására kerül sor, vagy a tulajdonos egészségi állapota oly mértékben megromlott, vagy az életkörülményeiben olyan tartós változás következett be, amely az e törvényből eredő kötelezettségeinek teljesítését akadályozza.

Ha a kötelezett határidőben nem tesz eleget a felszólításnak, a mezőgazdasági igazgatási szerv mulasztási bírságot szab ki. A bírság megfizetése alól felmentés nem adható, illetve fizetési kedvezmény nem nyújtható. A határidőre meg nem fizetett bírság adók módjára behajtandó köztartozás. A bírság a föld szerzéskori aranykorona-értéke húszezerszeres szorzatának megfelelő forintösszeg. A bírság ismételten kiszabható mindaddig, amíg a jogsértő állapot fennáll.

Ha a bírság kiszabása ellenére a kötelezett 6 hónap elteltével sem állítja helyre a jogszerű állapotot, a mezőgazdasági igazgatási szerv - az erdőnek minősülő föld kivételével -intézkedik a föld kényszerhasznosításba adásáról. A kényszerhasznosítás időtartama a jogsértő állapot fennállásáig, de legalább a gazdasági év végéig, legfeljebb a következő gazdasági év végéig tart. A kényszerhasznosítás elvégzésére kijelölt személy vagy szervezet köteles

a) a szőlő és gyümölcsös művelési ágban nyilvántartott földet - a művelési ágának megfelelő - termeléssel hasznosítani,

b) az a) pont alá nem tartozó művelési ágban nyilvántartott,

ba) földet az ingatlan-nyilvántartás szerinti művelési ágának megfelelően hasznosítani, vagy

bb) földön a gyomnövények megtelepedését és terjedését megakadályozni.

A hasznosítást célirányosan, költségtakarékosan, hatékonyan és a lehető legkisebb környezeti károsodással járó eljárással kell elvégezni. A kényszerhasznosítás a tulajdonjogot nem érinti, de a fennálló földhasználati jogviszonyt megszünteti. A kényszerhasznosítást végző személy vagy szervezet a föld használatáért, hasznosításáért ellenszolgáltatással nem tartozik a föld tulajdonosa felé, ha a tulajdonos követte el a jogsértést.

A 68. §-hoz

A földforgalmi törvényben, a magyar jogban új elemként jelenik meg, azonban számos más európai ország már régebb óta alkalmazza a helyi közösségek bevonását a földszerzési eljárásba. Ezen új intézmény bevezetésével a helyi érdekek és viszonyok - a hatóság által egyébként nem ismert - szempontjai jelenhetnek meg, ami teljesebb képet ad az eljáró hatóság számára a mérlegelés lefolytatásához.

A települési önkormányzat közigazgatási területén földet használó földművesek, mezőgazdasági termelőszervezetek, más természetes és jogi személyek településenként helyi gazdálkodói közösséget alkotnak. A helyi gazdálkodói közösség képviseleti szerve a közösség tagjai által megválasztott helyi földbizottság. A helyi földbizottság a település közigazgatási területéhez tartozó földek mértékének arányában legalább 3, legfeljebb 9 főből áll.

A helyi földbizottság a település közigazgatási területén a törvény hatálya alá tartozó földek tulajdonjogának forgalmát a birtokviszonyok átláthatósága, a spekulatív földszerzések megelőzése, az üzemszerű művelés alatt álló élet- illetőleg versenyképes, egységes birtoktagot képző fölbirtokok kialakítása és megőrzése, a helyi gazdálkodói közösség érdekeinek érvényesítése érdekében a földbirtok-politikai célokkal feladatának gyakorlásával befolyásolja.

Összeférhetetlenségi szabályként indokolt előírni, hogy a földbizottság tagja a saját vagy hozzátartozója ügyével összefüggő eljárásban nem vehet részt.

A földbizottság nem hatóság, eljárása nem önálló közigazgatási vagy szakhatósági eljárás, így a nyilatkozata ellen sem felszólalásnak, sem panasznak, sem más jogorvoslatnak nincs helye.

A helyi földbizottság tagjairól a mezőgazdasági igazgatási szerv nyilvántartást vezet.

-----STARTING---POINT---VEGE---

A 69-70. §-hoz

A törvény hatálybalépése két nagyobb lépésben történik: a földhasználatra vonatkozó rendelkezések 2014. január 1-jén, míg a tulajdonra vonatkozó rendelkezések - a Csatlakozási Szerződésben foglalt átmeneti időszakkal összhangban 2014. május 1-jén lépnek hatályba. Erre tekintettel az előhaszonbérleti jogosultság, valamint az elővásárlási jogosultság gyakorlásával összefüggő rendelkezéseket úgy kell hatályba léptetni, hogy a 2014. január 1-jén, illetve 2014. május 1-jén hatályba lépő rendelkezéseket ne a folyamatban levő eljárásokra kelljen alkalmazni. Ezért az előhaszonbérleti jog gyakorlása céljából 2013. december 14-ig közölt (közzétett) haszonbérleti ajánlatokra, az ajánlat közlésének időpontjában hatályos rendelkezéseket kell alkalmazni, az elővásárlási jog gyakorlása céljából 2014. február 28-ig közölt (közzétett) vételi ajánlatokra, az ajánlat közlésének időpontjában hatályos rendelkezéseket kell alkalmazni.

A földforgalmi törvény megszünteti a gyakran kiskapuként alkalmazott haszonkölcsön jogcímét a föld használatba adása vonatkozásában, ezért a törvény hatálybalépésekor fennálló, határozatlan időre vagy határozott időtartamra kötött haszonkölcsön-szerződéseket 2014. december 31-ével megszünteti, illetve a törvény hatályba lépése előtt megkötött haszonkölcsön-szerződést időtartamának meghosszabbítását megtiltja.

A törvény szabályozza a föld tulajdonjogáról végintézkedéssel történő rendelkezés esetét is, amikor - a hagyatéki eljárás keretében - a közjegyző. küldi meg a végintézkedést a föld tulajdonjogának megszerzését illetően jóváhagyás céljából a mezőgazdasági igazgatási szervnek. A mezőgazdasági igazgatási szerv azt vizsgálja, hogy az örökös szerzőképessége fennáll-e, és a végintézkedés nem eredményezi-e tulajdonszerzési korlátozás megsértését vagy megkerülését. A mezőgazdasági igazgatási szerv a döntését közli a közjegyzővel is. Ha a mezőgazdasági igazgatási szerv megtagadja az örökös javára a tulajdonszerzés jóváhagyását, a végrendelet ezen rendelkezését érvénytelennek kell tekinteni.

Előírásokat határoz - meg a törvény a végrehajtási vagy felszámolási eljárás keretében árverés útján történő tulajdonszerzésre, amely alapján a végrehajtó, illetve a felszámoló megkeresésére az árverést a mezőgazdasági igazgatási szerv folytatja le. Föld árverése esetén az elektronikus árverés szabályait nem lehet alkalmazni. Végrehajtási eljárás során a föld árverésen kívüli eladásának és a végrehajtást kérő általi átvételének nincs helye.

Az árverésen az vehet részt, aki a tulajdonszerzési képességét az azt megalapozó okiratokkal, az árverés helyszínén és időpontjában igazolja, valamint az alakszerűségi előírásoknak megfelelő nyilatkozatokat csatolja. Az elővásárlásra jogosult e jogát az árverésen gyakorolhatja azzal, hogy az elővásárlási jogosultságát bizonyító okiratokat is csatolnia kell az árverés helyszínén és időpontjában. A mezőgazdasági igazgatási szerv azt vizsgálja, hogy az árverési vevő szerzőképessége, illetve az elővásárlásra jogosultként licitáló személy elővásárlási joga fennáll-e, és az árverési vétel nem eredményezi-e tulajdonszerzési korlátozás megsértését vagy megkerülését. Több, azonos ranghelyen álló elővásárlásra jogosult árverési vevő esetében a mezőgazdasági igazgatási szerv választása szerinti jogosult szerzi meg a föld tulajdonjogát. Ha a mezőgazdasági igazgatási szerv a tulajdonszerzést jóváhagyja, a döntése meghozatalával egyidejűleg az árverési jegyzőkönyvet záradékolja, majd megküldi a végrehajtónak, illetve a felszámolónak. A mezőgazdasági igazgatási szerv az árverési jegyzőkönyv szerinti teljes vételárat átutalja a végrehajtónak, illetve a felszámolónak. Ha a mezőgazdasági igazgatási szerv megtagadja az árverési vevő javára a tulajdonszerzés jóváhagyását, vagy az árverés sikertelen, a föld az állam tulajdonába és a Nemzeti Földalapba kerül. A mezőgazdasági igazgatási szerv a jóváhagyás megtagadásáról szóló döntését, illetve az árverés sikertelenségéről felvett jegyzőkönyvet közli a földalapkezelő szervvel is. A földalapkezelő szerv a jogerős döntés, illetve az árverés sikertelenségéről felvett jegyzőkönyv közlését követő 30 napon belül köteles a becsértéket a végrehajtó, illetve a felszámoló részére átutalni.

Rögzíteni szükséges a törvény visszamenőleges hatályának egyértelmű kizárása érdekében, hogy a haszonbérleti szerződés módosítása esetén (ide értve a törvény hatályba lépését megelőzően megkötött haszonbérleti szerződés módosítását is), akkor kell alkalmazni a törvényt, ha a módosítással a szerződés időtartama kerül meghosszabbításra, illetve ha a módosítás a haszonbér mértékének a csökkentésére irányul. Természetesen a szerződés meghosszabbított időtartama nem lépheti túl a 44. §-ban meghatározott maximális időtartamot.

A 71. §-hoz

Sarkalatossági záradék.

A 72. §-hoz

Felhatalmazó rendelkezések.