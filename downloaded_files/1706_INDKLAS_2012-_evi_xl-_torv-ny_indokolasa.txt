2012. évi XL. törvény indokolása

a kulturális örökség védelméről szóló 2001. évi LXIV. törvény módosításáról

-----STARTING---POINT---ALTALANOS--- 

A törvény célja, hogy az állam egyes felelősségi területei (a kultúráért való felelősség körében a kulturális örökség védelme, a fejlesztéspolitikáért való felelősség, valamint az infrastruktúráért való felelősség) ágazati érdekei között jogi szabályozással olyan összhangot alakítson ki, amely biztosítja és lehetővé teszi, hogy a kulturális örökség védelmében végzett régészeti feltárások az állam érdekein túl ne tegyék terhesebbé a fejlesztéspolitikai, valamint infrastrukturális elképzelések megvalósítását. Ennek érdekében, és figyelemmel a kulturális örökség védelméről szóló 2001. évi LXIV. törvény (a továbbiakban: Kötv.) 2011. évi módosításának jogalkalmazási tapasztalataira is, részben újraszabályozza a nagyberuházásokkal összefüggő régészeti feltárások alapvető szabályait és e tárgykörben a részletszabályozásra a Kormánynak ad felhatalmazást.

-----STARTING---POINT---RESZLETES---

Az 1. §-hoz

A törvény kiegészíti a Kötv. értelmező rendelkezéseit a 2011. november 15. napjától hatályos új rendelkezésekben alkalmazott nagyberuházás és elfedés definíciójával. A törvény szerint a jövőben nem lesz különbség a nagyberuházás és az állami nagyberuházás között, amit a törvény a fogalommeghatározással is nyilvánvalóvá tesz.

A 2. §-hoz

A törvény a Kötv. 23/C. §-ának újraszabályozásával a nagyberuházások (valamint a kisajátításról szóló törvényben meghatározott közérdekű cél megvalósításával összefüggő beruházások) esetén a próbafeltárást kiveszi az engedélyköteles tevékenységek közül, ehelyett bejelentési kötelezettséget ír elő, így az előzetes engedélyezés helyett a folyamatba épített ellenőrzés lesz a közhatalmi beavatkozás eszköze: az örökségvédelmi hatóság a próbafeltárás szakmai kontrollját a hatósági ellenőrzésre irányadó szabályok szerint ellátja. Ez a megoldás egyben az eljárás lényeges rövidítését is szolgálja, mert egy hatósági döntést kiiktat a rendszerből. Másfelől előírja a törvény, hogy a további régészeti feladatellátás engedélyezése iránt a feltárást végző intézmény a kérelmet a próbafeltárás befejezésétől számított 5 napon belül köteles előterjeszteni, és arról az örökségvédelmi hatóság 15 napon belül dönt, jelentősen rövidítve a további régészeti feladatellátás megkezdéséhez szükséges időt. A törvény rögzíti azt is, hogy a gépi földmunka időtartama legfeljebb tíz nap lehet, amire nem vonatkozik a régészeti feltárásra való alkalmasság követelménye.

A 3. §-hoz

A törvény pontosítja a Kötv. 23/D. § (1) bekezdésének szövegét annak érdekében, hogy egyértelmű legyen, hogy a feltárásra, elfedésre rendelkezésre álló időszakot mely időponttól (a tevékenységre engedélyt adó hatósági határozat közlésétől) kell számítani. Emellett rögzíti, hogy a gépi földmunka időtartama legfeljebb tíz nap lehet, amire nem vonatkozik a régészeti feltárásra való alkalmasság követelménye.

A 4. §-hoz

A törvény - a jogalkalmazási tapasztalatokra tekintettel - egyértelművé teszi, hogy a feltárást végző intézménynek kell kezdeményeznie az örökségvédelmi hatóság és a kultúráért felelős miniszter útján a Kormány döntését a konkrét nagyberuházás esetén a régészeti feltárásra irányadó törvényi értékhatár túllépéséről.

Az 5-6. és 8. §-hoz

Az önálló építésügyi hatósági hivatalok működésével az építési engedélyezés folyamata új körülmények közé kerül. Az önálló építésügyi hatóságok az engedélyezési eljárás során a különböző szakmai előírások betartását szakhatósági állásfoglalások beszerzésén keresztül tudják biztosítani. Az új rendszer szükségtelenné teszi az önálló építésügyi hatósági jogkörnek a Kormányhivatal Kulturális Örökségvédelmi Irodájához történő telepítését, hisz a szakmai elvárásaikat szakhatóságként (hasonlóan más, az engedélyezési eljárásban közreműködő szakhatósághoz) maradéktalanul érvényre juttathatják.

A megváltozott rendszerben az építésügyi hatósági eljárásban az önkormányzati érdekérvényesítésnek is a szakhatósági jogosítványokkal rendelkező önkormányzati részvétel lehet az eszköze. Az így létrejövő tiszta jogi helyzetben az önálló építésügyi hatóság minden érdekelt bevonásával tudja az eljárást lefolytatni, és nem jön létre az a visszás helyzet, ami a mai állapotot jellemzi, hogy két szomszédos épületre két különböző szemléletű építésügyi hatóság külön-külön eljárásban ad építési engedélyt.

A módosítás teremti meg azt a jogi helyzetet, amely szerint a Kulturális Örökségvédelmi Iroda, mint szakhatóság vesz részt az építésügyi hatósági eljárásban.

A 7. §-hoz

A törvény felhatalmazást ad a Kormánynak, hogy szabályozza a nagyberuházásokkal összefüggő régészeti feltárások szabályait, valamint az ilyen régészeti feltárásra irányuló szerződés kötelező elemeit. Így a nagyberuházásokkal összefüggő szabályozás szintje is igazodik a több ágazatot érintő, és nemzetgazdasági szempontból is jelentős beruházásokra vonatkozó szabályozási tartalomhoz.

-----STARTING---POINT---VEGE---

A 9. §-hoz

A törvény - a hatálybaléptetésről való rendelkezés mellett - a folyamatban lévő ügyekre is alkalmazni rendeli a nagyberuházásokkal összefüggő régészeti feltárásokra vonatkozó új törvényi szabályokat.

A 10. §-hoz

Az új törvényi értelmező rendelkezésekhez igazítja a Kötv. 20/A. §-ának szövegét, továbbá egyértelművé teszi, hogy a 23/E. § (1) bekezdésében foglalt értékhatárt bruttó értékben kell figyelembe venni.