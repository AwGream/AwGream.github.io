2006. évi CIV. törvény indokolása

az egyenlő bánásmódról és az esélyegyenlőség előmozdításáról szóló 2003. évi CXXV. törvény módosításáról

-----STARTING---POINT---ALTALANOS--- 

A törvény részben a személyek közötti, faji vagy etnikai származásra való tekintet nélküli egyenlő bánásmód elvének végrehajtásáról szóló 2000/43/EK tanácsi irányelv (a továbbiakban: faji irányelv) teljesebb átültetését célozza, mivel az Európai Bizottság a törvény néhány rendelkezésével összefüggésben azt a véleményét fogalmazta meg, hogy azok nem teljesen harmonizálnak az irányelv rendelkezéseivel. A módosítás ezen túl a törvény eddigi gyakorlati alkalmazása során (bírósági ítéletekben és az Egyenlő Bánásmód Hatóság gyakorlatában) felmerült kérdésekre kíván - a törvény koncepcionális elemeit nem érintő módosítással - pontosabb választ adni.

Az Egyenlő Bánásmód Tanácsadó Testületet jelenleg kormányrendelet statuálja, azonban uniós és számos civil kritika érte emiatt a szabályozást, mivel e testület az irányelvek szerint a kormányzattól független, civil elemet hivatott megjeleníteni az irányelvek végrehajtásának ellenőrzésében. Tekintettel arra, hogy a Testület tagjai érdemi közhatalmi jogosítványokkal nem rendelkeznek (mindössze egyes jelentések kiadásához szükséges az egyetértésük), illetve tiszteletdíjban nem részesülnek, ezért megalapozott, hogy e civil tanácsadó testület törvényi szinten kerüljön statuálásra.

-----STARTING---POINT---RESZLETES---

Az 1. §-hoz

A törvény az Alkotmánybíróság - az Alkotmány 54. § (1) bekezdésén és 70/A. §-án nyugvó - gyakorlatának megfelelően rögzíti, hogy egy magatartás nem minősül diszkriminatívnak, ha az az alapvető jogokkal összefüggésben a szükségességi-arányossági tesztnek, minden egyéb területen pedig az ésszerűségi tesztnek megfelel [30/1997. (IV. 29.) AB határozat. ABH 1997, 130, 140.] Mivel a 2003. évi CXXV. törvény (a továbbiakban: Ebktv.) a foglalkoztatással, a közoktatással, valamint az áruk forgalmazásával és szolgáltatások nyújtásával összefüggésben speciális kimentési szabályokat határoz meg, a törvény 7. § (2) bekezdése csak azokban az esetekben alkalmazható, amikor maga az Ebktv. eltérő (szigorúbb vagy enyhébb) kimentési szabályokat nem határoz meg.

A faji irányelv a közvetlen hátrányos megkülönböztetés és a jogellenes elkülönítés esetében általános kimentési lehetőséget nem enged meg, ezért a törvény kizárja az egyenlő bánásmód követelményének faji hovatartozáson, bőrszínen, nemzetiségen és nemzeti vagy etnikai kisebbséghez való tartozáson alapuló megsértése esetén az Ebktv. 7. § (2) bekezdése szerinti általános kimentési okra való hivatkozást; ami a különös kimentési okok alkalmazhatóságát természetesen nem érinti.

A 2. §-hoz

A törvény a jogellenes elkülönítés esetében kizárja az Ebktv. 7. § (2) bekezdése szerinti általános kimentés alkalmazhatóságát, mivel csak abban az esetben nem minősíti az elkülönítést jogszerűtlennek, ha azt törvény - például az Ebktv. 28. §-a - kifejezetten megengedi.

A 3. §-hoz

A törvény szerint az Egyenlő Bánásmód Hatóság hatáskört kap arra, hogy ellenőrizze: az arra kötelezett munkáltatók elfogadtak-e esélyegyenlőségi tervet.

A 4. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) részletes szabályokat tartalmaz az eljárási költség viseléséről. Mivel ezen szabályok alkalmazása a diszkrimináció - jellemzően alacsony társadalmi státuszú - áldozatai esetében méltánytalanságra, a jogvédelem ellehetetlenülésére vezetne, a törvény a Ket.-től eltérő szabályokat határoz meg.

Az 5. §-hoz

A törvény az Ebktv.-t olyan új 15/A. §-sal egészíti ki, amely a bíróságok szervezetéről és igazgatásáról szóló 1997. évi LXVI. törvény és a Ket. szabályaira figyelemmel rögzíti a bíróságok és a hatóság közötti hatáskörmegosztást, rendezve azzal azt a gyakorlati jogértelmezési problémát okozó helyzetet, amikor az egyenlő bánásmód követelményének ellenőrzésére irányuló közigazgatási eljárással egyidejűleg azonos tényállás tekintetében személyiségi jogi per vagy munkaügyi bírósági eljárás indul. A módosítással beiktatandó Ebktv. 15/B. § a hatóság eljárása során az adatvédelemmel kapcsolatos szabályokat tartalmazza. A módosítás arra is törekszik, hogy a Ket. és a személyes adatok védelméről és a közérdekű adatok nyilvánosságáról szóló 1992. évi LXIII. törvény szabályainak egyaránt megfelelve a közigazgatási eljárás hatékonyságának az elvét szem előtt tartva lehetővé tegye a gyors és hatékony hatósági bizonyítást.

A 6-10. §-hoz

A törvény pontosítja a hatóság által kiszabható szankciókra vonatkozó szabályokat, valamint a Ket. felhatalmazása alapján az egyenlő bánásmód követelményének megsértése miatt indult ügyekben kizárja a Ket. szerinti méltányossági eljárást, továbbá csak akkor teszi kötelezővé a határozat három hivatásos bíróból álló tanácsban történő felülvizsgálatát, ha azt a fél a keresetlevelében, vagy a hatóság a keresetlevélre tett nyilatkozatában a bíróságtól kéri.

A módosítás törvényi szintre emeli az eddig csak az Egyenlő Bánásmód Hatóságról és eljárásának részletes szabályairól szóló 362/2004. (XII. 26.) Korm. rendeletben rögzített, a Kormánytól független Egyenlő Bánásmód Tanácsadó Testületre vonatkozó szabályozást.

A törvény a társadalmi-érdekképviseleti szervezetek ügyféli jogállását a jogsérelmet szenvedett személyek hatékonyabb védelme érdekében külön is rögzíti.

A 11. §-hoz

A törvény az egyenlő munkáért egyenlő bért elve tekintetében egyértelműsíti az Ebktv. és a Munka Törvénykönyvéről szóló 1992. évi XXII. törvény (a továbbiakban: Mt.) 142/A. §-ának egymáshoz való viszonyát, amikor rögzíti, hogy az Ebktv. rendelkezései - így különösen az eljárási és kimentési szabályok - vonatkoznak az Mt. 142/A. §-ának szabályozási tartalmára is.

A 12. §-hoz

A törvény az Ebktv. jelenlegi 35-36. §-ainak normatartalmát átszerkeszti az Ebktv. 63. §-ába, egyben kibővíti a helyi esélyegyenlőségi programra vonatkozó szabályozás tartalmát azzal, hogy a program fakultatív jellegén továbbra sem változtat.

-----STARTING---POINT---VEGE---

A 13. §-hoz

A törvény az Ebktv. számos pontosító jellegű módosítását végzi el, valamint átmeneti szabályokkal rendezi az Egyenlő Bánásmód Tanácsadó Testület törvényi szintű statuálásából következő jogértelmezési kérdéseket.