2011. évi LXXI. törvény indokolása

a közbeszerzésekről szóló 2003. évi CXXIX. törvény módosításáról

-----STARTING---POINT---ALTALANOS--- 

A közoktatásról szóló 1993. évi LXXIX. törvény (a továbbiakban: Kt.) akként rendelkezik, hogy az önkormányzatok kötelező közoktatási feladataikat intézmény fenntartásával, társulás keretében vagy más intézményfenntartóval kötött megállapodás keretében teljesíthetik.

A Kt. 2010. évi LI. törvénnyel történt módosításának következtében a helyi önkormányzatok érdekeltebbé váltak abban, hogy közoktatási intézményeiket megállapodás keretében átadják más intézményfenntartó jogosultsággal rendelkező jogi személyeknek, így többek között egyháznak, egyházi jogi személynek.

Az ilyen intézményfenntartói jog átadása mindeddig a két fél egyoldalú akaratnyilvánítását tartalmazó megállapodás alapján történt.

Felvetődött azonban az, hogy harmadik személy megtámadhatja a megállapodást és a Közbeszerzési Döntőbizottsághoz fordulhat, mivel az oktatással kapcsolatos szolgáltatások a közbeszerzésekről szóló 2003. évi CXXIX. törvény (a továbbiakban: Kbt.) 4. számú mellékletében fellelhetők, így tárgykörét tekintve az oktatással kapcsolatos szolgáltatás - így az intézményfenntartás is - a Kbt. hatálya alá tartozhat, illetve e szolgáltatással kapcsolatos hasznosítási jog átengedése szolgáltatási koncessziónak minősülhet.

Azzal kapcsolatban, hogy a közbeszerzési törvényben mi kerülhet a kivételek sorába, alapvetően figyelemmel kell lenni az Európai Unió jogára.

Az Európai Unió joga az általános érdekű szolgáltatások körén belül általános gazdasági érdekű szolgáltatásokat és általános érdekű, nem gazdasági jellegű szolgáltatásokat különböztet meg. A megkülönböztetés azért fontos, mert - ahogyan azt a Lisszaboni Szerződéshez csatolt jegyzőkönyv az általános érdekű szolgáltatásokról is egyértelművé teszi - az Unió belső piaci szabályai, ilyen módon a közbeszerzés szabályai is csak a gazdasági érdekű szolgáltatásokra vonatkoznak.

Az állam lakosság felé fennálló kötelező feladatát teljesítő, állam által finanszírozott közoktatási feladat ellátását az Európai Unió Bíróságának gyakorlata nem minősíti gazdasági érdekűnek (lásd pl. C-109/92). Ennek megfelelően a törvény egyértelművé teszi, hogy a közoktatásról szóló 1993. évi LXXIX. törvény alapján, a helyi önkormányzat kötelező közoktatási feladatának és a közoktatási intézmény intézményfenntartói jogának más intézményfenntartónak történ ő átadása nem tartozik a közbeszerzési szabályok hatálya alá, az ilyen megállapodás nem tekinthető szolgáltatás megrendelésének vagy szolgáltatási koncessziónak.

-----STARTING---POINT---RESZLETES---

Az 1. §-hoz

Az önkormányzatok intézményfenntartói jogának átadása nem tartozik a közbeszerzési törvény alkalmazási körébe, mivel az intézményfenntartói jog átadása nem tekinthető a közbeszerzési szabályok értelmében szolgáltatás megrendelésének vagy szolgáltatási koncessziónak. A közbeszerzési törvény alkalmazása rendkívüli terhet róna az önkormányzatokra, mind adminisztrációs, mind pénzügyi szempontból. Mindeddig az ilyen megállapodásokat senki sem támadta meg.

A fentiek érvek aggálymentessé válnak akkor, ha a Kbt. hatálya alól kivett eljárások között a törvény felsorolja az intézményfenntartói jog és a közoktatási feladat átadását.

A kivételi kör megjelenítésére a közbeszerzési törvény 29. §-ában kerül sor, ezáltal a 243. § a) pontjára is figyelemmel egyértelmű, hogy ezek a megállapodások sem az uniós, sem a nemzeti eljárásrendben nem tartoznak a közbeszerzési törvény hatálya alá.

-----STARTING---POINT---VEGE---

A 2. §-hoz

A hatálybalépésről rendelkezik.