2009. évi CXLVII. törvény indokolása

a légiközlekedésről szóló 1995. évi XCVII. törvény módosításáról

-----STARTING---POINT---ALTALANOS--- 

A légiközlekedésről szóló 1995. évi XCVII. törvény (a továbbiakban: Lt.) módosítását a Nemzetközi Polgári Repülési Szervezet (International Civil Aviation Organization - ICAO) előírásainak való megfelelés, valamint Magyarország Európai Uniós tagságából eredő jogharmonizációs kötelezettségének teljesítése indokolja. Az Lt. módosítása tartalmazza továbbá a személyes adatok és a bűnügyi személyes adatok kezelésére, nyilvántartására vonatkozó rendelkezéseket, a légiközlekedési hatóság adatkezelésére vonatkozó rendelkezéseket, a leszállóhelyre vonatkozó előírásokat, valamint a repülőterek létesítésének, fejlesztésének és megszüntetésének eljárását egyszerűsítő új koncepciót.

Az Lt. módosítása az ICAO előírásoknak való megfelelés tekintetében meghatározza a szükséges végrehajtási rendelkezéseket a Nemzetközi Polgári Repülésről szóló, Chicagóban, 1944. december 7. napján aláírt Egyezményt módosító, 1980. október 6-án, 1984. május 10-én, 1990. október 26-án, 1995. szeptember 29-én, valamint 1998. október 1-jén kelt Jegyzőkönyvek, illetve a Nemzetközi Polgári Repülésről szóló Egyezmény hiteles öt- és hatnyelvű szövegéről szóló Jegyzőkönyvek kihirdetéséről szóló 2007. évi X. törvényben kihirdetett 83. bis cikkel (a légijármű feletti hatósági felügyelet átengedése más hatóság részére) kapcsolatban. Egyúttal tartalmazza 2010. november 18-i hatálybalépéssel az ICAO SSP/SMS-re vonatkozó rendelkezéseket, annak érdekében, hogy erre a határidőre elkészülhessen a Nemzeti Repülésbiztonsági Program működtetéséhez szükséges végrehajtási rendelkezés.

Az Lt. módosítását megalapozó, a Közösségben a légi járatok működtetésére vonatkozó közös szabályokról szóló 2008. szeptember 24-i 1008/2008/EK európai parlamenti és tanácsi rendelet, a 3922/91/EGK tanácsi rendeletnek a kereskedelmi célú repülőgépes közlekedési szolgáltatásokra alkalmazandó közös műszaki követelmények és közigazgatási eljárások tekintetében történő módosításáról szóló 2008. augusztus 20-i 859/2008/EK bizottsági rendelet végrehajtásához szükséges átültetési határidő lejárt.

A törvény a polgári légi közlekedés védelmének közös szabályairól és a 2320/2002/EK rendelet hatályon kívül helyezéséről szóló, 2008. március 11-ei 300/2008/EK európai parlamenti és tanácsi rendeletnek való megfelelést is szolgálja 2010. április 29-i hatálybalépéssel.

Az Alkotmánybíróság 144/2008. (XI. 26.) AB határozatában foglalt követelményekre és a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvényben meghatározott adatszolgáltatási szabályokra figyelemmel a törvény az alacsonyabb szintű jogszabályokból törvényi szintre emeli azon rendelkezéseket, amelyek munkavégzésre irányuló jogviszony létesítését vagy fenntartását kizárják olyan személy tekintetében, aki büntetett előéletű, egyes, meghatározott foglalkozástól eltiltás hatálya alatt áll, járművezetéstől eltiltás hatálya alatt áll vagy a büntetett előélethez fűződő hátrányok alól már mentesült, ám az adott jogviszony létesítésének és fenntartásának kizárása a mentesülését követően meghatározott ideig indokolt, valamint szabályozza a légiközlekedési hatóság adatkezelésére vonatkozó rendelkezéseket.

A törvény meghatározza a leszállóhelyre vonatkozó alapvető rendelkezéseket és felhatalmazást ad annak részletes szabályai megalkotására, valamint tartalmazza a repülőterek létesítésének, fejlesztésének és megszüntetésének eljárását egyszerűsítő új koncepciót, amely alapján az engedélyezési eljárások terhe a Kormány helyett az eddiginél jelentősen kiterjedtebb mértékben a légiközlekedési hatóságra, illetve a katonai légügyi hatóságra hárul. A kereskedelmi repülőteret a miniszter határozatával nemzetközi repülőtérnek nyilváníthatja, ezáltal a döntési hatáskör alacsonyabb szintre kerül a Kormány előzetes egyetértésének jövőbeni mellőzésével. E változtatásokkal egyidejűleg megszűnik a gyakorlatban már nem funkcionáló két repülőtér-kategória, a közös felhasználású polgári és katonai, valamint a közös felhasználású katonai és polgári repülőtér.

-----STARTING---POINT---RESZLETES---

Az 1. és 4. §-hoz

Az Alkotmánybíróság 144/2008. (XI. 26.) AB határozata (a továbbiakban: Abhat.) megállapította, hogy a bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény (a továbbiakban: Bnyt.) több rendelkezése alkotmányellenes, erre tekintettel e rendelkezéseket 2009. június 30. napjával megsemmisítette.

A bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény (a továbbiakban: Bnytv.) június 30-án hatályba lépett.

Tekintettel az Abhat.-ban foglalt követelményekre, valamint a Bnytv.-ben meghatározott adatszolgáltatási szabályokra, el kell végezni azon ágazati jogszabályok felülvizsgálatát is, amelyek munkavégzésre irányuló jogviszony létesítését vagy fenntartását kizárják olyan személy tekintetében, aki büntetett előéletű, egyes, meghatározott foglalkozástól eltiltás hatálya alatt áll, járművezetéstől eltiltás hatálya alatt áll vagy a büntetett előélethez fűződő hátrányok alól már mentesült, ám az adott jogviszony létesítésének és fenntartásának kizárása a mentesülését követően meghatározott ideig indokolt.

A Bnytv. a foglalkoztatási jogviszonyoktól eltérően a hatósági eljárásokban az adatigénylést a hatóságok számára lehetővé teszi. A bejelentéssel vagy az engedély benyújtásával egyidejűleg a kérelmező vagy igazolja, hogy megfelel a bűnügyi nyilvántartásban kezelt adatokkal igazolható feltételeknek, vagy a közigazgatási hatósági eljárás és szolgáltatás általános szabályairól szóló 2004. évi CXL. törvény 36. § (2) és (3) bekezdése, valamint a Bnytv. 69. §-a alapján kérheti, hogy a hatóság a szükséges adatokat a bűnügyi nyilvántartó szervtől adatigényléssel szerezze be. A bejelentéshez, engedélyhez kötött tevékenység időtartama alatt a hatóság - a hatósági ellenőrzés keretében - a bűnügyi nyilvántartásból történő adatigényléssel ellenőrizheti, hogy az adott személy a tevékenység gyakorlása során is megfelel-e a bűnügyi nyilvántartásban kezelt adatokkal igazolható feltételeknek.

E paragrafus szabályozza az NKH adatkezelésére vonatkozó rendelkezéseket.

A hatóság adatkezelési joga a szakszolgálati engedély, valamint a szakszolgálati engedélyhez kapcsolódó előjogok, jogosultságok kiadása iránti kérelem engedélyezési eljárásának befejezéséig vagy a hatósági ellenőrzés időtartamára terjed ki.

Az 1008/2008/EK rendelet 4. cikk f) pontja alapján a légiközlekedési hatóság akkor adhat ki működési engedélyt egy adott vállalkozás részére, ha a vállalat több mint 50%-a a tagállamok és/vagy azok állampolgárai tulajdonában van, és az a tagállamok és/vagy azok állampolgárai tényleges ellenőrzése vagy irányítása alatt áll. Fenti feltétel teljesüléséhez a légiközlekedési hatóság számára lehetővé kell tenni a tulajdonosok, valamint a tényleges ellenőrzést vagy irányítást végző személyek személyes adatainak, valamint állampolgárságára vonatkozó adatainak kezelését.

A 2. §-hoz

A Nemzetközi Polgári Repülési Szervezet (ICAO) a Universal Safety Oversight Audit Programme (USOAP) keretében 2008. június 9-18. között Magyarországon a polgári légiközlekedés valamennyi területét érintő auditot folytatott le. Megállapítást nyert, hogy Magyarország nem alkotta meg a szükséges végrehajtási rendelkezéseket a Nemzetközi Polgári Repülésről szóló, Chicagóban, 1944. december 7. napján aláírt Egyezményt módosító, 1980. október 6-án, 1984. május 10-én, 1990. október 26-án, 1995. szeptember 29-én, valamint 1998. október 1-jén kelt Jegyzőkönyvek, illetve a Nemzetközi Polgári Repülésről szóló Egyezmény hiteles öt- és hatnyelvű szövegéről szóló Jegyzőkönyvek kihirdetéséről szóló 2007. évi X. törvényben kihirdetett 83. bis cikkel (a légijármű feletti hatósági felügyelet átengedése más hatóság részére) kapcsolatban. Az Lt.-be beillesztendő 3/E. § ezt a hiányosságot orvosolja.

A 3. §-hoz

A modellrepülésre vonatkozóan az Lt. módosítása indokolt oly módon, hogy a lakott terület felett a modellrepültetés a légiközlekedési hatóság engedélyén túlmenően csak a helyi önkormányzat által kijelölt területen és feltételek mellett legyen végrehajtható, annak érdekében, hogy az önkormányzat meg tudja hozni a szükséges intézkedéseket a modellrepülés zavaró hatásai ellen.

Az 5. §-hoz

Az 1008/2008/EK rendelet 4. cikkének a) pontja alapján egy vállalkozás légijáratok működtetésére - egyéb feltételek teljesítése mellett - a tagállam engedélyező hatóságától abban az esetben kaphat működési engedélyt, ha a központi ügyvezetés helye az adott tagállamban található. Az 1008/2008/EK rendelet által hatályon kívül helyezett 2407/92/EGK rendelet még lehetővé tette, hogy a székhely szerint illetékes tagállam hatósága adjon a vállalkozás számára működési engedélyt, az új szabályozás azonban szigorít ezeken a feltételeken, a továbbiakban megkövetelve, hogy a légifuvarozó az engedélyt kibocsátó hatóság államában végezze elsődleges pénzügyi feladatait és az operatív irányítást. E szigorításnak megfelelően módosul az Lt. vonatkozó rendelkezése, amely az engedély megadásának általános feltételeihez képest a gazdasági célú légiközlekedési tevékenység esetében a közösségi szabályozáson alapuló speciális feltételeket meghatározza.

A 6. §-hoz

A Közösségben a légi járatok működtetésére vonatkozó közös szabályokról szóló 2008. szeptember 24-i 1008/2008/EK európai parlamenti és tanácsi rendelet (a továbbiakban: 1008/2008/EK rendelet) meghatározza az adott gazdasági szervezet jó hírnévvel kapcsolatos követelményeit. Az 1008/2008/EK rendelet, szemben az 1008/2008/EK rendelet által hatályon kívül helyezett, a légifuvarozók engedélyezéséről szóló, 1992. július 23-i 2407/92/EGK tanácsi rendelettel, a jó hírnév igazolásával kapcsolatos követelményeknél nevesítetten nem követeli meg a vállalkozás működését a jövőben folyamatos és ténylegesen irányító személyektől, hogy büntetlen előéletűek legyenek. A jó hírnév fogalma azonban továbbra is magában foglalja a büntetlen előélet követelményét, ennek megfelelően a jó hírnévvel kapcsolatos követelmények köre a miniszteri rendeletben meghatározottakhoz képest változatlan tartalommal jelenik meg a törvényi szabályozásban.

A 7. §-hoz

Az Lt. 26. §-a (1) bekezdésében szereplő külföldi vállalkozó magyarországi működését, amennyiben a külföldi vállalkozó az Európai Gazdasági Térség tagállamának állampolgára, a 1008/2008/EK rendelet szabályozza. Fentiekre tekintettel szükséges a külföldi vállalkozó megjelölés helyett az 1008/2008/EK rendelet hatálya alá nem tartozó megnevezés használata.

A 8. §-hoz

Az 1008/2008/EK rendelet 23. cikkének megsértése esetén a fogyasztóvédelmi hatóság jár el a fogyasztókkal szembeni tisztességtelen kereskedelmi gyakorlat tilalmáról szóló jogszabály rendelkezései szerint. A 23. cikk rendelkezései a fogyasztóvédelemről szóló jogszabály szerint fogyasztóvédelmi rendelkezésnek minősülnek.

Az 1008/2008/EK rendelet 23. cikkének célja, hogy a Közösségen belüli lakóhelyüktől és állampolgárságuktól függetlenül és az utazásszervező irodák Közösségen belüli székhelyére való tekintet nélkül a fogyasztók valamennyi légi viteldíjhoz és légitarifadíjhoz hozzáféréssel rendelkezzenek. Továbbá lehetővé kell tenni a fogyasztók számára, hogy a különböző légitársaságok légijárataira vonatkozó árakat hatékonyan összehasonlíthassák. Ennek érdekében a fogyasztó által fizetendő, a Közösségből származó légijáratokra vonatkozó összes adó, illeték és pótdíj felszámításával kialakított teljes árat minden esetben fel kell tüntetni. A közösségi légifuvarozókat ösztönzik arra is, hogy a harmadik országokból a Közösség területére indított légijárataik tekintetében tüntessék fel a teljes árat. Fentiekből következő jogok megsértésével kapcsolatos hatósági eljárások a fogyasztóvédelmi hatóság hatáskörébe tartoznak, ennek kijelölése az Lt.-ben szükséges.

A 9. §-hoz

A 3922/91/EGK tanácsi rendeletnek a kereskedelmi célú repülőgépes közlekedési szolgáltatásokra alkalmazandó közös műszaki követelmények és közigazgatási eljárások tekintetében történő módosításáról szóló 2008. augusztus 20-i 859/2008/EK bizottsági rendeletben (a továbbiakban: 859/2008/EK rendelet) a hajózó személyzet fogalma - az Lt.-től eltérően - nem terjed ki a légiutas-kísérő személyzetre. Ennek megfelelően szükséges az Lt.-ben a hajózó személyzet fogalom használatának módosítása a 859/2008/EK rendelettel való összhang biztosítása céljából.

A 10-11. §-hoz

A repülőterek létesítésének, fejlesztésének és megszüntetésének eljárását lényegesen egyszerűbbé tevő új koncepció alapján az engedélyezési eljárások terhe a Kormány helyett az eddiginél jelentősen kiterjedtebb mértékben a légiközlekedési hatóságra, illetve a katonai légügyi hatóságra hárul. Ennek megfelelően az eddig is minden esetben lefolytatott hatósági engedélyezési eljárás mellett nem indul a Kormány előzetes egyetértésének megszerzésére irányuló eljárás, a továbbiakban az engedélyezést szakmai szempontok alapján a hatáskörrel rendelkező légiközlekedési hatóság folytatja le. E változtatásokkal egyidejűleg megszűnik a gyakorlatban már nem funkcionáló két repülőtér-kategória, a közös felhasználású polgári és katonai, valamint a közös felhasználású katonai és polgári repülőtér.

A módosítás tartalmazza a leszállóhelyre vonatkozó alapvető rendelkezéseket és felhatalmazást annak részletes szabályai megalkotására.

A 12. §-hoz

Az Lt.-ben nem szerepelt felhatalmazás a repülőtér környezetét a repülés káros hatásaival szemben kímélő eljárások és a környezet védelme érdekében szükséges intézkedések rendeletben történő megállapításával kapcsolatban. Az Lt. 43. §-ának (3) bekezdése nem minősül felhatalmazásnak. Az Lt. 74. §-a (1) bekezdésének m) pontjában történő módosítás alapján felhatalmazást kap a közlekedésért felelős miniszter, hogy a környezetvédelemért felelős miniszterrel együttes rendeletben állapítsák meg a repülőtér környezetét a repülés káros hatásaival szemben kímélő eljárásokat, a zajszint követelményeket és a környezet védelme érdekében szükséges intézkedéseket az érintett önkormányzatok véleményének kikérése után. Az állami repülések céljára szolgáló repülőtér esetében az együttes rendelet kibocsátója a honvédelmi miniszter is. Ezt tartalmazza az Lt. 43. §-a (3) bekezdésének módosítása.

A 13. §-hoz

A módosítás egyfelől a repülőtérrendre vonatkozó hatályos rendeleti szabályokat törvényi szintre emeli, másfelől pedig rögzíti, hogy a repülőtérrendet a légiközlekedési hatóság nemcsak jóváhagyja, hanem az abban foglaltak betartását ellenőrzi, megsértése esetén pedig szankcionálja a jogsértőt.

A 14. §-hoz

A Bnytv. a foglalkoztatási jogviszonyoktól eltérően a hatósági eljárásokban az adatigénylést a hatóságok számára lehetővé teszi. A bejelentéssel vagy az engedély benyújtásával egyidejűleg a kérelmező vagy igazolja, hogy megfelel a bűnügyi nyilvántartásban kezelt adatokkal igazolható feltételeknek, vagy a közigazgatási hatósági eljárás és szolgáltatás általános szabályairól szóló 2004. évi CXL. törvény 36. § (2) és (3) bekezdése, valamint a Bnytv. 69. §-a alapján kérheti, hogy a hatóság a szükséges adatokat a bűnügyi nyilvántartó szervtől adatigényléssel szerezze be. A bejelentéshez, engedélyhez kötött tevékenység időtartama alatt a hatóság - a hatósági ellenőrzés keretében - a bűnügyi nyilvántartásból történő adatigényléssel ellenőrizheti, hogy az adott személy a tevékenység gyakorlása során is megfelel-e a bűnügyi nyilvántartásban kezelt adatokkal igazolható feltételeknek.

A Rendőrség a továbbiakban nem jár el szakhatóságként a szakszolgálati engedély kiadására irányuló eljárásban.

A 15. §-hoz

2010. november 18-án lépnek hatályba az ICAO SSP/SMS-re vonatkozó rendelkezései, annak érdekében, hogy erre a határidőre elkészülhessen a Nemzeti Repülésbiztonsági Program működtetéséhez szükséges végrehajtási szabály, szükséges az arra vonatkozó alapvető rendelkezések törvényi szintű szabályozása és felhatalmazó rendelkezés megadása.

A 16. §-hoz

Az Lt. 66/A. § (7) bekezdése merev hivatkozást tartalmaz egy olyan kormányrendeletre, amelynek hatályon kívül helyezése és új kormányrendelet megalkotása folyamatban van. Az érintett hivatkozás rugalmas hivatkozással történő felváltása indokolt.

A 17. §-hoz

Az Lt. 73. § (1) bekezdése o) pontjának módosítása az Lt. 37/A. §-ának beillesztése miatt indokolt. A módosítással a felhatalmazó rendelkezés pontosítása valósul meg.

A 18. §-hoz

Az Lt.-ben nem szerepelt felhatalmazás a repülőtér környezetét a repülés káros hatásaival szemben kímélő eljárások és a környezet védelme érdekében szükséges intézkedések rendeletben történő megállapításával kapcsolatban. Az Lt. 43. §-ának (3) bekezdése nem minősül felhatalmazásnak. Az Lt. 74. §-a (1) bekezdésének m) pontjában történő módosítás alapján felhatalmazást kap a közlekedésért felelős miniszter, a honvédelemért felelős miniszter, és a környezetvédelemért felelős miniszter, hogy a környezetvédelemért felelős miniszterrel együttes rendeletben állapítsák meg a repülőtér környezetét a repülés káros hatásaival szemben kímélő eljárásokat, a zajszint követelményeket és a környezet védelme érdekében szükséges intézkedéseket az érintett önkormányzatok véleményének kikérése után. Az állami repülések céljára szolgáló repülőtér esetében az együttes rendelet kibocsátója a honvédelmi miniszter is.

Az Lt. 74. § (1) bekezdése f) pontjának módosítása szorosan kapcsolódik a törvény 3. §-ához, ahol lakott terület felett a modellrepültetésre vonatkozó szabályok kerülnek megállapításra.

Az Lt. 74. § (1) bekezdése r) pontjának módosítása szorosan kapcsolódik a törvény 9. §-ához, ahol szintén a hajózó személyzet fogalma használatának a pontosítása szükséges.

Az Lt. 74. § (2) bekezdése x) pontja felhatalmazást ad a miniszternek, hogy a repülésbiztonság összehangolt irányítása érdekében szükséges Nemzeti Repülésbiztonsági Programra és a Repülésbiztonsági Irányítási Rendszer működtetésére vonatkozó részletes szabályokat rendeletben állapítsa meg. E felhatalmazás szorosan kapcsolódik a törvény 15. §-ához.

-----STARTING---POINT---VEGE---

A 19-22. §-hoz

Hatályba léptető, jogharmonizációs és deregulációs rendelkezéseket tartalmaz.