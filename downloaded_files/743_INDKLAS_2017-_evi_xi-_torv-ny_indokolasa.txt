2017. évi XI. törvény indokolása

a Magyarország Kormánya és a Szlovák Köztársaság Kormánya között a két ország közös államhatárán, Abaújvár és Kenyhec (Kechnec) települések közötti közúti Hernád-híd és a csatlakozó utak megépítéséről szóló, Pozsonyban, 2014. június 27. napján aláírt Megállapodást módosító 1. kiegészítés kihirdetéséről

Általános indokolás

A Magyarország és Szlovákia közötti határtérség infrastruktúrájának fejlesztésére, az átkelők számának bővítésére egyre növekvő igény van, tekintettel arra, hogy Szlovákia és Magyarország is az Európai Unió tagja, valamint a Schengeni egyezmény is életbe lépett a két ország között.

A Magyarország Kormánya és a Szlovák Köztársaság Kormánya között a két ország közös államhatárán, Abaújvár és Kechnec (Kenyhec) települések közötti közúti Hernád-híd és a csatlakozó utak megépítéséről Pozsonyban, 2014. június 27. napján aláírt, majd a 2014. évi XLVI. törvény által kihirdetett Megállapodás (a továbbiakban: Megállapodás) alapján megkezdődött az Abaújvár és Kenyhec közötti határhíd építése. A híd lehetőséget teremt arra, hogy a térségben lévő, eddig elszigetelt határmenti települések között közúti kapcsolat alakuljon ki. Az új kapcsolat nem érint európai gyorsforgalmi hálózatot, elsősorban a helyi lakosság és gazdálkodó szervezetek igényeit elégíti ki.

A Megállapodás 1. Cikk (2) bekezdése szerint a híd szerkezeti hossza 61,02 m, szélessége 8,75 m. Az építkezés előkészítése során, helyi lakossági igény alapján, a magasabb szintű közlekedésbiztonsági szempontok érvényre juttatása céljából a híd egy konzolos járdával bővült, így a híd teljes szélessége 10,675 m-re módosult, ami nem egyezik a Megállapodásban rögzített adatokkal. Ennek megfelelően szükségessé vált a már megvalósult híd méreteinek átvezetése a Megállapodásba. A híd Megállapodás szerinti szélességének módosítása érdekében a magyar és a szlovák fél a Megállapodást módosító 1. Kiegészítést hozta létre.

A Kiegészítést Pozsonyban, 2016. december 15-én írta alá Érsek Árpád úr, Szlovákia közlekedési-, építésügyi és régiófejlesztési minisztere, valamint Czimbalmosné Molnár Éva pozsonyi magyar nagykövet asszony.

A Megállapodást törvény hirdette ki, így az azt módosító Kiegészítés kötelező hatályának elismerésére is az Országgyűlésnek kell felhatalmazást adnia és azt törvényben kell kihirdetni.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény értelmében a nemzetközi szerződés módosítása esetében is a nemzetközi szerződés létrehozására vonatkozó szabályok szerint kell eljárni. Ennek megfelelően a Kiegészítés kötelező hatályának elismerésére az Országgyűlés adhat felhatalmazást.

A 2. §-hoz

A Kiegészítés szövegének végleges megállapítását követően, a 2005. évi L. törvény 9. § (1) bekezdése értelmében, a Kiegészítést törvényben kell kihirdetni.

A 3. §-hoz

A Kiegészítés a megvalósult híd méreteinek a Megállapodásba történő átvezetése érdekében jött létre.

A Kiegészítés 1. Cikke a híd Megállapodásban szereplő méreteit módosítja.

A Kiegészítés 2. Cikke a Kiegészítés hatályba lépéséről rendelkezik.

A 4. §-hoz

A Kiegészítést a 2. Cikkének értelmében a Szerződő Feleknek a belső jogszabályaikkal összhangban jóvá kell hagyniuk, és az a jóváhagyást igazoló későbbi jegyzék kézhezvételétől számított 30. (harmincadik) napon lép hatályba.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról és az egységes szerkezetbe foglalt, magyar nyelvű szöveg közzétételéről a közlekedésért felelős miniszter gondoskodik.