2015. évi XI. törvény indokolása

a polgári perrendtartásról szóló 1952. évi III. törvény módosításáról

-----STARTING---POINT---ALTALANOS--- 

A törvény kapcsolódik az Alaptörvény VI. cikk (1) bekezdéséhez, amely a magán- és családi élet, az otthon, a kapcsolattartás és a jó hírnév tiszteletben tartásához való jogot szabályozza. A magánélethez való jogot napjainkban - a kommunikáció és az információtechnológia fokozatos fejlődése révén - jellemzően a képmással és hangfelvétellel történő visszaéléssel lehet megsérteni. A mai digitális korban mindinkább sürgető feladattá válik annak biztosítása, hogy ezekben az esetekben az érintettek rendelkezésére álljon a jogsértések elleni gyors, hatékony és átlátható fellépési lehetőséget biztosító eljárási rend. A Polgári Törvénykönyvről szóló 2013. évi V. törvény (a továbbiakban: Ptk.) szabályai védelmet nyújtanak a képmáshoz és a hangfelvételhez való jog megsértése esetén. A hatályos szabályozás egyértelművé teszi a Polgári Törvénykönyvről szóló 1959. évi IV. törvény (a továbbiakban: régi Ptk.) 80. § (1) és (2) bekezdésében foglalt szabályát azáltal, hogy beemeli a bírói gyakorlat régóta kialakult és következetes értelmezését, amelynek értelmében a „bármiféle visszaélés” fogalmába beletartozik maga a képmás, illetve hangfelvétel engedély nélküli elkészítése is. A Ptk. ennek megfelelően arról rendelkezik, hogy nemcsak a képmás vagy hangfelvétel közzététele vagy egyéb visszaélésszerű felhasználása (forgalmazása, kiállítása, sokszorosítása vagy sugárzása), hanem már önmagában azok hozzájárulás nélküli elkészítése is jogsértő lehet. A Ptk. 2:48. §-a alapján képmás vagy hangfelvétel esetében az érintett személy hozzájárulása (akár az elkészítéséhez, akár az elkészített felvétel felhasználásához) kizárja a jogsértést, ez alól kizárólag a tömegfelvétel és a nyilvános közéleti szereplésről készült felvétel jelent kivételt. A hozzájárulás eddig sem volt és a törvény értelmében sem lesz alakisághoz kötve, a jognyilatkozatok Ptk. 6:4. § (2) bekezdésében foglalt általános szabálya alapján az megtehető szóban, írásban vagy kifejezhető ráutaló magatartással.

Ugyanakkor szükséges a jogvédelem erősítése e területen annak érdekében, hogy az ember magánéletének, a személyiség egyes elemeinek jogi védelme szilárd alapokon nyugodjon és az nemcsak az anyagi jogi, hanem a jogérvényesítés hatékonyságát növelő eljárásjogi szabályozás révén is fokozottan biztosított legyen. A törvény a képmás és hangfelvételhez való jog anyagi jogi védelmét biztosító Ptk.-rendelkezések következetes végrehajtását szolgálja, megteremtve ezen személyiségi jog érvényesítése iránti külön eljárás jogi alapját. A polgári perrendtartásról szóló 1952. évi III. törvény (a továbbiakban: Pp.) hatályos szabályozása alapján a képmáshoz és a hangfelvételhez való jog megsértése esetén az általános szabályok alapján indítható per. A jogsértés jellege miatt azonban elengedhetetlen a rövid időn belüli reagálás és szankcionálás, éppen ezért a törvény a sajtó-helyreigazítási eljáráshoz hasonlóan egy külön eljárást hoz létre ezen személyiségi jogok hatékony érvényesítése érdekében.

-----STARTING---POINT---RESZLETES---

Az 1. §-hoz

A képmáshoz és a hangfelvételhez való jog érvényesítése iránt indított pernek a speciális - a sajtó-helyreigazítási eljáráshoz hasonló - jellegére és szabályozására tekintettel a Pp. törvény szerinti módosítása a képmáshoz és a hangfelvételhez való jog érvényesítése iránt indított pert a törvényszék hatáskörébe utalja.

A 2. §-hoz

A törvény a Pp.-t a XXI. Fejezetet követően egy új, XXI/A. Fejezettel, a képmáshoz és a hangfelvételhez való jog érvényesítése iránt indított perre vonatkozó szabályokkal egészíti ki. Az új különleges eljárás két szakaszból áll: az előzetes eljárásból és a perből.

A Pp. törvény szerinti, új 346/A. §-a alapján a per indítását megelőzi egy előzetes eljárás. Ennek során a sérelmet szenvedett fél a képmás vagy a hangfelvétel készítéséről, illetve felhasználásáról történt tudomásszerzés időpontjától számított harminc napon belül kérheti a sérelem okozójától - határidő megadásával -, hogy a jogsértést hagyja abba, a sérelmes helyzetet szüntesse meg, a jogsértést megelőző állapotot állítsa helyre és a jogsértéssel előállított dolgot semmisítse meg vagy jogsértő mivoltától fossza meg, illetve adjon megfelelő elégtételt és ennek biztosítson saját költségén megfelelő nyilvánosságot. A törvény szerint ezen eljárásra a képmás vagy hangfelvétel készítésének, illetve felhasználásának időpontjától számított hat hónap eltelte után nincs helye, mivel a speciális, szoros határidőket tartalmazó és soron kívüliséget biztosító eljárás célja a rövid időn belüli reagálás és szankcionálás lehetővé tétele. Ez nem jelenti azonban azt, hogy jogvédelem nélkül maradna az, aki a megszabott határidőben nem él a jogsértő felé a kérelemmel. Amennyiben a sérelmet szenvedett fél e szerint a különleges eljárás szerinti lehetőséggel nem él, úgy az elévülési időn belül az általános szabályok szerint rendelkezik perindítási lehetőséggel a személyiségi jogai védelme érdekében.

A Pp. törvény szerinti, új 346/B. §-a alapján, ha a képmás vagy hangfelvétel készítője, illetve felhasználója a 346/A. §-ban meghatározott, a sérelem orvoslása iránti kérelemben foglaltakat határidőben nem teljesíti, úgy a sérelmet szenvedett fél 15 napon belül keresetet indíthat. A kérelemben napokban megállapított határidőt szükséges biztosítania a jogsértő számára a 346/A. § (1) bekezdésben foglalt igények teljesítésére.

A felperes a perben kérheti a jogsértés megtörténtének bírósági megállapítását, a jogsértés abbahagyását és a jogsértő eltiltását a további jogsértéstől, továbbá azt, hogy a jogsértő adjon megfelelő elégtételt, és ennek biztosítson saját költségén megfelelő nyilvánosságot, valamint kérheti a sérelmes helyzet megszüntetését, a jogsértést megelőző állapot helyreállítását és a jogsértéssel előállított dolog megsemmisítését vagy jogsértő mivoltától való megfosztását. Az új különleges eljárásban tehát a Ptk. 2:51. § (1) bekezdés a)-d) pontjában foglalt felróhatóságtól független szankciók alkalmazhatóak, amelyek a jogsértés mielőbbi megszüntetését szolgálják, és amelyekre vonatkozó bizonyítási eljárás - a felróhatóságtól független alkalmazhatóság okán is - egy gyors, soron kívüli eljárásban lefolytatható. Ugyanakkor ezen különleges eljárásnak a lefolytatása nem akadálya annak, hogy a személyiségi jogok megsértése miatt alkalmazható egyéb - a Ptk. szerinti - szankciók iránt a sérelmet szenvedett fél külön pert indítson az általános eljárási szabályok szerint. Az eljárás mielőbbi befejezhetősége érdekében a képmáshoz és a hangfelvételhez való jog érvényesítése iránt indított keresetet más keresettel összekapcsolni vagy egyesíteni nem lehet.

A Pp. törvény szerinti, új 346/C-346/E. §-a a jogsértésre történő gyors reagálás és szankcionálhatóság, valamint a perhatékonyság érdekében rögzített speciális szabályokat tartalmazza. A törvény soron kívüli eljárást ír elő, rögzíti, hogy a tárgyalást a keresetlevél benyújtásától számított nyolcadik napra kell kitűzni, továbbá a tárgyalást csak kivételesen lehet elhalasztani, akkor, ha ezt valamely fél kéri és valószínűsíti az általa felajánlott bizonyítás eredményességét. A másodfokú bíróság a fellebbezést legkésőbb az iratok beérkezésétől számított nyolc napon belül köteles tárgyalni. A perben igazolásnak, viszontkeresetnek, szünetelésnek nincs helye. A törvény a bizonyítás megkönnyítése és a per mielőbbi lezárhatósága érdekében egyértelműen rögzíti a bizonyítási teher alakulását, eszerint az új különleges eljárásban - a Pp. 164. § (1) bekezdésének megfelelően - a felperesnek azt kell bizonyítani, hogy a képmás, illetve a hangfelvétel elkészítésére, illetve felhasználására sor került; és azt az alperesnek, azaz a felvétel elkészítőjének vagy felhasználójának kell bizonyítani, hogy az érintett a képmás és hangfelvétel elkészítéséhez a hozzájárulását megadta. A perben a bizonyítás felvételének olyan tényekre vonatkozóan is helye lehet, amelyek alkalmasak a hozzájárulás mellőzhetőségének törvényben foglalt esetei fennállásának (tömegfelvétel, nyilvános közéleti szereplésről készült felvétel) alperes általi bizonyítására, másrészt az objektív jogkövetkezmények alkalmazása körében is megengedi a bizonyítás felvételét, ez utóbbi esetben a Pp. 164. § (1) bekezdése szerinti bizonyítási teher alkalmazásának előírásával.

A Pp. törvény szerinti, új 346/F. §-a egyértelművé teszi, hogy amennyiben a sérelmet szenvedett fél a hangfelvételhez való jog érvényesítése iránti per indításának lehetőségével nem él, úgy az általános szabályoknak megfelelően indíthat pert, amire a Ptk. 2:51. § (1) bekezdése szerint az elévülési időn belül van lehetősége.

-----STARTING---POINT---VEGE---

A 3. §-hoz

A hatályba léptető rendelkezést tartalmazza.