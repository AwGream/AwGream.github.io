2005. évi XLVI. törvény indokolása

a magyar állampolgárságról szóló 1993. évi LV. törvény (a továbbiakban: Ápt.) és a külföldiek beutazásáról és tartózkodásáról szóló 2001. évi XXXIX. törvény (a továbbiakban: Idtv.) módosításáról

-----STARTING---POINT---ALTALANOS--- 

1. Az Alkotmány 6. § (3) bekezdésében foglalt államcélnak megfelelően a Magyar Köztársaság minden lehetséges módon támogatja a határon túli magyarok és magyar közösségek szülőföldjükön történő boldogulását. A miniszterelnök által 2005 januárjában bejelentett „Öt pontban a nemzeti felelősségről” című program a Kormány nemzetpolitikai koncepcióját foglalja össze. A program célja - többek között - a nemzeti vízum bevezetése, az idegenrendészeti, valamint az állampolgársági eljárás egyszerűsítése, gyorsítása, illetőleg a magyar állampolgárság honosítással vagy visszahonosítással történő megszerzésének méltányosabbá tétele.

A Kormány feladatának tartja, hogy azon határon túli magyarok számára, akik eldöntötték, hogy életvitelszerűen Magyarországon kívánnak élni, és magyar állampolgárok szeretnének lenni, megkönnyíti, felgyorsítja és emberségesebbé teszi az állampolgársági eljárást. Ehhez szükséges a magyar állampolgárságról szóló 1993. évi LV. törvény módosítása.

A Magyar Köztársaság kötelessége megteremteni annak a jogi lehetőségét is, hogy a határok a határon túli magyarok számára minél könnyebben átjárhatók legyenek. Ennek a célnak az elérését teszik lehetővé a törvénynek a külföldiek beutazásáról és tartózkodásáról szóló 2001. évi XXXIX. törvényt módosító rendelkezései. A törvény olyan szabályozást alakít ki, amely az illegális migrációval szemben erősíti a legális migrációt, növeli a Magyar Köztársaság versenyképességét, visszaszorítja a feketegazdaságot és a korrupciót.

2. Az Európa Tanács által elfogadott Európai Állampolgársági Egyezmény - amelynek a Magyar Köztársaság is részese - 2. Cikke úgy határozza meg az állampolgárságot, mint „egy személy és az állam közötti jogi köteléket, amely nem utal a személy etnikai származására”. Ezáltal az állampolgárság egy specifikus jogviszonyra utal az egyén és az állam között, amelyet az állam elismer. Az állampolgárság tartalmát tekintve - összhangban a nemzetközi jogi elvekkel - olyan tényleges (effektív) közjogi viszony az állam és az adott személy között, amelyben kölcsönösen jogok illetik és kötelezettségek terhelik a jogviszony mindkét alanyát.

Az állampolgárság jellege már önmagában is megköveteli az államoktól, hogy megállapítsanak bizonyos kritériumokat saját állampolgáraik meghatározásához. Ezek a kritériumok adott esetben kedvezőbb elbánást eredményezhetnek az állampolgárság vonatkozásában. Az Európai Állampolgársági Egyezmény 7. Cikkének 4. pontja rendelkezik a kedvezményes állampolgárság-szerzési esetekről, valamint az Egyezményhez fűzött magyarázó jelentés is megengedettnek tekinti a distinkciót, a preferenciális eljárást. A distinkció (megkülönböztetés) nem éri el a diszkrimináció szintjét, hanem pozitív tartalmú megkülönböztetést fed le az állampolgársági jogban. Az Európai Állampolgársági Egyezményben részes államok tehát kedvezőbb bánásmódot nyújthatnak bizonyos más államok állampolgárainak. Az Egyezmény 5. Cikkének 1. pontja alapján azonban az állampolgárságra vonatkozó szabályok nem tartalmazhatnak olyan megkülönböztetést vagy nem foglalhatnak magukban olyan gyakorlatot, amely kimeríti a nemre, vallásra, fajra, bőrszínre vonatkozó, illetve nemzeti vagy etnikai származás miatti diszkriminációt. A kedvezményes honosítás feltételeinek megváltoztatása (a várakozási idő eltörlése) a jelenlegi szabályozási struktúra és anyagi jogi környezet fenntartása mellett nem ütközik a diszkrimináció tilalmába, s illeszkedik az Európai Állampolgársági Egyezményhez.

A törvény elsősorban az eljárási jellegű rendelkezések körében irányoz elő módosításokat, így különösen az ügyintézési határidők rövidítését, az adminisztratív terhek csökkentését (pl. az alkotmányos alapismeretekből teendő vizsga alól mentesülő személyi kör kibővítése), illetve az ügyfélre háruló igazgatási teher csökkentését (a magyar hatóságok rendelkezésére álló adatok hivatalból történő összegyűjtése az illetékes hivatal feladata lesz, ezzel is rövidítve az ügyintézés időtartamát).

3. A határon túli magyaroknak az anyaországgal való könnyebb kapcsolattartását szolgálja a tartózkodási vízum („D” típusú vízum) új, speciális fajtájának minősülő ún. nemzeti vízum bevezetése, amely lehetővé teszi a Magyarországon való huzamos idejű tartózkodást. A nemzeti vízum segítségével mindazok, akik nyelvük vagy kulturális, nemzeti identitásuk megőrzése, oktatásuk, illetve a családi kapcsolataik erősítése érdekében rendszeresen, illetve hosszabb időre kívánnak Magyarországra látogatni, ezt akadálytalanul megtehetik. Az új jogintézmény összhangban van a családegyesítésről, a kutatók, illetve a diákok tartózkodásáról szóló közösségi irányelvekkel.

A törvény Idtv.-t módosító rendelkezései megszüntetik a párhuzamosságokat, felszámolják a bürokratikus szabályokat, valamint differenciált, az egyes ügytípusokhoz illesztett feltételrendszert írnak elő. Az egyes eljárásokhoz benyújtandó kellékek köre törvényi jogforrási szintről kormányrendeleti szabályozási szintre kerül: azokat nem az Idtv., hanem annak végrehajtási rendelete tartalmazná.

A törvény csökkenti az ügyfélre háruló igazgatási terheket is, ugyanis a magyar hatóságok rendelkezésére álló adatok hivatalból történő összegyűjtése az illetékes hivatal feladata lesz, ezzel is rövidítve az ügyintézés időtartamát.

Az ideiglenes tartózkodásra jogosító igazolás érvényességi idejét is felemeli a törvény, ezzel párhuzamosan a tartózkodási engedély iránti kérelem benyújtásának lehetősége is előbbre kerül (a jelenlegi 15 helyett a jogszerű tartózkodás lejárta előtt legalább 30 nappal kell benyújtani az új kérelmet).

A közösségi jognak való megfelelést szolgálja, hogy a törvény átülteti a családegyesítési jogról szóló 2003/86/EK tanácsi irányelv rendelkezéseit (átültetési határidő: 2005. október 3.), így pontosítja a családegyesítési célú tartózkodási engedélyek kiadásának feltételeit, illetve kibővíti a családtagi kört. Ezen túl részben összeegyeztethető szabályozást tartalmaz a harmadik országok állampolgárainak tanulmányok folytatása, diákcsere, javadalmazás nélküli gyakorlat, illetve önkéntes szolgálat céljából történő beutazása feltételeiről szóló 2004/114/EK tanácsi irányelvben foglaltakkal is (átültetési határidő: 2007. január 12.).

4. A fentieken kívül a törvény megteremti az Ápt.-nek, illetve az Idtv.-nek a közigazgatási hatósági eljárás és szolgáltatás általános szabályairól szóló 2004. évi CXL. törvénnyel (a továbbiakban: Ket.) való összhangját is.

-----STARTING---POINT---RESZLETES---

ELSŐ FEJEZET

Az 1. §-hoz

Az Ápt. 4. § (3) bekezdése a legkedvezményesebb honosítási lehetőséget biztosítja a magát magyar nemzetiségűnek valló azon külföldi részére, akinek a felmenője egykor magyar állampolgár volt. Tulajdonképpen a honosításnak ez a „kivételes” eljárása tekinthető általánosnak, mert a honosítást kérők több mint 80%-a a magyar állampolgárságú felmenőre hivatkozva kéri a magyar állampolgárságot. A módosítás eltöröli ebben az esetben a letelepedési engedély megszerzését követően előírt egyéves időtartamot, vagyis a letelepedést követően rögtön előterjeszthető a honosítási kérelem, megnyílik az állampolgársági eljárás lehetősége.

A 2. §-hoz

A honosítás feltételei között szerepel az alkotmányos alapismeretekből magyar nyelven teendő vizsga, amelynek célja a magyar nyelv, a magyar alkotmány, történelem és irodalom elemi szintű ismeretének bizonyítása. Ez a jogintézmény nemzetközileg elfogadott, a magyar jogban 1993 óta létezik. A vizsgát a közigazgatási hivatalok szervezik, illetve bonyolítják le. A követelményrendszer az általános iskola 8. osztályának tantervében szereplő állampolgársági ismeretek tantárgyhoz igazodik. A vizsga rendkívüli erőfeszítést nem igényel, de a 28 ezer forintos vizsgadíj sokak számára megterhelő. Mivel a határon túl élő magyarok jelentős része oktatási intézményeiben magyar nyelven tanulhat, és a tananyagukban szerepel a magyar irodalom és történelem oktatása is, számukra az alkotmányos alapismeretek vizsga letétele semmilyen új ismeret elsajátítását nem teszi szükségessé, de a magas díj miatt nehezíti az állampolgárságuk megszerzését, indokolatlanul terhelve a magas számú vizsgázóval a magyar hatóságokat is. Célszerű tehát, hogy azok a személyek, akik rendelkeznek magyar tannyelvű oktatási intézményben bármilyen szintű végzettséget igazoló bizonyítvánnyal, mentesüljenek az állampolgársági vizsga alól.

A 3. §-hoz

A Ket. 73. §-ának (4) bekezdésében kapott felhatalmazás alapján szükséges az Ápt. kiegészítése az állampolgársági bizonyítvány adattartalmának megállapításával.

A hatályos Ápt.-nek az állampolgársági bizonyítvány bírósági felülvizsgálatára vonatkozó rendelkezését [11. § (3) bekezdés] pontosítani szükséges.

A Ket. lehetővé teszi, hogy újrafelvételi kérelem benyújtását jogszabály kizárja. Nem életszerű, hogy az állampolgársági bizonyítvány kiadását követően jutna a kérelmező tudomására olyan új tény, adat, amely a döntést befolyásolta volna. Az eljárásban ellenérdekű fél nincs, és az állampolgársági bizonyítvány kiadása iránti újabb kérelem benyújtásának sincs korlátja.

Indokolt a méltányossági kérelem benyújtásának lehetőségét is a törvényi felhatalmazás alapján kizárni, mivel az állampolgársági bizonyítvány meghatározott tényeken (leszármazás, államfői aktus stb.) alapuló állampolgársági státust igazol, végrehajtási eljárás nincs, így az eljárásban kizárható a méltányosság gyakorlása.

A 4. §-hoz

A törvény értelmében a Magyarországon élő kérelmező akár a lakóhelye szerint illetékes, akár a körzetközponti jegyző székhelyén működő anyakönyvvezetőnél is benyújthatja az állampolgársági kérelmét. Az anyakönyvvezetők és a külön jogszabályban meghatározott körzetközponti jegyzők, vagyis az okmányirodák együttműködését az „egyablakos” ügyintézési rendszer kialakítása indokolja.

A Ket. nyelvhasználatra vonatkozó rendelkezései miatt az állampolgársági bizonyítvány iránti kérelem magyar nyelven történő benyújtását nem lehet előírni.

A törvény az állampolgársági bizonyítvány kérelmezésére jogosultak körét a Ket. előírásai mellett arra figyelemmel is bővíti, hogy Magyarország csatlakozni kíván a CIEC (Személyi Jogállapoti Nemzetközi Bizottság) 28. számú, az állampolgársági bizonyítvány kiállításáról szóló, Strasbourgban 1999. március 25-én elfogadott egyezményéhez. Az egyezmény, illetve a törvény harmadik személynek azzal a feltétellel biztosítja a bizonyítvány kérelmezését, ha az a kiadáshoz fűződő jogos érdekét igazolja. Ilyennek tekinthető például, ha egy személy állampolgárságát öröklés vagy házassági vagyonközösség megszüntetésére irányadó jog meghatározásához kell bizonyítani.

A törvény az állampolgársági kérelmek továbbítására az átvételtől számított öt napos határidőt ír elő az anyakönyvvezető részére. A határidő a Ket. 38. § (1) bekezdésében foglaltakhoz, az állampolgársági bizonyítvány kiadása iránti kérelem továbbítására irányadó szabályokhoz igazodik, amelyet indokolt valamennyi kérelem esetében egységesen meghatározni.

Az 5. §-hoz

Az Ápt. 14. §-ának módosítása részben szövegpontosítás, részben az időközben megváltozott jogszabályokkal való összhang megteremtését szolgálja.

Indokolatlan, hogy kétharmados többséghez kötött törvény rögzítse, milyen okiratokkal igazolhatja a kérelmező a honosítás feltételeinek meglétét. Ez olyan végrehajtási jellegű részletszabály, melyet célszerű alacsonyabb szintű jogszabályban (kormányrendeletben) meghatározni.

A belföldi anyakönyvi eseményekről az állampolgársági ügyekben eljáró szerv hivatalból beszerezhet anyakönyvi okiratot. Ez a rendelkezés humánusabbá és egyszerűbbé teszi az eljárást, mivel a kérelmezőnek nem kell - a jelenlegi helyzettől eltérően - ugyanazt az okiratot (pl. születési anyakönyvi kivonat) az eljárás több szakaszában is bemutatnia a magyar hatóságoknak.

A külföldön kiállított okiratok elfogadását a törvény - a jelenlegi szabályokat kiegészítve - hiteles magyar nyelvű fordításhoz köti valamennyi állampolgársági kérelemnél, a fordítás mellőzését nemzetközi egyezmény eltérő rendelkezése esetén engedi.

A törvény a Ket. 37. §-a (3) bekezdésében kapott felhatalmazással élve rendelkezik a hiánypótlási felhívás kibocsátásáról.

A 6. §-hoz

A módosításnak és a beépülő új rendelkezésnek is az a célja, hogy határidőket szabjon meg a honosítási, visszahonosítási eljárás azon szakaszaiban, ahol jelenleg nincsen ilyen határidő, és így előfordul az elhúzódásuk. Gyakran megtörténik, hogy a köztársasági elnök állampolgársági ügyben hozott kedvező döntését követően több hónap is eltelik addig, amíg a kérelmező leteheti az állampolgársági esküt vagy fogadalmat, és ténylegesen magyar állampolgárrá válik.

Az új szabályok szerint a honosítási okiratot a belügyminiszter 15 napon belül küldi meg a polgármesternek, aki ezt követően 15 napon belül értesíti a kérelmezőt az állampolgársági eskü vagy fogadalom letételének időpontjáról és helyéről. Az esküt a kézbesítést követő két hónapon belül kell letenni. Összeadva a határidőket megállapíthatjuk, hogy a módosítás jelentős változást jelent, hiszen a honosítási okirat belügyminiszterhez érkezésétől számított 3 hónapon belül a kérelmező le tudja tenni az esküt.

A 7. §-hoz

Az új rendelkezés különbséget tesz a honosítás és a visszahonosítás ügyintézési határidői között. Mindenképpen a gyorsabb eljárást segíti elő, hogy a belügyminiszternek a kérelmet - a beérkezést követően - visszahonosítás esetén hat hónapon belül, míg honosításnál tizenkét hónapon belül kell a köztársasági elnök részére előterjesztenie. A teljes eljárás hosszára vonatkozó alsó vagy felső korlát meghatározására nincs lehetőség, mert csak az Alkotmányban lehetne előírni arra vonatkozó rendelkezést, hogy a köztársasági elnöknek a döntését leghamarabb, illetve legkésőbb mennyi idő elteltével kellene meghoznia.

A Ket. különbséget tesz az érdemi és eljárási kérdésekben hozott döntések között. Ez utóbbiakat végzésnek nevezi, és ilyen formában történő döntéshozatalt ír elő az eljárás felfüggesztése, az eljárás megszüntetése, a kérelem érdemi vizsgálat nélküli elutasítása és az eljárási költség viselése vonatkozásában.

A 8. §-hoz

A módosítás az Ápt. 13. § (1) bekezdésének módosításával függ össze. Mivel az állampolgársági kérelmet nem minden anyakönyvvezetőnél lehetne benyújtani, hanem csak a lakóhely szerint illetékes, illetve a külön jogszabályban meghatározott körzetközponti jegyző székhelyén működő anyakönyvvezetőnél, a törvényen belüli koherencia megteremtése érdekében indokolt a törvény többi, az anyakönyvvezetőre vonatkozó rendelkezésének pontosítása is.

A 9. §-hoz

A módosítás a határon túli magyar szervezetek javaslatát tartalmazza, amely a hatályos szabályoktól eltérően lehetőséget teremt arra, hogy a honosítási, illetve visszahonosítási eljárás során a külföldi állampolgár kérelmére, amennyiben a külföldi helységnek volt hivatalos magyar elnevezése, kizárólag azt használják az eljárás során. A § többi rendelkezése a külföldi helységnév anyakönyvvezetésére vonatkozó hatályos szabályok kiterjesztését valósítja meg a teljes honosítási, illetve visszahonosítási eljárásra.

MÁSODIK FEJEZET

A 10. §-hoz

A hatályos törvény 3. §-a az általános rendelkezések körében fogalmazza meg a külföldi legfontosabb jogait és kötelezettségeit. A kötelezettségek között a törvény arról rendelkezik, hogy a külföldi köteles közreműködni a személyazonossága és tartózkodása jogszerűségének megállapításában. Ennek érdekében rendelkezik a törvény arról, hogy a külföldinek át kell adnia az ellenőrzésre jogosult hatóságok részére a személyazonosító okmányát és a tartózkodása jogszerűségét igazoló okmányokat.

A 11. §-hoz

A külföldinek a beutazásakor és a tartózkodásának időtartama alatt rendelkeznie kell a megélhetés és a lakhatás feltételeivel. A hatályos szabályozás a megélhetési és a lakhatási feltétel követelményének tartalmát csak a letelepedés engedélyezésével összefüggésben határozta meg, a beutazás és a tartózkodás engedélyezésére irányuló eljárásokban ezt mellőzte.

A törvény a megélhetés és a lakhatás általános fogalmát határozza meg, amelyet minden engedélyezési eljárástípusban alkalmazni kell.

A 12. §-hoz

A törvény megteremti az új, legfeljebb öt évig érvényes speciális tartózkodási vízum, a nemzeti vízum bevezetésének törvényi alapját. Nemzetközi szerződésben sem lehet ugyanakkor eltérni a közösségi jog szabályozási körébe tartozó területeken, ezért a törvény rögzíti: a munkavállalási, a jövedelemszerzési és a tanulmányi célú tartózkodásra speciális tartózkodási vízum nem vehető igénybe.

A 13-15. §-hoz

A beutazásra és tartózkodásra jogosító engedélyek egymásra épülnek, és a külföldi egyidejűleg csak egy beutazásra és tartózkodásra jogosító engedéllyel rendelkezhet. A törvény erre tekintettel kötelezően írja elő a tartózkodási vízum megsemmisítését azokban az esetekben is, amikor a külföldi magasabb szintű tartózkodási jogosultságot szerzett.

A tanulmányok folytatása céljából történő beutazás általában a tanulmányi időhöz igazodik. A felsőfokú oktatásban résztvevők számára a hatályos szabályozás legfeljebb egyéves időtartamú tartózkodás engedélyezését tette lehetővé, amely a jogalkalmazásban gyakran problémákat okozott. A nyári szünetben hazautazó diákok a korábbi tartózkodási engedélyüket már nem tudják az újabb tanévben meghosszabbítani, így az idő múlása számukra a teljes eljárás újrakezdését jelenti. A törvény a felsőfokú tanulmányokat folytatók esetében két évben - az egyébként általános időtartamban - határozza meg a tartózkodási engedély érvényességi idejét, de továbbra is fenntartja az egyéves korlátozást a szakképzésre, szakmai továbbképzésre érkezők esetében.

Ezt a változtatást a Tanács 2004/114/EK irányelvének alkalmazása tette lehetővé, amely a harmadik országok állampolgárainak tanulmányok folytatása, diákcsere, javadalmazás nélküli gyakorlat, illetve önkéntes szolgálat céljából történő beutazása feltételeiről rendelkezik. Az irányelv teljeskörűen a magyar jogi szabályozással még nem harmonizált, jelenleg csak a törvényben foglalt rendelkezés átültetésére kerül sor.

A 16. §-hoz

A családegyesítéssel kapcsolatos rendelkezések biztosítják a családi élet tiszteletben tartása mellett azt is, hogy a harmadik országok állampolgárai könnyebben legyenek képesek beilleszkedni a tagállam társadalmi, kulturális és gazdasági környezetébe. Az Európai Unió tagállamai a család védelmét, a családi élet kialakítását és megőrzését közös ismérvek mentén képzelik el és valósítják meg.

Az Európai Unió Tanácsa elfogadta a családegyesítési jogról szóló 2003/86/EK irányelvét. Az irányelv átültetése a hatályos családegyesítési szabályok átalakítását igényli.

Hozzá kell tenni, hogy a családegyesítés a tartózkodás engedélyezésének csak az egyik jogcíme. Attól függetlenül, hogy a külföldi nem tartozik a családegyesítésre elfogadott családtagi körbe, szerezhet tartózkodási jogot Magyarországon, csak erre nem az irányelv szabályainak keretei között van mód.

A családegyesítés jogcímének előnye, hogy az engedélyezett tartózkodás esetén a munkavállalás érdekében nem kell munkavállalói célú vízumot felvenni.

Ezt az irányelvet nem kell az Európai Unió polgárainak családtagjára alkalmazni, így a magyar állampolgárhoz családegyesítési céllal beutazó és tartózkodó külföldire sem. A törvény szerinti szabályozás - a szerkezeti átalakítás mellett - új elemként lehetővé teszi a külföldi szülőnek a kiskorú magyar állampolgár gyermekéhez történő családegyesítését.

A magyar állampolgárok családegyesítési szabályainak kialakítása a nemzeti jog körébe tartozik, ezért a családtagi kör kialakítása és a családegyesítés feltételeinek meghatározása körében a szabályozásnak van mozgástere.

Az irányelv alapján a tagállamok a területükön jogszerűen tartózkodó külföldiek számára a „családmag” esetében kötelezővé, illetve a családtagok egy körére nézve lehetővé teszik a családegyesítést, az irányelvben foglalt feltételek szerint. A házastárs és a kiskorú gyermek tartozik abba a körbe, amelyet az irányelv „családmagnak” nevez. A tagállamok dönthetik el, hogy az irányelvben foglalt közös szabályok alkalmazásával a felnőtt gyermekek és a felmenők, továbbá az élettárs esetén engedélyezik-e a családegyesítést.

Az irányelv értelmében a családegyesítés nem járhat a közrend, a közbiztonság és a közegészség sérelmével, ennek megakadályozása érdekében a tagállam elutasíthatja a családegyesítést.

Az irányelv az érdekházasságok megakadályozása érdekében a házastársakra vonatkozó különleges szabályok elfogadását is megengedi.

A törvény nem engedi meg az élettárssal való családegyesítést. Az irányelv alapján erre nincs is kötelezettségünk, s az élettársi kapcsolat ellenőrizhetőségének hiánya miatti közbiztonsági kockázat miatt ez nem indokolt.

Nem kell alkalmazni az irányelv rendelkezéseit arra a külföldire, aki menedékjogért vagy más jellegű nemzetközi védelemért folyamodik. Ezeket a családegyesítési szabályokat a menedékjogról szóló 1997. évi CXXXIX. törvény tartalmazza.

A törvény ezért az irányelv hatálya alá tartozó, a magyar menekültügyi hatóság által menekültként már elismert külföldi családegyesítését kezeli. Az irányelv V. fejezete alapján a törvény a családegyesítési célú tartózkodás engedélyezésére kedvezőbb szabályokat állapít meg, s az eljárást is egyszerűbbé teszi azzal, hogy a menekült és a családtagja családi kapcsolatának fennállására nem teszi kötelezővé az okirati bizonyítást.

A 17. §-hoz

A közösségi jog szabályai hangsúlyozottan védik a tagállam közegészségügyi érdekeit. Közegészségügyi okból megtagadható a beutazás, illetve elutasítható a tartózkodás engedélyezése, sőt a kiutasításnak is helye lehet. Erre azonban csak akkor kerülhet sor a törvény szerint, ha a közegészségügyi előírásokat megszegő külföldiről van szó. Ha a külföldi a közegészségügyi hatóságnak pl. a kötelező gyógykezelésre vonatkozó rendelkezését megszegi, alapot adhat a tartózkodási jogának megtagadására, illetve megvonására.

A hatályos szabályok szerint minden egyes tartózkodás engedélyezését kötelező közegészségügyi szűrővizsgálat előzte meg. Ennek fenntartása nem indokolt, hiszen a külföldiek jelentős számban vízum nélkül, így egészségügyi ellenőrzés nélkül utaznak be az országba, indokolatlan e külföldieket esetenként többéves magyarországi tartózkodás után kötelezni a szűrésre. Ezen túlmenően figyelembe kell venni, hogy a külföldiek részére a kötelező egészségügyi szűrővizsgálat jelentős költséggel is jár, amely nem áll arányban az elérni kívánt céllal. Ezért a törvény csak azoknak a külföldieknek az esetében tartja fenn az egészségügyi vizsgálat intézményét, akik jogellenesen lépnek az ország területére.

A Tanács 1997. december 4-i, az érdekházasságok ellen alkalmazandó intézkedésekről szóló állásfoglalása annak kiszűrését szolgálja, hogy a házasság ne legyen eszköze a belépési és tartózkodási szabályok megkerülésének. Ha ez mégis megtörténik, a tartózkodási engedély visszavonásának is helye van.

A 18-19. §-hoz

A letelepedési engedély határozatlan időtartamú magyarországi tartózkodásra jogosít. A kérelem benyújtását általában hároméves jogszerű tartózkodásnak kell megelőznie. A törvény lehetővé teszi és pontosítja azokat az eseteket, amikor a várakozási idő lerövidíthető.

A 20. §-hoz

Az ideiglenes tartózkodásra jogosító igazolás átmenetileg igazolja azt, hogy a külföldi magyarországi tartózkodása nem jogellenes. A törvény új elemmel bővíti azt a személyi kört, akiknek ez az igazolás kiadható. Indokolt ugyanis lehetővé tenni, hogy a tartózkodási engedély kiadására, illetve meghosszabbítására irányuló eljárás idején a külföldi igazolni tudja, hogy rajta kívülálló okból nem rendelkezik engedéllyel, feltéve persze, hogy az engedélyezési eljárás során jóhiszeműen jár el.

Az igazolás érvényességi ideje a jogcímekhez igazodik. Indokolt fenntartani azt a rendelkezést, amely szerint a jogellenesen tartózkodó külföldi számára kiadott igazolás csak 30 napra legyen érvényes. Ezzel a törvény rendszeres megjelenésre kötelezi a külföldit, s ezzel egyfajta ellenőrzési mechanizmust tart fenn.

A 21-27. §-hoz és a 29. §-hoz

A törvény a hatályos Idtv. szövegét a Ket.-ben megfogalmazott jogintézményekhez, továbbá a Ket. fogalomhasználatához igazítja, figyelemmel az idegenrendészeti eljárások sajátosságaira. A közigazgatási eljárás általános szabályaitól való eltérést a Ket. 13. §-a (2) bekezdésének c) pontja engedi meg.

A 28. §-hoz és a 30. §-hoz

Mivel a közegészségügyi szűrővizsgálat megszűnik, szükséges az adatkezelési szabályok bővítése. Az idegenrendészeti hatóságnak a továbbiakban kezelnie kell azokat az adatokat, amelyek a közegészségügyi hatóság rendelkezésére állnak, és amelyek megalapozzák az idegenrendészeti hatóság döntését, ha a külföldi az egészségügyre vonatkozó rendelkezéseket megszegi.

A 31. §-hoz

A törvény ezen szakaszai rendelkeznek a jogharmonizációról. Az Európai Tanács - a Tamperében 1999. október 15-16-án megtartott ülésén - hangsúlyozta annak szükségességét, hogy az Európai Unión belül a harmadik országok állampolgárainak beutazási és tartózkodási feltételeit harmonizálni kell.

E körben kerül sor a családegyesítési szabályok idegenrendészeti eljárásokban való harmonizációjára, amelynek megvalósítása 2005. október 3-ig kötelező számunkra. Az eljárást érintő részletes szabályokat a törvény végrehajtási rendeleteiben kell harmonizálni, másfelől a családegyesítőknek az irányelvben meghatározott jogai (pl. az oktatáshoz) az ágazati jogszabályok körében igénylik a harmonizációt.

-----STARTING---POINT---VEGE---

A 32. §-hoz

A törvény a honosítás (visszahonosítás) feltételeinek megváltozásával, továbbá a honosítási (visszahonosítási) és az azt megelőző idegenrendészeti eljárás egyszerűsítésével és az eljárási határidők rövidítésével kapcsolatos rendelkezések hatályba léptetésének időpontjaként 2006. január 1-jét határozza meg.

Az Ápt.-nek, illetve az Idtv.-nek a Ket.-tel való harmonizációt biztosító rendelkezéseinek hatályba léptetését azonban a Ket. rendelkezéseinek hatálybalépéséhez kell igazítani, amelynek időpontja 2005. november 1.