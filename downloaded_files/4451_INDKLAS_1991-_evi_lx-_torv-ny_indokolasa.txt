1991. évi LX. törvény indokolása

a Magyar Nemzeti Bankról

-----STARTING---POINT---ALTALANOS--- 

I.

A Magyar Nemzeti Bankról szóló törvény megalkotásának célja a monetáris irányítás helyének, szerepének kijelölése a gazdaságpolitika alakításában és érvényre juttatásában a jelenlegi feltételek között.

Jegybanktörvény alkotása különösen időszerű a kétszintűvé vált bankrendszerben. Ez a törvény ad keretet egy, a piacgazdaság közgazdasági törvényszerűségeire építő monetáris rendszernek.

A jegybanktörvény hozzájárul a piacgazdaság pénzügyi eszköz- és intézményi rendszerének kialakításához, erősíteni hivatott a mindinkább kialakuló piacgazdasági viszonyokat.

A gazdasági alkotmányosság követelménye is megkívánja, hogy a jegybankról szóló szabályozás törvénnyel történjék.

II.

A Magyar Nemzeti Bankot (a továbbiakban: MNB) az 1924. évi V. törvénycikk hozta létre.

A jegybankot, illetőleg a jegybanki tevékenységet jelenleg a Magyar Nemzeti Bankról szóló, többször módosított 1967. évi 36. törvényerejű rendelet (a továbbiakban: MNBtvr) szabályozza. Ez a tvr. megalkotása idején arra volt hivatott, hogy elhelyezve az MNB-t az 1968. január elsejével bevezetett új gazdasági mechanizmusban, meghatározza annak feladatait és státusát.

Az MNBtvr betöltötte szerepét, - az időközi módosításokra is figyelemmel - megfelelő jogi keretet biztosított az MNB feladatai ellátásához.

Az MNBtvr-t jelentősebb mértékben két ízben módosították: a kétszintű bankrendszerre történő áttérésre való felkészülés miatt (1984. évi 26. tvr), majd a kétszintű bankrendszerre való áttéréskor (1986. évi 29. tvr).

Módosította emellett az MNBtvr szövegét az adóreform kapcsán az 1987. évi 14. tvr és a jogalkotásról szóló 1987. évi XI. törvény.

A jegybankról az MNBtvr mellett az állami pénzügyekről szóló 1979. évi II. törvény (a továbbiakban: Ápt.) is tartalmaz rendelkezéseket. Arra is figyelemmel, hogy a közeljövőben teendő jogalkotási lépések feltehetően az Ápt. teljes szövegének hatályon kívül helyezésével fognak járni, fontos előnye a jegybankról szóló új jogszabály kidolgozásának, hogy e két bizonyos fokig párhuzamos, egyes esetekben egymást nem pontosan fedő szabályozás egyidejűleg haladható meg.

Az MNB tevékenységét az Ápt.-n és az MNBtvr-n kívül több kormányrendelet, miniszteri rendelet és államtitkári rendelkezés is érinti. Ezeket a jegybanktörvény szövegének kidolgozása során áttekintettük, s a törvényi szintű rendezést igénylő szabályokat a jegybanktörvénybe foglaltuk.

A jegybanktörvény előkészítése során figyelemmel voltunk a pénzintézetekről és a pénzintézeti tevékenységről szóló törvényjavaslatra is.

III.

A jegybankot az a jellegzetessége emeli ki az egyéb bankok, pénzintézetek közül és avatja kormányzati intézménnyé, hogy monopóliuma révén ugyanis a jegybanknak a pénzkínálatra, s ezen keresztül a makroszintű monetáris egyensúly feltételeinek alakítására összehasonlíthatatlanul nagyobb befolyása van, mint a gazdaság más intézményeinek, szereplőinek.

Az MNB alapfunkciója - más jegybankokhoz hasonlóan - a nemzeti valuta belső és külső vásárlóerejének védelme.

Monetáris egyensúlyon a pénz- és hitelkereslet, illetve -kínálat egyensúlyát értjük. A monetáris egyensúlyt végső soron az mutatja, hogy a nemzeti valuta külső és belső vásárlóereje - a pénzkereslet és -kínálat egyensúlya mellett - megközelítően stabil és ezt pénzoldalról nem fenyegeti veszély. A jegybank azt a célját, hogy a nemzeti valuta külső és belső vásárlóereje megközelítően stabil legyen, s ezt pénzoldalról ne fenyegesse veszély, a pénzmennyiség szabályozásával, a kamatszínvonal és az árfolyam alakításával - azaz a pénz drágításával vagy olcsóbbá tételével - érheti el. Ezek az eszközök azonban a valuta stabilitásának fenntartásához önmagukban elégtelenek, ha

- a monetáris szféra mozgástere be van szűkítve annak folytán, hogy az állami költségvetés elszívja a forrásokat a monetáris szféra elől, különösen, ha kiterjedt elvonási és támogatási rendszerével akaratlanul is keresztezi a hatékonysági követelményeket,

- ha a gazdaságban túlelosztás van, így különösen, ha a jegybank olyan mértékű külső forrásbevonásra kényszerül, amely hosszabb távon ássa alá a monetáris egyensúlyt,

- ha az árakat nagymértékben nem a keresleti-kínálati viszonyok határozzák meg.

Mindezekből az következik, hogy

- a jegybank alapvető feladata a nemzeti valuta belső és külső vásárlóerejének védelme (e feladatának azonban az inflációs folyamatok összetettségére tekintettel a gyakorlatban csak úgy tud eleget tenni, hogy a valuta viszonylagos vásárlóerejét védi),

- a jegybanknak ehhez rendelkeznie kell a monetáris egyensúly megőrzésére szolgáló eszközökkel, az ezek alkalmazására vonatkozó önálló döntési jogkörrel,

- a jegybank felelős azért, hogy a Kormány figyelmét felhívja azokra az egyéb feltételekre, monetáris szférán kívüli teendőkre, amelyek az általános pénzügyi egyensúly, s így a valuta értékének megóvásához szükségesek,

- ha a jegybank saját eszközeit megfelelően alkalmazza, s ezen túlmenően felhívja a Kormány figyelmét azokra a veszélyekre, amelyek a valuta stabilitását alááshatják, de ezt nem veszik figyelembe, a valuta értékének ebből fakadó esetleges romlásáért a jegybank nem felel.

Minthogy a pénzügyi folyamatok elemei és hatásai szorosan összefüggnek, nyilvánvalóan együttműködésre van szükség a részterületek egyensúlyáért elsődlegesen felelős intézmények között. A jegybank szoros munkakapcsolatot kell, hogy fenntartson a Kormány költségvetési és külgazdasági irányító szerveivel és mindazokkal, amelyeknek a munkájához nélkülözhetetlen a monetáris folyamatok naprakész ismerete. Ez az együttműködés elsősorban tájékoztatási és konzultációs kötelezettséget jelent, s ennek alapján természetesen a döntések kölcsönös befolyásolását. Csak az egyértelműen körülhatárolt önállóság teszi lehetővé azt, hogy a jegybank ne kényszerüljön általában felelősséget vállalni a pénzügyi egyensúlyáért és az olyan kormányzati döntésekért, amelyek meghozatalánál a monetáris egyensúly követelményeit figyelmen kívül hagyták.

Szükség van arra, hogy a jegybank nyilvánosan is felhívhassa a figyelmet azokra az Országgyűlés előtt tárgyalt kérdésekre és kormányzati döntésekre, amelyek adott esetben a monetáris egyensúly alapjait hosszabb távon veszélyeztetik. Nyilvánvaló ugyanakkor, hogy a jegybanknak is kötelessége támogatni a Kormány (Országgyűlés által elfogadott) gazdaságpolitikai programját, hiszen a makroszintű pénzügyi egyensúlyért általában csak a Kormány lehet felelős.

IV.

1. A Javaslat a hatályos joghoz képest a legjelentősebb változást az MNB jogi státusát illetően hozza.

Az MNB jogi státusa a hatályos jog szerint abban foglalható össze, hogy a Kormány közvetlen felügyelete alatt működik, elnökét a köztársasági elnök, első elnökhelyettesét és elnökhelyetteseit a Kormány nevezi ki [MNBtvr 3. § (2) bek., 4. § (3) bek.]. Az MNB országos hatáskörű szervnek tekintendő. Az MNB elnöke - e tisztség megszűntéig - országos hatáskörű szervet vezető államtitkár volt.

Az MNB tehát részben bankként, pénzintézeti rendszer tagjaként a pénzintézeti rendszerhez, részben országos hatáskörű szervként lényegében az államigazgatás rendszeréhez tartozik.

Az a követelmény, hogy a piacgazdaságra való áttérés időszakában a nemzetgazdaság központi bankja egyre inkább a fejlett piacgazdaságokra jellemző monetáris eszközökkel irányító, viszonylagos önállósággal rendelkező jegybankká váljék, továbbá az elmúlt évtizedek belső és külső adósságot felhalmozó gazdaságpolitikai gyakorlata indokolja, hogy az MNB jogi státusában változás álljon be, azaz a jövőben az MNB-t államszervezetben ne a Kormány felügyelje, hanem az végső soron az Országgyűléshez kapcsolódjék.

2. Az MNB jogi státusát a Javaslat (2. §) akként fejezi ki, hogy az MNB elnöke a törvény rendelkezései szerint az Országgyűlésnek beszámolási kötelezettséggel tartozik.

Az MNB-nek, illetőleg tevékenységének az Országgyűléshez való kapcsolódási pontjait a Javaslat következő rendelkezései fejezik ki:

a) az MNB elnöke az MNB tevékenységéről évente beszámol az Országgyűlésnek [41. § (1) bek.],

b) az MNB elnöke az Országgyűlésnek bemutatja az MNB éves monetáris politikai irányelveit [41. §. (2) bek.],

c) az MNB felügyelő bizottságának tagjai - a pénzügyminiszter képviselője és a pénzügyminiszter által felkért szakértő mellett - az Országgyűlés két illetékes bizottsága (Költségvetési, adó- és pénzügyi bizottság, Gazdasági bizottság) által választott (kiküldött) két-két tag [62. § (2) bek.],

d) az Országgyűlés illetékes bizottsága az MNB elnökét, alelnökeit és a jegybanktanács többi tagját - a köztársasági elnök általi kinevezésük előtt - meghallgatja [58. § (4) bek., 59. § (3) bek., 60. §].

Mivel ezek a rendelkezések nem állnak össze olyan viszonnyá, amely az ellenőrzésnek vagy felügyeletnek a magyar jogelméletben és joggyakorlatban elfogadott jogosítványait magában foglalná, a Javaslat az MNB-nek az Országgyűléshez való viszonyát a beszámolási kötelezettséggel határozza meg.

3. Az MNB-nek a Kormányhoz való viszonyát az alábbiak jellemzik:

a) az MNB a rendelkezésére álló monetáris politikai eszközökkel köteles támogatni a Kormány gazdaságpolitikai programjának megvalósulását mindenkor szem előtt tartva a törvényben meghatározott jegybanki feladatát és felelősségét (3. §),

b) az MNB részt vesz a Kormány gazdaságpolitikai programjának kialakításában, véleményezi a kormányzati gazdaságpolitikával kapcsolatos döntéseket és jogszabályokat (42. §),

c) az összhang biztosítása érdekében a MNB és a Pénzügyminisztérium kölcsönösen egyeztetik a monetáris, illetőleg a költségvetési tervezés folyamatában az éves monetáris politikai irányelvekre vonatkozó elképzeléseket, illetőleg az éves költségvetés törvényjavaslatra vonatkozó elgondolásokat (43. §),

d) a Kormány az MNB éves monetáris politikai irányelveiről - az Országgyűlésnek való bemutatás előtt - állást foglal (44. §),

e) az árfolyamok megállapításának, illetőleg befolyásolásának rendjét a Kormány az MNB-vel egyetértésben állapítja meg [13. § (2) bek.],

f) a jegybanktanács, illetőleg az MNB igazgatósági ülésén a Kormány képviselője, illetőleg a Kormány által kijelölt miniszter részt vesz [57. § (4) bek., 46. § (2) bek.],

g) a Kormány, illetőleg a minisztériumok (országos hatáskörű szervek) és az MNB együttműködését elősegíti a kölcsönös információcsere (48. §. 49. §).

4. Az MNB viszonylagos önállóságát a Javaslat következő rendelkezései fejezik ki:

a) az MNB-nek a Javaslatban meghatározott alapvető feladata a nemzeti fizetőeszköz belső és külső vásárlóerejének védelme. Az MNB e törvényben meghatározott jegybanki feladatát és felelősségét mindenkor szem előtt tartva támogatja a Kormány gazdaságpolitikai programjának megvalósulását a rendelkezésére álló monetáris politikai eszközökkel (4. §, 3. §),

b) az MNB monetáris politikáját, valamint e politika érvényesítésének eszközeit - az árfolyampolitika kivételével - önállóan alakítja ki [6. §, 13. § (2) bek.],

c) az MNB elnöke az MNB éves monetáris politikai irányelveit bemutatja az Országgyűlésnek - illetve ezt megelőzően a Kormánynak -, ugyanakkor a Javaslat az irányelvekhez sem a Kormány, sem az Országgyűlés jóváhagyását nem írja elő [41. § (2) bek., 44. §],

d) az MNB-t a Kormány a törvényben meghatározott feladatkörében nem utasíthatja (45. §),

e) az MNB - szem előtt tartva a törvényben meghatározott jegybanki feladatát és felelősségét - a Kormány, illetőleg a minisztériumok (országos hatáskörű szervek) gazdaságpolitikai döntéseivel, az általuk kiadott jogszabályokkal kapcsolatos véleményét - ha álláspontjának más módon nem tud érvényt szerezni - jogosult nyilvánosságra hozni (50. §),

f) az MNB tekintetében jogszabály által megállapított feladatnak összhangban kell állnia az MNB-nek törvényben meghatározott jegybanki feladatával és felelősségével [74. § (2) bek.].

Az MNB-nek viszonylagos önállósága ugyanakkor nem jelent elhatárolódást; a Javaslat számos rendelkezése biztosítja az együttműködést. Így az MNB-nek a Kormányhoz való viszonyát ismertető 3. pont kifejezi az MNB-nek a Kormánnyal való együttműködését is.

Az MNB-nek az említett rendelkezésekben kifejeződő relatív autonómiája szükséges ahhoz, hogy nemzeti intézményként a törvényben rábízott feladatoknak hosszú távon, kiegyensúlyozottan, a napi politika változásaitól függetlenül tudjon eleget tenni.

V.

A Javaslat a hatályos jogi szabályozáshoz képest még a következő új elemeket tartalmazza:

- részletesen kibontja a monetáris politika eszközrendszerét (8-17. §),

- törvényi határt szab a költségvetés - jegybank oldaláról - a költségvetésnek az MNB által történő hitelezését illetően [19. § (3) bek.],

- törvényileg rendezi az árfolyamok változásából származó nyereség, illetőleg veszteség elszámolását a központi költségvetés és a jegybank között [20. § (1) bek.],

- rendelkezik a pénzkibocsátási nyereség hovafordítandóságáról (21. §),

- az MNB-nek a Javaslatban előirányzott jogi státus váltásával összefüggésben törvényileg szabályozza az MNB kapcsolatait más szervekkel (41-53. §),

- az MNB szervezetében jegybanktanácsot (57. §) és felügyelő bizottságot (62. §) hoz létre,

- tekintettel arra, hogy az MNB-nek feladatai ellátásához jogi szabályozó eszközre van szüksége, bevezeti a jegybanki rendelkezés intézményét (66. §).

-----STARTING---POINT---RESZLETES---

I. Fejezet

A MAGYAR NEMZETI BANK JOGÁLLÁSA ÉS ALAPVETŐ FELADATA

Az 1. §-hoz

A Javaslat az MNB-t a Magyar Köztársaság jegybankjaként, a nemzetgazdaság központi bankjaként határozza meg.

A külföldi államok törvényei az MNB-hez hasonló rendeltetésű intézményeket vagy jegybankként, vagy központi bankként, vagy mindkettőként megfogalmazzák.

Míg a jegybankkénti meghatározás elsősorban a szóbanforgó intézményeknek azt a sajátosságát emeli ki, hogy kizárólagosan jogosultak a törvényes fizetőeszköz kibocsátására, a központi bankkénti megfogalmazás arra utal, hogy ez az intézmény - amely természetszerűleg tagja a bankrendszernek - a bankrendszerben kiemelt, centrális helyet foglal el, mert befolyása a bankrendszer többi tagjára, de a gazdaság egészére is, összehasonlíthatatlanul nagyobb, mint a többi pénzintézetnek.

A Javaslat mindkét meghatározást tartalmazza.

A 2. §-hoz

A Javaslat az MNB jogi státusát akként határozza meg, hogy az MNB elnöke a törvény rendelkezései szerint az Országgyűlésnek beszámolási kötelezettséggel tartozik.

Az MNB-nek, illetőleg tevékenységének az Országgyűléshez való kapcsolódási pontjait a Javaslat következő rendelkezései fejezik ki:

- az MNB elnöke az MNB tevékenységéről évente beszámol az Országgyűlésnek [41. § (1) bek.],

- az MNB elnöke az Országgyűlésnek bemutatja az MNB éves monetáris politikai irányelveit [41. §. (2) bek.],

- az MNB felügyelő bizottságának tagjai - a pénzügyminiszter képviselője és a pénzügyminiszter által felkért szakértő mellett - az Országgyűlés két illetékes bizottsága (Költségvetési, adó- és pénzügyi bizottság, Gazdasági bizottság) által választott (kiküldött) két-két tag [62. § (2) bek.],

- az Országgyűlés illetékes bizottsága az MNB elnökét, alelnökeit és a jegybanktanács többi tagját - a köztársasági elnök általi kinevezésük előtt - meghallgatja [58. § (4) bek., 59. § (3) bek., 60. §).

Mivel ezek a rendelkezések nem állnak össze olyan viszonnyá, amely az ellenőrzésnek vagy felügyeletnek a magyar jogelméletben és joggyakorlatban elfogadott jogosítványait magában foglalná, a Javaslat az MNB-nek az Országgyűléshez való viszonyát a beszámolási kötelezettséggel határozza meg.

A 3. §-hoz

Az MNB-nek a Javaslat által előirányzott jogi státus váltása mellett is az MNB a rendelkezésére álló monetáris politikai (pénz- és hitelpolitikai) eszközökkel köteles támogatni a Kormány gazdaságpolitikai programjának megvalósulását mindenkor szem előtt tartva a törvényben meghatározott jegybanki feladatát és felelősségét.

Az MNB-nek az a kötelessége, hogy támogassa a Kormányt, a Kormány által elhatározott olyan gazdaságpolitikai lépések érvényesülésének elősegítésére vonatkozik, amelyek a Kormány gazdaságpolitikai programjából kitűnnek.

Ugyanakkor az MNB mindenkor szem előtt tartva a törvényben meghatározott jegybanki feladatát és felelősségét támogatja a Kormány gazdaságpolitikai programjának megvalósulását. E körben elsősorban az MNB-nek azt az alapvető feladatát kell szem előtt tartania, hogy védje a nemzeti fizetőeszköz belső és külső vásárlóerejét [4. § (1) bek.].

A 4. §-hoz

A Javaslat az Alkotmánnyal összhangban [32/D. § (1) bek.] határozza meg az MNB alapvető feladatát. Ez - más jegybankokhoz hasonlóan - a nemzeti valuta belső és külső vásárlóerejének védelme.

Szintén az Alkotmánynak megfelelően biztosítja a Javaslat az MNB számára a pénz (bankjegy és érme) kibocsátásának monopóliumát.

A mai pénz hitelpénz, amely a hitel nyújtásával keletkezik és a hitel visszafizetésével megszűnik. Vásárlóerejének - relatív értékállóságának - alakulása azon múlik, hogy a mindenkori pénzmennyiség ne haladja meg azt a mértéket, amely az árak szintje és a gazdaság alanyai által lebonyolított tranzakciók terjedelme indokolja. A jegybank - és csak a jegybank - képes a maga sajátos eszközeivel úgy hatni a pénz mennyiségének alakulására, hogy ez ne válhasson egy gyorsuló áremelkedési folyamat önálló okozójává.

A nemzeti fizetőeszköz belső vásárlóereje a belföldi árszinten jut kifejezésre, az ettől nem független külső vásárlóerő pedig a nemzeti valutának - adott esetben a forintnak - a különböző pénznemekhez mért árfolyamában.

A bankjegy- és érmeállomány nem azonos a pénzmennyiséggel, hiszen a gazdaság alanyai a számlakövetelést is pénznek tekintik és ekként használják. Ugyanakkor a bankjegy- és érmeállomány a jegybankpénz fontos összetevője és ily módon meghatározó szerepe van a teljes pénzmennyiség alakításában. A bankjegy és az érme ugyanakkor az állammal szemben fennálló tartozások és az állam által vállalt tartozások kiegyenlítésének végső eszköze.

II. Fejezet

AZ MNB FELADATA

Monetáris politika

Az 5-7. §-hoz

Az MNB a nemzeti fizetőeszköz belső és külső vásárlóerejének védelme, valamint a pénz- és hitelkínálatra, illetőleg pénz- és hitelkeresletre való ráhatás érdekében befolyásolja az általa kibocsátott pénz (a továbbiakban: jegybankpénz) mennyiségét (kínálatát).

A pénzmennyiséget nem egyedül a jegybank alakítja, hanem a pénzintézeteket is magában foglaló pénzintézeti rendszer egésze. Az MNB alapvetően a jegybankpénz mennyiségét (azaz a bankjegy- és érmeállományt és a pénzintézeteknek a jegybanknál tartott betéteit) képes befolyásolni, s ezáltal közvetlenül hat a pénz- és hitelkínálatra, a kamatpolitika révén pedig közvetve a pénz- és hitelkeresletre.

Figyelembe kell venni e mechanizmusnál, ha a pénztulajdonosok a bankjegy- és érmeállomány egy részét bankszámlán helyezik el - a kötelező tartalékot leszámítva - a pénzintézetek hitelként kihelyezhető forráshoz jutnak, s e hitelek folyósítása és felhasználása révén további gazdasági alanyok jutnak pénzhez, akik ezt - részben - ugyancsak bankszámlán fogják tartani, stb. Ez a mechanizmus a pénz- és hitelmultiplikáció, amelynek mértéke nem csak a jegybank által meghatározható kötelező tartalékrátától függ, hanem attól is, mekkora az aránya a teljes pénzmennyiségből a számlakövetelésnek és a készpénznek (bankjegy és érme), továbbá milyen mértékben tartanak a pénzintézetek a kötelezően túl szabad (kihitelezhető, de ki nem hitelezett) tartalékokat, illetve milyen mértékben tudnak pénzintézetekre szóló, de nem pénznek minősülő értékpapírokkal további forrást szerezni.

Ezért a jegybank csak befolyásolni tudja a pénz- és hitelmennyiséget; a mennyiségi célok elérése nem csak a jegybank szabályozásán, hanem a pénzintézetek, a gazdaság alanyai és a magánháztartások magatartásától is függ.

A monetáris egyensúly magában foglalja a hitelkínálat és -kereslet, illetve a pénzkínálat és -kereslet egyensúlyát. Mindkét egyensúly létrejöhet azonban alacsonyabb és magasabb árváltozás mellett, illetve deficites, kiegyensúlyozott vagy sufficites fizetési mérleg mellett. A monetáris egyensúly megőrzésére irányuló tevékenységével az MNB előmozdítja a gazdaság egyensúlyának megvalósulását.

Az MNB monetáris politikáját, valamint e politika érvényesítésének eszközeit a törvény keretei között önállóan alakítja ki. A MNB monetáris politikájának önállósága tehát abban nyilvánul meg, hogy az MNB önállóan dönt a pénzintézetek refinanszírozása, kötelező jegybanki és likviditási tartalékának szabályozása, a nyíltpiaci műveletek és más jegybanki eszközök tekintetében, nem utolsó sorban kamatpolitikájában (8. §, 14-16. §). A Javaslat szövege azonban kiemeli, hogy az MNB monetáris politikáját a törvény keretei között alakítja ki önállóan. Ezt a korlátozást az magyarázza, hogy míg az MNB az említett körben önállóságot élvez, az árfolyampolitikában az MNB-nek és a Kormánynak egyetértésre kell jutnia [13. § (2) bek.].

A jegybank önállósága - az e törvényben szabta kereteken belül, a továbbiakban részletezett eszközök felhasználásával - lehetővé teszi, hogy monetáris politika alapvetően két célra, a nemzeti valuta vásárlóerejének védelmére és a külső fizetési mérleg alakulásának korlátok között tartására összpontosítson akkor is, ha a politikai nyomás vagy a gazdaságpolitikai konfliktusok abba az irányba hatnak, hogy a gazdasági problémák többletpénz teremtése révén nagyobb infláció és/vagy további külső eladósodás vállalásával oldódjanak fel ideiglenesen.

Monetáris politika eszközei

A 8. §-hoz

A jegybank monetáris politikai céljait az azok elérésére alkalmas és sajátos jegybanki eszközök összehangolt alkalmazásával valósítja meg.

A monetáris politika eszközei - működési mechanizmusuk szerint - két fő csoportba sorolhatók.

A monetáris politika direkt eszközei közvetlenül a szabályozni kívánt változók nagyságrendjét határolják be. E csoporthoz - a magyar monetáris gyakorlat szerint - a kamatszabályozás tartozik.

A monetáris politika indirekt eszközei ugyanakkor a szabályozni kívánt változókra közvetve hatnak, a monetáris politika feltételezett hatásmechanizmusa szerint. Az indirekt eszközök tehát a jegybankpénz összetevői iránti keresletre, illetve kínálatra gyakorolt hatásaikon keresztül érvényesülnek. E körbe a kötelező jegybanki tartalék, a refinanszírozási politika, a rediszkontpolitika (értékpapírok leszámítolása, illetőleg visszleszámítolása) és a nyíltpiaci műveletek tartoznak.

Refinanszírozás

A 9. §-hoz

Az 1987. január elsejével megalakult nagybankok forrásai között jelentős részarányt képviselt e pénzintézeteknek nyújtott jegybanki hitel, azaz a refinanszírozás. A korábbi években hozott beruházási döntésekhez kapcsolódó hitelkihelyezés többéves lejáratú volt, ezért az ezekhez kapcsolódó refinanszírozási hitelek egy része jelenleg is fennáll.

A jegybank a kétszintű bankrendszer bevezetése óta is nyújt éven túli lejáratú refinanszírozási hiteleket a struktúraváltást és exportösztönzést célzó fejlesztések forrásának biztosításához (elsősorban a külföldi hitelek továbbkölcsönzésével), a privatizációhoz és a kisvállalkozás élénkítéséhez.

A pénzintézetek rövidlejáratú refinanszírozásában a korábbi években meghatározó volt a saját tőke arányában nyújtott normatív refinanszírozás (váltó-visszleszámítolás).

A pénzintézetek forrásainak növekedése és egyes kiemelt célok (pl. exportfinanszírozás) megkülönböztetett hitelezése miatt a normatív refinanszírozás aránya fokozatosan csökkent (a folyószámlahitel mértéke jelenleg a saját források 10%-a). A pénzintézetek devizaforrásainak növekedése miatt a jegybank a rövidlejáratú refinanszírozási hitel egyre nagyobb hányadát devizabetét elhelyezése ellenében nyújtja.

A jegybank a refinanszírozási hitelek nyújtásához értékpapírfedezetet is megkövetelhet.

A pénzmennyiség szabályozásának eszközei között növekvő szerepet kapnak a nyíltpiaci műveletek, amelyek keretében a jegybank értékpapírokat vásárol a pénzintézetektől azzal a kikötéssel, hogy az eladó azokat előre meghatározott árfolyamon és időpontban köteles visszavásárolni.

Garanciális szabály az, hogy a refinanszírozási hitel fedezetéül a jegybank nem fogadhatja el a pénzintézet saját kibocsátású értékpapírját.

Kötelező jegybanki tartalék

A 10. §-hoz

A kötelező jegybanki tartalék a bankok pénzteremtési lehetőségét befolyásolja. A tartalékráta mértékének emelésével a jegybank a pénzkínálat csökkentését, az előírt tartalékhányad mérséklésével pedig a pénzkínálat bővülését érheti el. A magyar monetáris politikai gyakorlatban a kötelező jegybanki tartalék mértéke eddig 15-20% volt.

A tartalékráta-előírások a pénzintézetek számára kötelezővé teszik, hogy kihelyezéseik egy részét a jegybank által előírt formában és helyen tartsák. A jegybankok a kötelező tartalékráta-változtatásával a bankok jegybankpénz iránti keresletét, s ezáltal a pénzmultiplikátort változtatják. A kötelező tartalékráta inkább a pénzkínálat időszaki, mint napi szabályozására alkalmas. Más jegybanki eszközökhöz viszonyítva a tartalékráta-változtatás előnye, hogy közvetlenül és egyidejűleg befolyásolja valamennyi érintett pénzintézet likviditási pozícióját.

A kötelező tartalék alapját legtöbbször a pénzintézetek passzívái, illetőleg ezek egy csoportja jelenti. A források tekintetében a hagyományos monetáris politikai törekvés a pénzintézetek betéteinek terhelése. Elsődlegesen monetáris szabályozási célzatú tartalékolásnál a tartalékokat csak jegybankpénzben (pénztári állományként vagy központi banki betétben) lehet elhelyezni.

Napi likviditási tartalék

A 11. §-hoz

A jegybank végső hitelezői funkciójából adódik, hogy a gazdaság pénzellátásának szabályozása mellett a pénzintézetek napi likviditási helyzetét is figyelemmel kíséri és szabályozza. E szerepkörhöz kapcsolódóan előírja, hogy a pénzintézetek összes eszközeik meghatározott hányadát likvid formájában kötelesek tartani. E tartalékolás célja, hogy a pénzintézetek megfelelő likviditással rendelkezzenek betéteik esetleges felmondásának esetére. A tartalék - funkciójából adódóan - nem csak a jegybanknál elhelyezett betét lehet, hanem minden olyan értékpapír is, amely szükség esetén korlátozás nélkül azonnal jegybankpénzre váltható.

A 12. §-hoz

Annak érdekében, hogy a pénzintézetek a tartalékráta és a likviditási ráta mértékére, kiszámítására, illetve a tartalékok képzésének és elhelyezésének módjára vonatkozó jegybanki előírásokat az azokhoz való alkalmazkodás érdekében kellő időben megismerhessék, a Javaslat kimondja, hogy a szóbanforgó előírásokat az MNB legalább 15 nappal azok hatálybalépése előtt köteles meghirdetni.

Árfolyamok

A 13. §-hoz

Az MNB jegyzi és teszi közzé a külföldi pénznemeknek forintra és a forintnak külföldi pénznemekre való átszámítására vonatkozó árfolyamokat. A MNB - mint a devizagazdálkodás központi szerve - jegyzi és teszi közzé az árfolyamokat, akkor is, ha az árfolyam már nem rögzített, hatósági árfolyamról lesz, hanem a devizapiacon, a kereslet és a kínálat, de a jegybanki intervenció által is befolyásolt árfolyam.

Az árfolyammegállapítás jelenlegi rendjében a forint le-, illetőleg felértékelését jelentő árfolyamváltoztatásra irányuló döntést évi 5%-os mértékig az MNB saját hatáskörében hozza, az említett mértéket meghaladó árfolyamváltoztatás a Kormány hatáskörébe tartozik.

Figyelemmel arra, hogy a forint konvertibilitása irányába teendő lényeges lépésként tervezzük a belföldi devizapiac beindítását, célszerűnek tűnik, ha nem a jelenleg érvényes árfolyammegállapítási rendet tartalmazza a Javaslat, hanem - azt az igényt is kielégítve, hogy rövid időn belül lehetőleg ne kerüljön sor a törvény módosítására - a Javaslat csak az árfolyamok megállapításának, illetőleg befolyásolásának rendjéről szól.

A Javaslat szerint az árfolyamok megállapításának, illetőleg befolyásolásának rendjét a Kormány az MNB elnökével egyetértésben állapítja meg.

Az a központi szerep, amelyet a deviza- és valutaárfolyamok a gazdaságban és a gazdaságpolitika formálásában betöltenek, kizárja, hogy az árfolyampolitikát az MNB teljesen önállóan alakítsa ki a monetáris politika szerves részeként. A rendelkezés megfogalmazása lehetőséget ad arra, hogy a Kormány hosszabb időszakra vonatkozóan állapítsa meg az árfolyamalakulás kívánatos mértékét, nyilván bizonyos sávok között, de megszabhatja az árfolyamok centrumtól való maximálisan megengedhető eltérései mértékét is.

Az árfolyamok megállapítása, illetőleg befolyásolása rendjének meghatározásához azért van szükség az MNB egyetértésére, mert az árfolyampolitikai célkitűzések elérése függ egyrészt a jegybanknak a devizapiaci intervencióira rendelkezésre álló tartalékaitól, másrészt a kamatpolitikában a jegybank számára biztosított önállóságától.

Kamatok

A 14-15. §-hoz

A jegybanki monetáris politika egyik legfontosabb közvetlen irányítási eszköze a hitel- és betéti kamatok szabályozása. A jegybank a pénzkínálat alakításával, a jegybankpénz árának meghatározásával befolyást gyakorol a belföldi kamatszínvonalra. A kamatok keresletnövelő, illetve keresletcsökkentő hatásán keresztül ily módon segíti elő a monetáris politika céljainak megvalósulását.

Az MNB rögzített és mozgó kamatokat, ezen belül jegybanki alapkamatot, napi pénzpiaci kamatokat, kedvezményes kamatokat és büntető kamatokat alkalmaz.

A jegybank kamatpolitikájában a kamatok lehető egységesítésére törekszik. Ezt kifejezve tartalmazza a Javaslat azt, hogy a jegybank irányadó kamatként jegybanki alapkamatot állapít meg. A jegybank a jegybanki kamatot általában hosszabb időszakra állapítja meg. A MNB a jegybanki alapkamat mértékét a Magyar Közlönyben közzéteszi.

A gazdasági és pénzügyi folyamatokban betöltött fontos szerepe miatt a jegybanki alapkamat tervezett változtatásáról az MNB a Kormányt legalább 15 nappal megelőzően tájékoztatja.

A jegybanki alapkamat irányadó jellegét már az is kifejezi, hogy a gazdálkodó szervezetek egymás közötti viszonyában a késedelmi kamatról szóló 86/1990. (XI. 14.) Korm. rendelet és az adózás rendjéről szóló 1990. évi XCI. törvény a késedelmi pótlék mértékének meghatározásánál már számol a jegybanki alapkamattal.

A jegybanki alapkamat jelzéseket ad a gazdaság többi szereplője számára, befolyásolja a pénzintézetek által alkalmazott kamatok színvonalát.

A jegybanki alapkamat mértéke megegyezik a jegybank által a pénzintézeteknek nyújtott éven túli lejáratú refinanszírozási hitel kamatlábával. E kamat irányadó a központi költségvetésnek nyútott jegybanki hitelek tekintetében is. A jegybanki alapkamat változásához más jegybanki hiteltípusok kamatlába is kötődik. A jegybank egyéb kihelyezéseinek kamatát is az alapkamat figyelembevételével alakítja ki.

Pénzpiaci kamatot alkalmaz a jegybank a rövidlejáratú, likviditási hiteligények kielégítésénél.

Kedvezményes kamat alkalmazásával gazdaságpolitikai megfontolásokat mérlegel a jegybank.

Büntető kamat alkalmazására kerülhet sor pl. akkor, ha a pénzintézet jegybanki forrást jogszabályt sértő hitelezési tevékenységre használja fel, vagy, ha pénzintézet megszegi a pénzforgalomról és a bankhitelről, valamint a devizagazdálkodásról szóló jogszabályokat és a végrehajtásukra kiadott jegybanki előírásokat [36. § (1)-(2) bek.].

Az MNB jogosult a pénzintézetek által kötelezően alkalmazandó egyes kamatlábak mértékét meghatározni, ideértve az alkalmazható legmagasabb kamatláb mértékét és - ha kedvezményes kamatozású jegybanki forrást bocsát rendelkezésre - a megszerzett források és a kihelyezett eszközök egymáshoz viszonyított kamatkülönbségének mértékét is.

Az MNB azzal a jogával, hogy meghatározhatja a pénzintézetek által kötelezően alkalmazandó egyes kamatlábak mértékét, csak kivételesen - és egyre szűkülő körben - él. Ugyanakkor ezt a jogát elvileg biztosítani kell. Ilyen kamatmegállapítást egyébként a hatályos jogban kizárólag a többször módosított 7/1988. (XII. 31.) MNB rendelkezés tartalmaz a belföldi magánszemélyek betéteinek tekintetében.

A jegybank a pénzintézetek által az ügyfelekkel szemben felszámítható kamatok mértékét és a pénzintézetek által megszerzett források és a kihelyezett eszközök egymáshoz viszonyított kamatkülönbségét (kamatmarge) akkor határozza meg, ha ezt a monetáris szabályozás operatív céljai vagy egyes gazdaságpolitikai célok indokolják. A kamatmarge meghatározására azonban az MNB csak akkor jogosult, ha kedvezményes kamatozású jegybanki forrást bocsát rendelkezésre.

A 16. §-hoz

A jegybank monetáris politikai megfontolásból - a kötelező tartalékok mértékének figyelembevételével - téríthet kamatot a pénzintézetek által elhelyezett kötelező tartalékok után. A kötelező tartalékok utáni térítés a pénzügyi közvetítés költségeit, ezáltal a bankok jövedelmezőségét, gazdálkodását befolyásolja. A jegybank a különböző pénzintézeti tartalékokra eltérő kamatot fizethet.

Rendkívüli hitel pénzintézet szükséghelyzetében

A 17. §-hoz

A pénzintézetnek szükséghelyzetében nyújtható rendkívüli hitel intézménye a központi banknak azt az érdekeltségét fejezi ki, hogy a pénzintézeti rendszer egésze és egyes tagjainak működése zavartalan legyen.

Ennek megfelelően tartalmazza a Javaslat azt a rendelkezést, hogy a pénzintézet fizetésképtelenné válásának veszélye, illetve saját tőkéjének 25%-ot elérő csökkenése, vagy más, különösen súlyos veszélyhelyzet esetén - ha az a bankrendszer más tagjait vagy a betéteseket is fenyegeti - az MNB a pénzintézetnek rendkívüli hitelt nyújthat. Azokat az eseteket, amelyekben a pénzintézet szükséghelyzetében a jegybank rendkívüli hitelt nyújt, a Javaslat a pénzintézetekről és a pénzintézeti tevékenységről szóló törvényjavaslattal összhangban állapítja meg; ezek azok az esetek amikor az Állami Bankfelügyelet is intézkedéseket tehet („szükséghelyzetben hozott intézkedések”). A rendkívüli hitelt a jegybank mérlegelés alapján nyújtja, e hitel nyújtásának feltétele, hogy a pénzintézet szükséghelyzete a pénzintézeti rendszer más tagjait vagy a betéteseket is fenyegesse.

A rendkívüli hitel rendelkezésre bocsátását az MNB az Állami Bankfelügyeletnek a szükséghelyzetben teendő intézkedésétől, illetőleg az Állami Bankfelügyelet által kezdeményezett intézkedésnek a pénzintézet részéről történő teljesítésétől is függővé teheti. Az említett intézkedéseket a pénzintézeti tevékenységről és a pénzintézetekről szóló törvényjavaslat tartalmazza, így pl. az Állami Bankfelügyelet előírhatja intézkedési tervnek meghatározott határidőn belüli benyújtását, megtilthatja az esedékes osztalék kifizetését, kezdeményezheti a jelentős vezetési vagy működési hibát elkövető pénzintézeti vezető visszahívását (felmentését) stb.

Kapcsolat az államháztartással; az MNB számlavezetési tevékenysége

A 18. §-hoz

Az MNB az állam bankja. Ebből következik, hogy meghatározott számlavezetési funkciókat is ellát. A Javaslat kizárólagos számlavezetési jogot csak a központi költségvetés, az önálló fejezetet alkotó központi költségvetési szervek, illetve az Állami Vagyonügynökség tekintetében ad a jegybanknak. Az Állami Vagyonügynökség pénzforgalmi számlájának vezetése arra nyújt biztosítékot, hogy a privatizációs bevételek előírt részét az állam a jegybankkal szemben fennálló adósságának törlesztésére fordítja.

Az államháztartás körébe tartozó egyéb alrendszerek - a fejezeteken kívüli költségvetési szervek, intézmények, elkülönített állami pénzalapok, önkormányzatok és ezek intézményei - pénzforgalmi számlája tekintetében nem fűződik ahhoz monetáris politikai érdek, hogy ezeket kizárólagos joggal a jegybank vezesse. A távlati cél az, hogy e szervezetek piaci módon működjenek, a számukra elérhető pénzintézeti szolgáltatások és finanszírozási feltételek gazdálkodó szervezetekéivel azonosak legyenek. Ennek megvalósításáig a Javaslat azt tartalmazza, hogy az MNB vezetheti más költségvetési szervek pénzforgalmi számláját is.

A 19. §-hoz

A Javaslat megállapítja, hogy az MNB az államháztartással finanszírozási kapcsolatot kizárólag a központi költségvetésen keresztül tarthat. Az államháztartás alrendszerei közül hosszabb távon csak a központi költségvetésnek lehet hitelkapcsolata a jegybankkal, a többi alrendszer - az önkormányzatok, a költségvetési intézmények, az elkülönített alapok, a társadalombiztosítás - nem finanszírozhatók közvetlen jegybanki forrásból. Az a cél ugyanis, hogy ezek a rendszerek piaci módon működjenek, azaz forrásokhoz a központi költségvetésből, illetve a pénzintézetektől juthassanak, ne legyenek kivételezett helyzetben a gazdaság többi szereplőihez képest.

A Javaslat - jelentőségére tekintettel - a hatályos jogból [Ápt 29. § (4) bek.] átemeli azt a rendelkezést, hogy az MNB az államháztartással való hitelkapcsolatokat illetően az Országgyűlésnek felelősséggel tartozik.

A jegybank számára a jövőben is alapvető fontosságú lesz az államháztartással való kapcsolat. Az 1990. évben a jegybank összes kihelyezéséhez képest (a mérlegfőösszeghez) az államháztartás részére történt kihelyezés meghaladta a 70%-ot. A következő években a gazdaság átstruktúrálódása szükségessé teszi a jegybanki hiteleknek a gazdálkodói szféra javára történő áthelyezését. E cél elérése érdekében a Javaslat felső határt szab a költségvetés jegybanki hitellel történő finanszírozásának, s azt tartalmazza, hogy az adott évben a központi költségvetésnek nyújtott hitelek állományának növekedése az év egyetlen napján sem haladhatja meg a központi költségvetés adott évi tervezett bevételeinek három százalékát.

Tekintettel azonban a központi költségvetés rövidtávú helyzetére, olyan átmeneti szabályt tartalmaz a Javaslat (76. §), amelynek értelmében az MNB által a központi költségvetésnek nyújtott hiteleknek az említett mértékét első alkalommal csak az 1995. évi költségvetés elkészítésekor kell figyelembevenni. Az MNB által a központi költségvetésnek nyújtott hitelek mértéke a Javaslat által nem korlátozott, 1993-ban a szóbanforgó mérték 5%, 1994-ben pedig 4%.

A nyújtható hitelek mértékének szempontjából figyelmen kívül kell hagyni a privatizációs bevételekből származó államadósság-csökkenést.

Annak érdekében, hogy a központi költségvetés a pénzpiac többi szereplőjéhez hasonlóan érzékelje az igénybevett monetáris források valóságos terheit, a központi költségvetésnek nyújtott hitelek tekintetében is a jegybanki alapkamat az irányadó, tehát ugyanazon mérték, amelyet a jegybank a pénzintézeteknek nyújtott éven túli lejáratú hitelek esetében érvényesít. A központi költségvetés rövidtávú teherbíróképességére tekintettel azonban a Javaslat akként rendelkezik, hogy a központi költségvetésnek a törvény hatálybalépésekor fennálló hosszú lejáratú hitelei állományai után a mindenkori jegybanki alapkamat 40%-át kell megfizetni (77. §).

A privatizációs bevételekből legalább akkora részt, mint amelyre az MNB az állami vagyon értékesítéséhez hitelt nyújtott, az államadósság csökkentésére kell fordítani. Ez a szabály összhangban van a vonatkozó érvényes országgyűlési határozattal [az Országgyűlés 20/1990. (III. 12.) OGY határozata az 1990. évi ideiglenes Vagyonpolitikai Irányelvekről].

A 20. §-hoz

A Javaslat szerint az MNB-nek külföldi pénznemben külföldivel szemben fennálló követeléseit és tartozásait érintő, a forintnak a külföldi pénznemekhez viszonyított hivatalos, illetőleg irányadó árfolyama változtatásából eredő veszteség, illetőleg nyereség az államadósságot növeli, illetőleg csökkenti.

A forint leértékelése esetén a jegybank mérlegében veszteség keletkezik, hiszen az MNB forrásai között - az elszámolható jegybanki nyereség terhére - a külföldi pénznemben fennálló tartozások értéke forintban növekszik. A veszteség abból származik, hogy eszközoldalon a jegybank kamatbevételei nem nyújtanak elegendő fedezetet az árfolyamkockázatra, mivel a jegybank a legnagyobb adóssal, az államháztartással szemben átlagban árfolyamkockázatot nem tartalmazó, alacsony kamatot alkalmaz. Ezért az árfolyamváltozásból eredő veszteséggel az államadósságot indokolt növelni.

A leértékelés miatti adósságnak nem része a belföldivel szembeni külföldi pénznemben fennálló tartozás (pl. devizabetét) leértékelődésből keletkező veszteség. A jegybank a pénzintézeti és ezen keresztül a többi jövedelemtulajdonosi szféra irányában akkora kamatot érvényesít, amely fedezetet nyújt a leértékelési veszteségnek erre a részére.

A költségvetés vagyonmérlegében az adósságnövekedéssel szemben vagyonának forintban kifejezett értéknövekedése áll, hiszen a leértékelés a belföldi forint árnövekedéssel következik be. Az így megjelenő eladósodás csupán annyiban más jellegű, mint a deficit finanszírozásából származó adósságnövekedés, hogy az államháztartás folyó gazdálkodását, finanszírozását nem érinti. Ezért a költségvetés évi eladósodásának felső határát meghatározó 3%-os mérték szempontjából célszerű az árfolyamváltozás miatt keletkező évi államadósságot figyelmen kívül hagyni.

Természetesen, amikor a nemzetgazdaság külföldi forrásai csökkenni fognak, akkor ténylegesen is megjelenik a leértékelési veszteség. Annak érdekében, hogy az inflációs nyomást elkerülje, az MNB-nek csökkentenie kell monetáris kihelyezéseit, s ez elsősorban a költségvetést fogja érinteni. A leértékelés miatti államadósság „terhe” ekkor jelentkezik majd, hiszen a költségvetésnek vagy állampapírok kibocsátásával kell finanszíroznia magát, vagy költségvetési sufficitet kell elérnie.

Az árfolyamváltozás miatti államadósságot csökkenti az esetlegesen bekövetkező felértékelés.

Az árfolyamváltozásból eredő veszteség finanszírozására az MNB a központi költségvetésnek kamatmentes hitelt nyújt. E hitel állományát figyelmen kívül kell hagyni annak a korlátnak a szempontjából, amely a központi költségvetésnek nyújtott hitelek állományának növekedésére vonatkozik [19. § (3) bek.].

A Javaslat rendelkezik arról is, miként kell rendezni az MNB-nek külföldi pénznemben külföldivel szemben fennálló követeléseit és tartozásait érintő azon változásból eredő különbözeteket, ha a forintnak a külföldi pénznemekhez viszonyított ún. keresztárfolyama változik meg. A keresztárfolyam a külföldi pénznemeknek a forinton keresztül történő átszámításából adódik. A szóbanforgó különbözeteket az MNB mérlegében kell elszámolni.

A 21. §-hoz

Az államadósságot csökkenti a pénzkibocsátási nyereség is. A pénzkibocsátási nyereség a kibocsátott és a bevonási határidőig forgalomban lévőre át nem cserélt pénz különbsége. Ilyen pénz akár belföldön, akár - ha a pénz külföldre került - külföldön is átcseréletlenül maradhat.

Ez az értékét vesztett pénzmennyiség az MNB forrásai között szerepel, de nem jelenhet meg az MNB nyereségében, ezért indokolt az államadósság csökkentésére fordítani.

A 22. §-hoz

A költségvetési hiány finanszírozására kibocsátott értékpapírok állománya ugyanúgy az államadósság részét képezi, mint a hitelfelvétel. Annak érdekében, hogy a költségvetés jegybank által történő finanszírozására megszabott korlátokat közvetett módon se lehessen túllépni, az MNB tulajdonában lévő állami értékpapírok (államkötvények, kincstárjegyek) állományát az MNB-vel szembeni költségvetési adósság, illetve ezen értékpapírállomány adott évi változását a hiány finanszírozására megszabott jegybanki finanszírozási korlát részének kell tekinteni.

Az MNB és az állam megállapodhat, hogy az állam az MNB-vel szemben fennálló hiteleinek átalakításaként az MNB számára állam által kibocsátott értékpapírokat biztosít. Az így átadott értékpapírok címletét, kamatát (diszkontját), illetve összegét az állam és az MNB közötti megállapodás határozza meg.

Az állam hiteladóssága egy részének kötvényadóssággá való átcserélése - a jegybank nyíltpiaci műveletein keresztül - elősegíti az államadósság jegybankon kívüli hitelezőkkel való megfinanszíroztatását, egyúttal a rugalmasabb monetáris irányítás eszköztárának bővülését.

A 23. §-hoz

A monetáris politika fontos részeit képezik az MNB nyíltpiaci műveletei, valamint külföldi értékpapír kibocsátásai. A Javaslat szerint az állam által kibocsátott, illetve az állam tulajdonában lévő hitel viszonyt megtestesítő értékpapírok tekintetében az állam megbízottjaként járhat el.

Ez a rendelkezés nem zárja ki azt a lehetőséget, hogy az állam más pénzintézetet vagy értékpapírforgalmazót bízzon meg. Mindazonáltal az állam nevében akár belföldön, akár külföldön történő értékpapír kibocsátás előtt a monetáris politikát befolyásoló kormányzati lépések összhangjának biztosítása érdekében ki kell kérni az MNB véleményét, különösen a kibocsátás időpontja és módja tekintetében.

A Javaslat az egyes értékpapírok nyilvános forgalombahozataláról és forgalmazásáról, valamint az értékpapír tőzsdéről szóló 1990. évi VI. törvény (a továbbiakban: Épt) szabályaival összhangban rendelkezik úgy, hogy az MNB értékpapír-forgalmazási tevékenysége keretében az MNB az értéktőzsdén az állam megbízása alapján és az állam számlájára az állam által kibocsátott értékpapírokat adhat el, illetőleg vásárolhat.

A 24. §-hoz

Abból a funkciójából, hogy az MNB az állam bankja, következik az, hogy az MNB az állam külföldi hitelfelvételei, garanciavállalásai, értékpapírkibocsátásai, valamint a nemzetközi szervezetektől felveendő hitelek tekintetében a Kormány meghatalmazása alapján eljárhat. Mivel az MNB állandóan jelen van külföldi pénzpiacokon, s ennél fogva folyamatosan megbízható információkkal rendelkezik a külföldi pénzpiacokon érvényesülő feltételekről, a Javaslat kimondja, hogy az állam nevében történő külföldi hitelfelvétel, illetve garanciavállalás előtt - különösen annak feltételei tekintetében - az MNB véleményét ki kell kérni.

A 25. §-hoz

Jelentőségükre tekintettel az MNB vezetheti a Társadalombiztosítási Alap és az elkülönített állami pénzalapok pénzforgalmi számláját.

A Társadalombiztosítási Alap tekintetében az MNB-nél történő számlavezettetést - kötelezően - előírja a Társadalombiztosítási Alap pénzügyi, elszámolási, számlavezetési rendjéről szóló jogszabály [13/1989. (II. 10.) MT rendelet a 3. § (1) bek.].

A 26. §-hoz

Az MNB vezeti a pénzintézetek és a biztosító intézetek pénzforgalmi számláit.

Ez egyfelől azért indokolt, mert a számlaforgalomból igen jelentős következtetéseket lehet levonni e pénzügyi intézmények üzleti tevékenységére vonatkozóan, így nem célszerű, ha egy pénzintézet pénzforgalmi számláját valamely más - esetleg konkurens - pénzintézet vezeti. Másfelől, a monetáris politika szempontjából különösen fontos, hogy az MNB pontos információkkal rendelkezzék a pénzforgalmi folyamatokról. Végül a pénzintézeteknek a jegybankkal való kapcsolatának egyes elemei (kötelező tartalék elhelyezése, refinanszírozási hitel igénybevétele stb.) is indokolja, hogy az MNB vezesse a pénzintézetek pénzforgalmi számláját. Mindazonáltal a Javaslat feljogosítja az MNB-t arra, hogy egyes pénzintézetek és biztosító intézetek pénzforgalmi számláinak vezetésére más pénzintézetet hatalmazzon fel.

Hasonló megfontolásokból jogosítja fel a Javaslat az MNB-t annak előírására, hogy a pénzintézeti tevékenységet is végző egyéb jogi személyek pénzforgalmi számlájukat az MNB-nél vezessék. A pénzintézeti tevékenységet is végző egyéb jogi személy fogalmára a pénzintézetekről és a pénzintézeti tevékenységről szóló törvényjavaslat az irányadó.

A Javaslat az Épt 41. §-ának (2) bekezdésével összhangban úgy rendelkezik, hogy az értékpapír-forgalmazók pénzforgalmi számláját - kérelmükre - az MNB vezeti.

A 27. §-hoz

Indokolt biztosítani azt a lehetőséget, hogy azok a szervek, amelyeknek az MNB pénzforgalmi számlát vezet, betétet helyezhessenek el a jegybanknál.

Ez a rendelkezés jelent pl. kivételt az alól a szabály alól, hogy az MNB forintban gazdálkodó szervezetektől betétet nem fogadhat el [65. § (2) bek.]. A pénzintézetektől történő betételfogadási lehetőség ugyanis a jegybanki irányítás eszköztárába tartozik.

Nem indokolt viszont az, hogy a gazdálkodó szervezeteknek minősülő értékpapír-forgalmazók - annak ellenére, hogy pénzforgalmi számlájukat az MNB-nél vezettethetik - a jegybanknál betétet helyezhessenek el, mivel ehhez monetáris politikai érdek nem fűződik.

Devizagazdálkodási feladatok

A 28. §-hoz

A Javaslat - a hatályos jogi szabályozással megegyezően [MNBrvr 1. § (1) bek.] - az MNB-t a devizagazdálkodás központi szerveként határozza meg.

Az MNB-nek ez a funkciója az alábbiakkal függ össze:

- a nemzetgazdaság számára továbbra is korlátozottan áll rendelkezésre a külföldi fizetésekhez szükséges külföldi fizetőeszköz,

- devizagazdálkodásunk változatlanul (1931 óta) kötött,

- a kétszintű bankrendszer viszonyai között a jegybanki irányításnak a forint- és a devizaműveleteket egységben kell szemlélnie, tekintettel arra is, hogy a pénzintézetek állandóan szélesedő körben kapnak felhatalmazást devizaműveletek végzésére, s - ennek folytán is - egyrészről a forintban, másrészről a devizában folytatott műveletek a pénzintézetek mindennapos gyakorlatában egyre inkább összeolvadnak, illetőleg a pénzintézetek pozíciója e műveletek kapcsán jelentkezhet hol forintban, hol devizában,

- az árfolyampolitika alakításában kiemelkedő szerepe van az MNB-nek; az MNB jegyzi és teszi közzé a külföldi pénznemeknek forintra és a forintnak külföldi pénznemekre való átszámítására vonatkozó árfolyamokat, illetőleg kiemelkedő szerepét megtartja a bevezetendő devizapiac körülményei között is, amikor az MNB jegybanki intervencióval befolyásolja az árfolyamalakulást,

- az ország több mint húsz milliárd US dollárnyi adósságállománya túlnyomórészt az MNB könyveiben szerepel, ezeket a külföldi hiteleket az MNB vette fel, s az MNB-nek kell visszafizetni, így az adósságállomány kezelésével (menedzselésével) összefüggő feladatok is az MNB-re hárulnak,

- az MNB szabályozza, engedélyezi és ellenőrzi a pénzintézetek külföldi pénznemben végzett hitel- és devizaműveleteit,

- az MNB devizahatósági jogkört gyakorol.

Ez utóbbival kapcsolatban a Javaslat azt tartalmazza, hogy az MNB devizahatósági jogkörét a devizagazdálkodásról szóló jogszabályok állapítják meg.

A hatályos jog szerint [MNBtvr 1. § (1) bek.] az MNB általános hatáskörű devizahatóság.

Az MNB-nek a Javaslat szerinti módosult jogi státusa sem akadályozza azt, hogy az MNB devizahatósági feladatokat lásson el mert az államigazgatási eljárás általános szabályairól szóló 1957. évi IV. törvény [3. § (2) bek.] kifejezetten lehetővé teszi, hogy államigazgatási ügyet az államigazgatási szerven kívül más szerv is intézhessen.

A 29. §-hoz

Az MNB-nek jegybanki és abból a funkciójából, hogy a devizagazdálkodás központi szerve, következik az, hogy szabályozza a pénzintézeteknek és a pénzintézeti tevékenységet is végző jogi személyeknek külföldi pénznemben végzett műveleteit; pénzintézet devizaműveletet az MNB felhatalmazása alapján végezhet. Tekintettel arra, hogy a szóbanforgó szabályozásnak, illetőleg engedélyezésnek bankfelügyeleti összefüggései is vannak indokolt, hogy az MNB e szabályozási és engedélyezési jogkörét az Állami Bankfelügyelettel egyetértésben gyakorolja.

Az MNB - a nemzetközi gazdasági kapcsolatok miniszterének feladat- és hatásköréről szóló kormányrendelet alapján [48/1990. (IX. 15.) Korm. rendelet] - részt vesz az exporthitelnyújtás elveinek és feltételeinek kialakításában. Részvételét ugyanazok a szempontok indokolják, mint amelyek az állam külföldi hitelfelvételeinél való közreműködésénél fennállnak.

A külföldi hiteleket az MNB veszi fel, nyújtja, illetőleg engedélyezi ezek feltételét, nyújtását. Az MNB engedélyezési hatásköre természetszerűleg nem érvényesül a kormányhitelek felvételénél, illetőleg nyújtásánál. Azzal is összefüggésben, hogy a pénzintézetek egyre szélesebb körben kapnak felhatalmazást külföldi hitel- és devizaműveletek lebonyolítására, a Javaslat lehetőséget ad arra, hogy az MNB a külföldi hitelek felvételének, illetőleg nyújtásának engedélyeztetési kötelezettsége helyett bejelentési kötelezettséget írhasson elő.

Az MNB a közép- és hosszú lejáratú hitelfelvételekről a Kormányt félévenként tájékoztatja.

A 30. §-hoz

Az MNB gondoskodik arról, hogy a külföldi fizetések lebonyolításához és az ország devizális biztonságához megfelelő mennyiségű külföldi fizetőeszköz álljon rendelkezésre. Az MNB a külföldi gazdasági kapcsolatokkal összefüggő hitel és devizaműveletek szabályozását erre is figyelemmel alakítja ki.

Az MNB aranyból és devizából készleteket gyűjt.

A 31. §-hoz

Az MNB ellátja a nemesfémgazdálkodás körében a jogszabályban meghatározott teendőket.

A hatályos jogban a nemesfémtermékek gazdálkodási rendjét a 37/1967. (XII. 29.) PM rendelet szabályozza.

A 32. §-hoz

A nemzetközi pénzügyi szervezetekben az állam tagságával kapcsolatban az MNB ellátja a reá háruló feladatokat. Így a Nemzetközi Valuta Alappal, a Nemzetközi Újjáépítési és Fejlesztési Bankkal, a Nemzetközi Fejlesztési Társulással, a Nemzetközi Pénzügyi Társasággal, valamint az Európai Újjáépítési és Fejlesztési Bankkal való kapcsolattartás magyar szerve az MNB, és az MNB e nemzetközi pénzügyi szervezetek hazánkban található pénzkészletei tekintetében a kijelölt letéteményes, valamint az MNB teljesíti e pénzügyi szervezeteknek a magyar tagsággal kapcsolatos fizetendő összegek befizetését. E feladatokat az MNB a 7/1982. (V. 4.) NET határozatban, 9/1982. (V. 4.) NET határozatban, 10/1981. (IX. 26.) NET határozatban és 11/1985. (IV. 13.) NET határozatban, továbbá a 78/1990. (XI. 17.) OGY határozatban foglaltak alapján végzi.

Pénzforgalmi feladatok

A 33. §-hoz

Az MNB alakítja ki az országos fizetési és elszámolási rendszert. Az MNB Alkotmányban előírt [32/D. § (1) bek.] feladata a pénzforgalom szabályozása.

A jegybank szabályozási szerepe nem csak a pénzkibocsátás útján, hanem a pénzforgalom szabályozásával is megvalósul. Ennek keretében a gazdasági követelménynek leginkább megfelelő, ahhoz igazodó fizetési és elszámolási rendszert kell kialakítani, mert ez nélkülözhetetlen feltétele a fizetési forgalom gyors és zökkenőmentes lebonyolításának. A bankszámla-tulajdonosok ugyanis nem csak a saját számlájukat vezető pénzintézettel, hanem üzleti partnereikkel állnak kapcsolatban, amelyek számláját más pénzintézetek vezetik. Ezért csak egységes rendszer keretében képzelhető el a tartozások ésszerű és gyors kiegyenlítése.

Az országos fizetési és elszámolási rendszer jelenlegi rendjét - előreláthatólag 1993-ban - új, elektronikus elveken működő korszerű és nemzetgazdaságilag egységes rendszer váltja fel. Ennek szabályait, figyelemmel a bankszámla-tulajdonosok, valamint a számlavezető pénzintézetek egymástól gyakran eltérő és elkülönülő pénzpiaci érdekeire, a jegybank határozza meg versenysemleges módon.

A pénzforgalom szabályozásához tartozik az igénybevehető fizetési módok meghatározása is; e feladat keretében sor kerül egyes, már nem időszerű fizetési módok megszüntetésére, illetve új, modern fizetési módok (pl. fizetési kártya, hitelkártya) bevezetésére és elterjesztésére is.

Jegybanki információs rendszer

A 34. §-hoz

A jegybank feladatainak ellátása és különösen a monetáris politika kialakítása és végrehajtása, az ország fizetőképességének fenntartása, a nemzetközi pénzvilággal és ezen belül a nemzetközi pénzügyi szervezetekkel való jó együttműködés, az Országgyűlés, a Kormány, a társadalom széles körei, a politikai szervezetek és a sajtó valósághű tájékoztatása érdekében szükséges olyan jegybanki információs rendszer fenntartása, amely jól működik, megbízható, pontos és gyors. Ennek az információs rendszernek át kell fognia a pénz- és hitelfolyamatokat, biztosítania kell a Központi Statisztikai Hivatal, valamint az érdekelt más kormányzati szervek monetáris információs igényének kielégítését.

Az MNB által előírt információkat a pénzintézetek és pénzintézeti tevékenységet is végző egyéb jogi személyek kötelesek szolgáltatni.

Annak érdekében, hogy a jegybanki információs rendszerből nyert adatok az érdekelt társszervek igényeit is kielégítsék, illetőleg a jegybanki információs rendszer szervesen illeszkedjék az állami statisztika egységes rendszeréhez, valamint elkerülhető legyen a felesleges vagy párhuzamos információgyűjtés, a Javaslat úgy rendelkezik, hogy a jegybanki információs rendszer tartalmát és módszertanát az MNB - a Pénzügyminisztérium, illetőleg az Állami Bankfelügyelet véleményét kikérve - a Központi Statisztikai Hivatallal egyetértésben alakítja ki.

Az állami szervek és a közvélemény széles köreinek megfelelő tájékoztatása érdekében az MNB nyilvánosságra hozza a pénzintézeti rendszer működésére és az ország pénzügyi helyzetére vonatkozó összes fontos információt, illetőleg ezek részletes adatait rendszeresen az Országgyűlés, a Kormány és a minisztériumok (országos hatáskörű szervek) rendelkezésére bocsátja.

Adat- és titokvédelmi szempontból garanciális jelentőségű az a szabály, hogy az adatokat csak olyan formában lehet nyilvánosságra hozni, hogy azokból az egyedi adatszolgáltatókra vonatkozó információk ne legyenek megállapíthatók.

A pénzintézetekről és a pénzintézeti tevékenységről szóló törvényjavaslattal is összhangban az MNB a pénzintézetek számára előírhatja, hogy az általa meghatározott adatokat a pénzintézetek kötelesek meghatározott módon nyilvánosságra hozni.

A hatályos jog szerint az MNB mint országos hatáskörű szerv statisztikai tevékenysége az állami statisztika egységes rendszerébe tartozik, az MNB az információadást az igazgatási statisztika keretében - a KSH-val egyetértésben - rendeli el. Tekintettel az MNB jogi státusában a Javaslat által előirányzott változásra, indokolt, hogy a jegybanktörvény rögzítse az MNB-nek a jegybanki információs rendszerrel kapcsolatos jogait, illetőleg az érintettek kötelezettségeit. A statisztikáról szóló, előkészületben lévő törvény feladata lesz az, hogy a jegybanki információs rendszernek a központi statisztikához való viszonyát az új feltételek között meghatározza.

Jegybanki ellenőrzés

A 35-36. §-hoz

Az az elvárás, hogy a monetáris, illetőleg a jegybanki szabályozás hatékony legyen feltételezi, hogy az MNB meggyőződhessék arról, érvényesülnek-e, s miként a vonatkozó jogszabályok és a jogszabályok felhatalmazása alapján kiadott jegybanki előírások a pénzintézetek mindennapos gyakorlatában. Ez a jegybanki ellenőrzés során történik.

A jegybanki ellenőrzés személyi (szervi) hatálya kiterjed a pénzintézetekre és a pénzintézeti tevékenységet is végző egyéb jogi személyekre.

A jegybanki ellenőrzés tárgyi hatálya kiterjed a pénzforgalomról és a bankhitelről, valamint a devizagazdálkodásról szóló jogszabályok és a végrehajtásukra kiadott jegybanki előírások megtartására.

Mivel a pénzintézetek állandóan szélesedő körben kapnak felhatalmazást devizaműveletek végzésére, s - ennek folytán is - egyrészről a forintban, másrészről a devizában folytatott műveletek a pénzintézetek mindennapos gyakorlatában egyre inkább összeolvadnak, illetőleg a pénzintézetek pozíciója e műveletek kapcsán jelentkezhet hol forintban, hol devizában, indokolt, hogy az MNB a devizagazdálkodási előírásoknak a pénzintézete általi megtartását is a jegybanki ellenőrzés keretében vizsgálja.

A jegybanki ellenőrzés jogszabályban szabályozott hatósági ellenőrzés, a jogszabályok és a jogszabályok felhatalmazása alapján kiadott jegybanki előírások megtartását, illetőleg az esetleges jogszabálysértés feltárását célozza. A Javaslatban szabályozott jegybanki ellenőrzés ekként különbözik a bankellenőrzésnek attól a fajtájától, amelyet a hitelező pénzintézet végezhet ügyfelénél. Ez utóbbi ellenőrzés joga a pénzintézetet az ügyféllel kötött szerződés alapján illeti meg, s a szerződéses kikötéseknek a szerződő ügyfél általi magatartására irányul. Az ellenőrző pénzintézet és az ellenőrzött ügyfél jogait és kötelezettségeit is a szerződés határozza meg. Természetesen nem kizárt, hogy az MNB mint hitelező ne végezhessen pl. a vele refinanszírozási hitelt kötő pénzintézetnél (ügyfelénél) a szerződés alapján az utóbb említett fajtájú bankellenőrzést.

A jegybanki ellenőrzés alapvetően a jegybanki információs rendszer révén a pénzintézetek által szolgáltatott adatok alapján történik. A jegybanki ellenőrzés során azonban az MNB jogosult kiegészítő adatok, beszámolók, mérlegek, bizonylatok és vizsgálati anyagok bekérésére.

Mindazonáltal az MNB helyszíni ellenőrzésre is jogosult. Az MNB alkalmazottja a helyszíni ellenőrzés során hivatalos személynek minősül (65. §).

A Javaslat a jegybanki ellenőrzés kapcsán az ellenőrző MNB és az ellenőrzött pénzintézet jogait és kötelezettségeit, valamint az MNB által a jegybanki ellenőrzés eredményeihez képest tehető intézkedések körét, az intézkedés folytán az esetleg megkeresett szerv kötelezettségeit a hasonló ellenőrzések tekintetében a magyar jogban általában elfogadott tartalommal határozza meg.

A jegybanki ellenőrzés a jelenlegi gyakorlat szerint elsősorban a kötelező tartalékra, a likviditási tartalékra, a jogszabály alapján kötelezően alkalmazandó kamatok mértékére és a jegybanki információs rendszer keretében szolgáltatandó információkra vonatkozó jogszabályok, illetőleg jegybanki előírások megtartásának vizsgálatát jelenti.

A Javaslat megállapítja a jegybanki ellenőrzés során a megállapított jogszabálysértések esetére szóló jogkövetkezményeket is. Nevezetesen:

a) ha a pénzintézet az MNB által nyújtott jegybanki forrást jogszabályt sértő hitelezési tevékenységre használja fel, az MNB a jogellenesen felhasznált összeg tekintetében - a refinanszírozási hitelszerződésben meghatározott kamat mellett - büntető kamatot is érvényesíthet.

b) ha a pénzintézet megszegi a törvényen említett jogszabályokat, illetve előírásokat, az MNB - a jogszabálysértés megállapításától számított egy évig - a pénzintézettel kötendő refinanszírozási hitelszerződéseiben - az ügyleti kamat mellett - büntető kamatot, illetőleg rövidebb lejárati határidőt érvényesíthet, ismétlődő vagy súlyos esetben pedig a pénzintézetet a refinanszírozásból részben vagy egészben kizárhatja.

Garanciális jellegű az a szabály, hogy a büntető kamat legmagasabb mértékét az MNB közzéteszi.

Pénzkibocsátás

A 37. §-hoz

A Javaslat - az eddig csak a pénzérmékre vonatkozó szabályt a bankjegyekre is kiterjesztve - előírja, hogy a bankjegyek és érmék kibocsátását, címletét és külső kiállítását, valamint bevonását az MNB a Magyar Közlönyben hirdetménnyel teszi közzé.

A Javaslat - a hatályos joggal megegyezően - kimondja az MNB által kibocsátott bankjegyek és érmék magyar törvényes pénznemben teljesítendő fizetéseknél való elfogadási kötelezettségét.

A Javaslat - lényegében a hatályos joggal megegyezően - szabályozza a hamis, illetőleg csonka bankjegyekkel és érmékkel való eljárást.

Az e §-ban szabályozott kérdésekre a hatályos jobban az MNBtvr, valamint a pénzérmék kibocsátásáról szóló 14/1970. (V. 24.) Korm. rendelet és a Magyar Nemzeti Bank által kibocsátott pénzérmék elfogadásáról szóló 20/1970. (VII. 29.) PM rendelet az irányadó.

A 38. §-hoz

Figyelemmel arra, hogy a törvényes fizetőeszköz kibocsátásának monopóliuma a jegybankot ilelti meg, indokolt, hogy a bankjegy- és érmegyártás feltételeiről is az MNB gondoskodjék. Ennek költségeit nyereségéből fedezi.

A 39. §-hoz

Indokolt törvényileg előírni, hogy a pénzintézetek és a posta pénztárai a törvényes fizetőeszköz átváltását díj-, jutalék- és költségmentesen végzik.

A 40. §-hoz

Elsősorban kulturális vagy oktatási célból válhat szükségessé, hogy forgalomban lévő pénzről utánzat készüljön. A biztonság és a pénzhamisítás elleni küzdelem okából ilyen utánzat készítéséhez az MNB engedélye szükséges.

Az utánzatok előállítása, nyilvántartása, őrzése, megsemmisítése tekintetében az MNB előírásai szerint kell eljárni.

III. Fejezet

AZ MNB KAPCSOLATA MÁS SZERVEKKEL

Kapcsolat az Országgyűléssel

A 41. §-hoz

A Javaslat szerint (2. §) az MNB elnöke a törvény rendelkezései szerint az Országgyűlésnek beszámolási kötelezettséggel tartozik.

E § határozza meg az MNB elnöke beszámolási kötelezettségének tartalmát és gyakoriságát. Ezt a Javaslat - az Alkotmánnyal összhangban [32/D. § (3) bek.] úgy állapítja meg, hogy az MNB elnöke az MNB tevékenységéről évente számol be az Országgyűlésnek.

Az MNB elnöke az Országgyűlésnek bemutatja az MNB éves monetáris politikai irányelveit. A Javaslat nem kívánja meg a monetáris politikai irányelvek Országgyűlés általi jóváhagyását.

Kapcsolat a Kormánnyal, minisztériumokkal

A 42. §-hoz

Az MNB és a Kormány együttműködését alapvetően fejezi ki a Javaslat azon rendelkezése, hogy az MNB részt vesz a Kormány gazdaságpolitikai programjának kialakításában, véleményezi a kormányzati gazdaságpolitikával kapcsolatos döntéseket és jogszabályokat.

A 43. §-hoz

Az összhang biztosítása érdekében az MNB és a Pénzügyminisztérium kölcsönösen egyeztetik a monetáris, illetőleg a költségvetési tervezés folyamatában az éves monetáris politikai irányelvekre vonatkozó elképzeléseket, illetőleg az éves költségvetési törvényjavaslatra vonatkozó elgondolásokat.

A 44. §-hoz

Az MNB elnöke a Kormánynak bemutatja - az Országgyűlésnek történő bemutatás előtt - az MNB éves monetáris politikai irányelveit.

A monetáris politikai irányelvekről a Kormány állást foglal. Ez az állásfoglalás az MNB-re nem kötelező.

A 45. §-hoz

Az MNB viszonylagos önállóságának fontos garanciája, hogy az MNB-t a Kormány a törvényben meghatározott feladatkörében nem utasíthatja.

Azt, milyen feladatot lehet az MNB számára kormányrendeletben megállapítani, a Javaslat 74. §-a szabályozza.

A 46-47. §-hoz

Az MNB és a Kormány szervezeti együttműködésének törvényi biztosítéka az, hogy a jegybanktanács és az MNB igazgatósági ülésének napirendjét meg kell küldeni a Kormánynak.

Másfelől viszont a Kormány ülésének az MNB feladatkörét érintő napirendi pontjához az MNB elnökét kell meghívni.

A 48-49. §-hoz

Az MNB és a Kormány, illetőleg a minisztériumok (országos hatáskörű szervek) együttműködésének tartalmi biztosítéka a kölcsönös és rendszeres információcsere, biztosítva az eseti információkérdés, illetőleg -adás lehetőségét is.

Az 50. §-hoz

Az MNB speciális jegybanki feladata és felelőssége szükségessé teszi azt, hogy a Javaslat biztosítsa számára a nyilvánossághoz való fordulás jogát.

Az MNB tehát jogosult a Kormány, illetőleg a minisztériumok (országos hatáskörű szervek) gazdaságpolitikai döntéseivel, az általuk kiadott jogszabályokkal kapcsolatos véleményét nyilvánosságra hozni. Ezt azonban csak akkor teheti, ha álláspontjának más módon nem tud érvényt szerezni.

Kapcsolat az Állami Bankfelügyelettel és Állami Értékpapírfelügyelettel

Az 51. §-hoz

Az MNB szervezeti kapcsolatai között kiemelkedő fontosságú az Állami Bankfelügyelettel és az Állami Értékpapírfelügyelettel való együttműködés.

Az együttműködés szervezeti biztosítéka, hogy az MNB igazgatósági ülésének az Állami Bankfelügyelet, illetőleg az Állami Értékpapírfelügyelet feladatkörét érintő napirendi pontjához a felügyelet vezetőjét meg kell hívni.

Az 52. §-hoz

A pénzintézetekről és a pénzintézeti tevékenységről szóló törvényjavaslat értelmében bankfelügyeleti engedély szükséges pénzintézet tevékenységi körének meghatározásához és módosításához, egyéb jogi személy engedélyköteles pénzintézeti tevékenysége végzéséhez, engedélyköteles pénzintézeti tevékenységi köre módosításához, pénzintézet fiókjának, bankképviseletének, illetőleg egyéb vállalkozásának külföldön történő létesítéséhez, a pénzintézet külföldi vállakozásban történő részesedés szerzéséhez, a pénzintézetek átalakulásához, egyesüléséhez, szétválásához, külföldi pénzintézet magyarországi bankképviseletének létesítéséhez.

Az említett törvényjavaslattal összhangban a Javaslat előírja, hogy ezeket a bankfelügyeleti engedélyeket az MNB-vel egyetértésben lehet megadni.

A pénzintézeti rendszer fejlődése szempontjából kiemelkedő jelentősége van a külföldi részvétellel működő pénzintézetnek. A kérdés fontosságára tekintettel a Javaslat úgy rendelkezik, hogy a belföldi pénzintézetben külföldi tulajdonszerzéséhez és külföldi részvétellel működő pénzintézet létesítéséhez az MNB egyetértése szükséges.

Az 53. §-hoz

Az MNB és az Állami Bankfelügyelet, illetőleg Állami Értékpapírfelügyelet együttműködésének tartalmi biztosítéka a rendszeres információcsere.

E szerint az MNB és a felügyeletek kölcsönösen egymás rendelkezésére bocsátják a pénzintézetek tevékenységéről, illetőleg értékpapír-kibocsátásáról és -forgalmazásáról szerzett adatokat, információkat; egymást tájékoztatják a jegybanki, illetőleg felügyeleti ellenőrzések megállapításairól akkor is, ha saját hatáskörükben alkalmaztak jogkövetkezményt.

Az MNB és a felügyeletek szükség esetén egymásnál eljárást kezdeményeznek.

IV. Fejezet

AZ MNB SZERVEZETE

Az MNB jogi formája

Az 54. §-hoz

A külföldi államok jegybankjai vagy részvénytársaságként, vagy a róluk szóló törvényben meghatározott sajátos közjogi személyként fejtik ki tevékenységüket. A jegybankok többsége részvénytársaság.

Az MNB megalapítása, 1924 óra részvénytársasági formában működik.

Az MNB - jelenlegi alapszabályából is kitűnően - nem „szokásos” részvénytársaság, speciális feladatából, státusából következően egyes szervei nem vagy nem teljes körűen töltik be azokat a funkciókat, amelyek a részvénytársasági formánál megszokottak.

Erre eddig is az adta meg a lehetőséget, hogy a törvényi szintű részvénytársasági szabályozástól ugyancsak törvényi szinten el lehet térni.

Ez a lehetőség az 1989. január elsejével hatályba lépett, a gazdasági társaságokról szóló 1988. évi VI. törvény (a továbbiakban: társasági törvény) mellett is fennáll.

A Javaslat átemeli a hatályos jogi szabályozásból [MNBtvr 3. § (1) bek.] azokat a rendelkezéseket, miszerint az MNB cégnevét a cégjegyzékbe nem kell bejegyezni, illetőleg a részvénytársaság elnevezést az MNB cégnevében nem kell feltüntetni. Ennek az az indoka, hogy az MNB speciális feladatából, státusából következően nem áll, illetőleg nem állhat cégbírósági felügyelet alatt.

A társasági törvény értelmében a részvénytársaság alapszabályának megállapítása közgyűlés hatáskörébe tartozik. Az MNB speciális feladataiból, illetőleg abból a körülményből következően, hogy a Javaslat szerint az államszervezetben végső soron az Országgyűléshez kapcsolódik, indokolt, hogy az MNB-nek a közgyűlés által megállapított alapszabálya érvényességéhez az Országgyűlés jóváhagyása is szükséges legyen.

Az MNB részvényei az állam tulajdonában vannak. Ezt célszerű a törvényben is rögzíteni.

A Javaslat fenntartja azt a jelenlegi helyzetet, hogy az államot mint részvénytulajdonost a pénzügyminiszter képviseli. Ezt a rendelkezést - amelyet a hatályos jogi szabályozásban nem az MNBtvr, hanem az alapszabály (7. §) tartalmazza - célszerű törvényi szintre emelni. A szóbanforgó rendelkezés összhangban van az Állami Vagyonügynökségről és a hozzá tartozó vagyon kezeléséről és hasznosításáról szóló 1991. évi VII. törvénnyel [9. § (1) bek.] is, amely kimondja, hogy az MNB állami tulajdonban álló részvényei tekintetében az állam tulajdonosi jogainak gyakorlásáról külön törvény rendelkezik.

Az MNB szervei

Az 55. §-hoz

A Javaslat az MNB szerveit - alapvetően a társasági törvényben a részvénytársaságra meghatározottak szerint - állapítja meg: a közgyűlés, az igazgatóság és a felügyelő bizottság. Emellett azonban a Javaslat bevezeti a jegybanktanács intézményét (57. §).

Közgyűlés

Az 56. §-hoz

A Javaslat a közgyűlés feladatkörét a társasági törvénnyel összhangban (278. §) határozza meg.

E szerint közgyűlés feladata az alapszabály megállapítása és módosítása, az alap- és tartaléktőke felemelése és leszállítása, a mérleg, a vagyon- és eredménykimutatás megállapítása, valamint az éves nyereség felosztása, az igazgatóság választott tagjainak és a könyvvizsgálóknak a megválasztása, visszahívása, valamint az elnök, az alelnökök, a jegybanktanács tagjai, az igazgatóság választott tagjai és a könyvvizsgálók díjazásának megállapítása.

Tekintettel arra, hogy a jegybank része a bankrendszernek, s annak érdekében, hogy a jegybanknak a feladatai ellátásához szükséges, megfelelő színvonalú és összetételű személyi állomány biztosított legyen, a Javaslat azt a rendelkezést tartalmazza, hogy a közgyűlés az MNB bérköltségét, jutalmazási forrásait és fejlesztési eszközeinek összegét a bankoknál irányadó szabályok és szokások mértéke szerint állapítja meg.

Jegybanktanács

Az 57. §-hoz

Az MNB speciális jegybanki feladatából és felelősségéből következően célszerű összekapcsolni a monetáris stratégiai kérdésekben a Javaslat által bevezetendő új intézmények, a jegybanktanácson keresztüli testületi vezetést a napi, operatív kérdésekben az elnöki vezetéssel.

A jegybanktanács a Javaslat szerint az MNB legfőbb monetáris politikai irányító szerve. Tagjai: az MNB elnöke mint a jegybanktanács elnöke, az MNB alelnökei és a jegybanktanács további - az MNB alelnökei számával megegyező számú - tag, akiket a miniszterelnök javaslatára a köztársasági elnök - az alelnökökkel megegyezően - három évre nevez ki.

A Kormánnyal való együttműködést szervezeti oldalról elősegíti a Javaslatnak az a szabálya, hogy a jegybanktanács ülésére tanácskozási joggal meg kell hívni a Kormány képviselőjét.

A jegybanktanács határoz az MNB éves monetáris politikai irányelveiről és a jegybanki politika eszközeinek évközi módosításáról.

A jegybanktanács határozatképes, ha legalább öt tagja jelen van. A jegybanktanács határozatait a jelenlévők egyszerű szótöbbségével hozza, szavazategyenlőség esetén az elnöklő szavazata dönt.

A jegybanktanács az MNB-re kötelező határozatot hoz, a határozat végrehajtásáért az elnök felelős.

A jegybanktanács szükséghez képest, de negyedévenként legalább egy alkalommal ülésezik.

A jegybanktanácsnak a Javaslatban rögzített döntési hatásköre mellett az MNB alapszabály-tervezete még azt is tartalmazza, hogy a jegybanktanács megtárgyalja az MNB elnökének az Országgyűlés ülésén az MNB tevékenységéről adandó beszámolója tervezetét, valamint az MNB elnökének tájékoztatóját a gazdaság helyzetének jegybanki értékeléséről. Ez utóbbi kérdésekben a jegybanktanács kötelező határozatot nem hoz.

Az MNB elnöke

Az 58. §-hoz

A Javaslat szerint az MNB elnöki vezetés alatt áll. Ennek megfelelően a Javaslat kimondja, hogy az MNB-re háruló feladatok ellátásáért és az MNB működésének irányításáért az elnök felelős.

Az Alkotmány értelmében [32/D. § (2) bek.] az MNB elnökét hat évre a köztársasági elnök nevezi ki. A Javaslat lehetővé teszi, hogy az MNB elnöke megbízatása lejárta után újra kinevezhető legyen.

Az Alkotmány szerint [30/A. § (1) bek. i) pont] a köztársasági elnök az MNB elnökét a külön törvényben meghatározott szerv javaslatára nevezi ki. A kialakult magyar alkotmányos rendben a hasonló magas állami tisztségek esetében a személyi javaslatot a miniszterelnök teszi meg. Ezt a jogilag is rögzített szokást az MNB elnöke esetében is célszerű követni.

Ugyancsak a hasonló magas állami tisztségviselőkre vonatkozó szabályozást követi a Javaslat akkor, amikor az MNB elnöke tekintetében is előírja az országgyűlési bizottsági meghallgatást és az eskütételt.

Ugyanakkor annak szabályozásánál, milyen jogcímen és mely esetekben szűnhet meg az MNB elnökének megbízatása, a javaslat az alkotmánybíróra (1989. évi XXXIII. törvény) vonatkozó rendelkezéseket veszi alapul. A jegybank ugyanis végső soron az Országgyűléshez kapcsolódik, így indokolt, hogy az MNB elnökének mint a végső soron az Országgyűléshez kapcsolódó intézmény vezetőjének a megbízatása az ilyen megközelítésben hasonlítható magas állami tisztséget betöltő személyek megbízatásához hasonló jogcímen és esetekben szűnjön meg.

Ennek figyelembevételével az MNB elnökének a megbízatása megszűnik:

a) a megbízatás időtartam leteltével,

b) lemondással,

c) felmentéssel és

d) halállal

A lemondást írásban kell közölni a köztársasági elnökkel.

Felmentéssel

a) szüntethető meg a megbízatás, ha az MNB elnöke neki fel nem róható okból nem képes eleget tenni megbízatásából eredő feladatainak,

b) szünteti meg a megbízatást a köztársasági elnök, ha az MNB elnöke neki felróható okból nem tesz eleget megbízatásából eredő feladatainak, illetve jogerős ítéletben megállapított bűntettet követ el, vagy más módon tisztségére méltatlanná vált.

A külföldi államok jegybanktörvényei vagy nem is tesznek említést olyan esetről, amelyben a jegybanki vezetők megbízatása a megbízatási időtartam letelte előtt megszűnne, vagy ugyancsak törvényileg meghatározzák azokat a fokozott feltételeket, amelyek megléte esetén a jegybanki vezetők felmenthetők.

Az Alkotmány - a hatályos jogi szabályozással ellentétben [MNBtvr 4. § (2) bek.] - nem tesz különbséget az MNB elnökének helyettesei között olyképpen, hogy lenne alap arra, hogy a Javaslat az MNB alelnökei közül valamelyiket kiemelve első alelnökként nevesítsen. Ezért a Javaslat azt tartalmazza, hogy az MNB elnökét az általa kijelölt alelnök helyettesíti.

Az MNB alelnökei

Az 59. §-hoz

Az Alkotmány szerint [30/A. § (1) bek. i) pont] az MNB alelnökeit a köztársasági elnök nevezi ki. Az Alkotmány az MNB alelnökei tekintetében - az MNB elnökével ellentétben - nem határozza meg a megbízatási időtartamot. A Javaslat azt tartalmazza, hogy az MNB alelnökeinek megbízatási időtartama három év; megbízatásuk lejártával újra kinevezhetők. Ugyanakkor a Javaslat elsősorban annak érdekében, hogy biztosított legyen a jegybank vezetésében a folyamatosság, a törvény hatálybalépése után kinevezendő első elnök megbízatásának hat év után esedékes megszűnésekor is, kimondja, hogy a törvény hatálybalépését követő első alkalommal a köztársasági elnök az MNB alelnökeit négy évre nevezi ki (79. §).

A Javaslat szerint az MNB-nek legfeljebb öt alelnöke lehet.

Az Alkotmány szerint a köztársasági elnök az MNB alelnökeit a külön törvényben meghatározott szerv javaslatára nevezi ki. A Javaslat e tekintetben azt tartalmazza, hogy az MNB alelnökeire a személyi javaslatot a miniszterelnök teszi.

A Javaslat az MNB alelnökeire is kiterjeszti az MNB elnökére irányadó azokat a rendelkezéseket, amelyek az országgyűlési bizottsági meghallgatásra, az eskütételre, a megbízatás megszűnésének jogcímeire és eseteire vonatkoznak.

Ha az alelnök megbízatása bármely okból annak az időtartamnak az eltelte előtt megszűnik, amelyre kinevezése szólt, a köztársasági elnök a helyébe lépő alelnököt arra az időtartamra nevezi ki, amelyet az előző alelnök nem töltött ki.

A Javaslat szerint az MNB alelnökei felett a munkáltatói jogokat az MNB elnöke gyakorolja. Ez a rendelkezés nem vonatkozhat a kinevezésre és a megbízatás megszűnésének azokra az eseteire, amelyekben a köztársasági elnöknek van hatásköre.

A 60. §-hoz

A Javaslat a jegybanktanács tagjaira is kiterjeszti az MNB elnökére és alelnökeire irányadó azokat a rendelkezéseket, amelyek az országgyűlési bizottsági meghallgatásra, az eskütételre, a megbízatás megszűnésének jogcímeire és eseteire vonatkoznak.

A Javaslat ugyancsak érvényesíti a jegybanktanács tagjai tekintetében az alelnököknél irányadó azt a szabályt, ha a jegybanktanács tagjának megbízatása bármely okból annak az időtartamnak az eltelte előtt megszűnik, amelyre kinevezése szólt, a köztársasági elnök a helyébe lépő jegybanktanács tagot arra az időtartamra nevezi ki, amelyet az előző tag nem töltött ki.

Igazgatóság

A 61. §-hoz

A hatályos jogi szabályozás szerint az MNB igazgatósága - a „szokásos” részvénytársasági formánál megszokottól eltérően - nem ügyvezető, hanem tanácsadó-véleményező szerv.

A Javaslat nem változtat az igazgatóság ilyen jellegén, s - a hatályos MNBtvr-nek megfelelően [4. § (2) bek.] - azt tartalmazza, hogy az igazgatóság támogatja az MNB elnökét a reá háruló feladatok ellátásában.

Az igazgatóság ilyen jogállása összhangban áll azzal, hogy az MNB speciális jegybanki feladatából és felelősségéből következően a Javaslat összekapcsolja a monetáris stratégiai kérdésekben a jegybanktanácson keresztüli testületi vezetést a napi, operatív kérdésekben az elnöki vezetéssel.

Az igazgatóság tagjai: az MNB elnöke, az alelnökök és a közgyűlés által az MNB elnökének javaslatára választott igazgatósági tagok.

Az elnököt és az alelnököket az Alkotmány szerint a köztársasági elnök nevezi ki. Indokolt, hogy az igazgatósági tagok személye tekintetében az MNB elnökének javaslattételi joga legyen, különös tekintettel arra is, hogy az igazgatósági tagok az MNB-vel munkaviszonyban állnak.

Az MNB alapszabály-tervezete pontosan meghatározza, mely kérdéseket kell az igazgatóságnak megtárgyalnia, azaz, mely kérdésekben kell az elnöknek az igazgatóság véleményét meghallgatnia. Ezek az MNB működésének legfontosabb elvi-stratégiai kérdései.

Tekintettel arra, hogy a különböző jogszabályok a részvénytársaságra mint jogi személyre háruló feladatok, jogok, kötelezettségek és felelősség megállapításakor számos esetben az ügyvezető szervet, az igazgatóságot nevesítik, a Javaslat azt a szabályt tartalmazza, hogy a jogszabályban meghatározott eseteken az igazgatóság nevében az elnök jár el.

Felügyelő bizottság

A 62. §-hoz

A társasági törvény szerint [36. § (1) bek.] a részvénytársaság ellenőrző szerve a felügyelő bizottság.

Az MNB jelenlegi szervezetében nincs felügyelő bizottság. A Javaslat szerint az MNB-ben is létre kell hozni a részvénytársasági formánál szokásos felügyelő bizottságot.

Ennek megfelelően mondja ki a Javaslat, hogy az MNB ellenőrző szerve a felügyelő bizottság.

A Javaslat - az MNB speciális jegybanki feladatára és felelősségére és az államszervezetben elfoglalt különleges helyzetére tekintettel - a felügyelő bizottság elsődleges feladatát akként fogalmazza meg, hogy ellenőrzi, hogy az MNB a törvényben meghatározott rendeltetésének megfelelően működik-e.

Ugyancsak az említett szempontok indokolják, hogy a felügyelő bizottság tagjait - a társasági törvénytől eltérően - ne a közgyűlés válassza, hanem a felügyelő bizottság összetételét a törvény határozza meg.

A társasági törvény szerint [291. § (1) bek.] a részvénytársaság felügyelő bizottság legalább három tagból áll. A Javaslat az MNB felügyelő bizottságának tagságát hat főben állapítja meg.

Mindezek szerint a felügyelő bizottság tagjai: az Országgyűlés két illetékes bizottsága (Költségvetési, adó- és pénzügyi bizottság, Gazdasági bizottság) által választott (kiküldött) két-két tag, a pénzügyminiszter képviselője és a pénzügyminiszter által felkért szakértő.

Azt, hogy az MNB felügyelő bizottságában a Javaslat szerint az Országgyűlés két-két illetékes bizottsága képviselteti magát, az indokolja, hogy az MNB államszervezetben végső soron az Országgyűléshez kapcsolódik.

Az MNB speciális feladataiból és jogi státusából következik az, hogy a Javaslat az MNB esetében nem érvényesíti a dolgozói részvétel elvét (társasági törvény 292. §-a).

A felügyelő bizottság a feladataira és jogaira az egyebekben a társasági törvény rendelkezései az irányadóak.

Az MNB alkalmazottai

A 63. §-hoz

Az MNB alkalmazottai - mint általában a pénzintézeti dolgozók - kötelesek a szolgálatuk ellátása során tudomásukra jutott banktitkot megőrizni. A banktitok fogalmára a pénzintézetekről és a pénzintézeti tevékenységről szóló törvényjavaslat rendelkezései az irányadóak.

Az MNB alkalmazottai az állam- és szolgálati titkot az ezekre vonatkozó jogi szabályozás szerint kötelesek megtartani (1987. évi 5. tvr).

Indokolt, hogy a törvény mondja ki, hogy a titoktartási kötelezettség alól az MNB alkalmazottai részére a felmentést az MNB elnöke adja meg.

E § rendelkezései megegyeznek a hatályos joggal [MNBtvr 5. § (1)-(2) bek.].

A 64. §-hoz

A hatályos jognak megfelelően [MNBtvr 5. § (3) bek.] mondja ki a Javaslat, hogy az MNB alkalmazottait jegybanki feladatuk ellátása kapcsán a büntető jogszabályok alkalmazása szempontjából hivatalos személynek kell tekinteni.

A 65. §-hoz

Az MNB alkalmazottainak a hatályos jogi szabályozás szerint is [többször módosított 1/1980. (PK 11.) MNB államtitkári utasítás] adományozható MNB főtanácsosi és MNB tanácsosi cím.

Tekintettel arra, hogy a köztisztviselők jogállásáról szóló törvényjavaslat is rendelkezik a címadományozásról a köztisztviselők vonatkozásában, az MNB alkalmazottainak címadományozásával kapcsolatos alapvető szabályokat indokolt törvényi szinten megállapítani.

A címadományozás feltételeire, a címmel járó pótlékra és más kedvezményekre, valamint a cím viselésére és megvonására vonatkozó szabályokat az MNB elnöke állapítja meg.

V. Fejezet

VEGYES RENDELKEZÉSEK

Jogosultságok

A 66. §-hoz

Az MNB-nek jegybanki (monetáris, devizagazdálkodási, pénzforgalmi) feladatai ellátásához kötelező magatartási szabályt előíró szabályozó eszközre van szüksége. Ez a szabályozó eszköz a Javaslat által bevezetendő jegybanki rendelkezés. (Az országos hatáskörű szervet vezető államtitkár tisztségének megszűnte előtt az MNB elnöke államtitkári rendelkezést adhatott ki.)

A jegybanki rendelkezés főszabályként a pénzintézetekre és a pénzintézeti tevékenységet is végző egyéb jogi személyekre, de kivételként a pénzforgalom tekintetében természetes személyekre is ki kell, hogy terjedjen, mivel az Alkotmány kifejezetten az MNB-re bízta a pénzforgalom szabályozását [32/D. § (1) bek.], amelyben természetes személyek is érintettek.

A Javaslat szűken és pontosan meghatározza azokat a tárgyakat, amelyeket - az említett korlátozott személyi körre - a jegybanki rendelkezés szabályozhat.

Ezek:

a) a kötelező jegybanki tartalék és likviditási tartalék mértéke, kiszámítása, illetve képzésének és elhelyezésének módja,

b) a kötelezően alkalmazandó egyes kamatlábak mértéke,

c) a szolgáltatandó információk köre, a szolgáltatás módja és határideje,

d) a nyilvánosságra hozni rendelt adatok és nyilvánosságra hozataluk módja,

e) a külföldi pénznemben végzett pénzintézeti tevékenység,

f) a pénzforgalom.

A fenti szabályozási tárgyak közül tehát a pénzintézetekre és a pénzintézeti tevékenységet is végző egyéb jogi személyekre az a)-e) pont esetében adható ki jegybanki rendelkezés, míg az f) pontban említett esetben a jegybanki rendelkezés más jogi személyekre, jogi személyiség nélküli gazdasági társaságokra és természetes személyekre is kiterjed.

A jegybanki rendelkezés bevezetése szükségessé teszi a jogalkotásról szóló 1987. évi XI. törvény kiegészítését, amelyről külön törvényjavaslat készült.

A Javaslat a jegybanki rendelkezés azon sajátosságára tekintettel, hogy meghatározott esetben természetes személyekre is tartalmazhat kötelező magatartási szabályt, előírja, hogy a pénzforgalom tekintetében kiadott jegybanki rendelkezést az igazságügyminiszterrel egyetértésben kell kiadni.

A 67. §-hoz

A Javaslat kimondja, hogy az MNB jogosult a pénzintézeti tevékenység körébe tartozó bármely műveletet végezni.

Ugyanakkor azonban a Javaslat a hatályos joghoz képest (MNBtvr 1/B. §) szűkíti az MNB ilyen jogosultságát, mert kimondja, hogy az MNB forintban nem vezetheti gazdálkodó szervezetek és természetes személyek - ide nem értve az MNB alkalmazottait - bankszámláját, ezeknek hitelt nem nyújthat, illetőleg ezektől betétet nem fogadhat el.

E rendelkezésnek az a célja, hogy az MNB forintműveletek tekintetében ne támasszon versenyt más pénzintézeteknek.

Változatlanul jogosult az MNB bármilyen devizaművelet végzésére.

A 68. §-hoz

A Javaslat a hatályos joggal megegyezően [MNBtvr 6. § (1)-(2) bek.] biztosítja az MNB számára a jegybanki feladatainak ellátásával összefüggésben keletkező követelései tekintetében a törvényes zálogjogot és a kielégítési elsőbbségi jogot.

A 69. §-hoz

A Javaslat átveszi a hatályos jogból [MNBtvr 6. § (3) bek.] azt a rendelkezést, hogy az MNB ellen bírósági eljárás belföldön csak székhelyén indítható. A dolgozói érdekvédelemre tekintettel ez a rendelkezés nem vonatkozik a munkaviszonyból származó perekre.

A Javaslat nem tartalmazza viszont a hatályos joghoz képest az MNB-nek azt a jogosultságát, hogy más személyek ellen székhelyén indíthasson eljárást akkor is, ha egyébként budapesti bíróság nem lenne illetékes.

A 70. §-hoz

A Javaslat a hatályos joggal megegyezően [MNBtvr 7. § (1) bek.] tartalmazza, hogy az MNB könyveinek és e könyvekből cégszerűen aláírt kivonatoknak közokirati bizonyító erejük van.

A 71. §-hoz

A Javaslat a hatályos joggal megegyezően [MNBtvr 7. § (2) bek.] biztosítja az MNB számára a teljes személyes illetékmentességet.

Üzletszabályzat

A 72. §-hoz

A Javaslat a hatályos joggal megegyezően [MNBtvr 8. § (2) bek.] mondja ki, hogy az MNB tevékenységi körében a szerződések általános jellegű feltételeit üzletszabályzatban állapítja meg; az üzletszabályzattól az egyes szerződésekben el lehet térni.

MNB jövedelemszabályozása

A 73. §-hoz

A hatályos jogban az MNB jövedelemszabályozását a 39/1990. (XII. 29.) PM rendelet tartalmazza. E szerint az MNB az éves mérleg szerinti eredményének - a PM rendelet és a közgyűlés által meghatározott célokra történő visszatartása után - fennmaradó részét köteles befizetni a központi költségvetésnek.

A Javaslat ezt a szabályt úgy veszi át, hogy a meghatározott célokra történő visszatartást a közgyűlés hatáskörébe utalja.

Az MNB a központi költségvetéssel szembeni kötelezettségének önadóztatás formájában tesz eleget.

Az MNB jövedelemszabályozásának fontos eleme, hogy az MNB a nyereségképződéssel arányosan nyereségelőleg-befizetést teljesít.

VI. Fejezet

ZÁRÓ RENDELKEZÉSEK

A 74. §-hoz

Az MNB-nek a Javaslat szerinti jogi státus váltásával függ össze a Javaslatnak az a rendelkezése, hogy az MNB tekintetében feladatot a pénzforgalommal kapcsolatos feladatkörében törvény vagy kormányrendelet, a devizagazdálkodással kapcsolatos feladatkörével pedig törvény, kormányrendelet és miniszteri rendelet állapíthat meg; az ilyen kormányrendeletet az MNB véleményét kikérve az ilyen miniszteri rendeletet pedig az MNB-vel egyetértésben kell kiadni.

Garanciális szabály, hogy az így megállapított feladatnak összhangban kell állnia az MNB-nek a törvényben meghatározott jegybanki feladatával és felelősségével.

A 75. §-hoz

A központi költségvetés jelenlegi helyzetére tekintettel mondja ki a Javaslat, hogy a központi költségvetésnek nyújtható hitelek mértékére vonatkozó, a 19. § (3) bekezdése szerinti korlátozó rendelkezés nem érinti az MNB-nek a központi költségvetéssel szemben a törvény hatálybalépésekor fennálló hiteleinek állományát.

A 76. §-hoz

A központi költségvetés rövidtávú helyzetére tekintettel a Javaslat azt az átmeneti szabályt tartalmazza, hogy az MNB által a központi költségvetésnek nyújtott hiteleknek a 19. § (3) bekezdésében említett mértékét első alkalommal csak az 1995. évi költségvetés elkészítésekor kell figyelembe venni.

Az MNB által a központi költségvetésnek nyújtott hitelek mértéke 1992-ben a Javaslat által nem korlátozott (ez természetesen nem akadálya annak, hogy az 1992. évi költségvetési törvény ezt a mértéket ne határozza meg), 1993-ban a 19. § (3) bekezdése szerint meghatározott mérték 5%, 1994-ben pedig 4% (figyelemmel viszont arra, hogy a 19. § (3) bekezdésében említett 3%-os mérték a központi költségvetésnek nyújtott hitelek felső határát állapítja meg, természetesen nincs akadálya annak, hogy az éves költségvetési törvények az egyes naptári évekre irányadó mértékeket a hitelfelvevő központi költségvetés oldaláról - a központi költségvetés adott évi tényleges hitelszükségletére tekintettel - a Javaslatban meghatározott felső limit alatt állapítsák meg).

A 77. §-hoz

A központi költségvetés rövidtávú teherbíró képességére tekintettel a Javaslat akként rendelkezik, hogy a központi költségvetésnek a törvény hatálybalépésekor fennálló hosszú lejáratú hitelei állományai után a mindenkori jegybanki alapkamat 40%-át kell megfizetni.

Az 1991. évben fizetendő kamat mértékét a Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi CIV. törvény (29. §) 9%-ban állapította meg.

A 78. §-hoz

A Javaslat elsősorban annak érdekében, hogy biztosított legyen a jegybank vezetésében a folyamatosság a törvény hatálybalépése után kinevezendő első elnök megbízatásának hat év után esedékes megszűnésekor is, kimondja, hogy a törvény hatálybalépését követő első alkalommal a köztársasági elnök az MNB alelnökeit négy évre nevezi ki.

-----STARTING---POINT---VEGE---

A 79. §-hoz

Mivel az MNB jegybanki státusával nem egyeztethető össze az, hogy más belföldi gazdasági társaságban részesedéssel rendelkezzék, a Javaslat előirányozza, hogy az MNB a törvény hatálybalépése után belföldi gazdasági társaságban részesedést nem szerezhet, illetőleg a törvény hatálybalépése előtt már megszerzett ilyen részesedéseit elidegeníteni, illetőleg megszüntetni köteles.

Tekintettel azonban arra, hogy a szóbanforgó részesedések elidegenítése, illetőleg megszüntetése - különös figyelemmel arra is, hogy a szóbanforgó részesedések külföldi részvétellel működő pénzintézetekben állnak fenn - számos gazdasági, pénzügyi és jogi feltételtől függnek, a Javaslat - határidőt nem tűzve - e feltételek meglététől teszi függővé a részesedések elidegenítését, illetőleg megszüntetését.

A Javaslat szerint az MNB-nek nem kell elidegeníteni az Elszámolásforgalmi Központ Rt-ben meglévő részesedését, mivel az ebben való részvétele összefüggésben van azzal a jegybanki feladatával, hogy kialakítja az országos fizetési és elszámolási rendszert [33. § (1) bek.].

A 80. §-hoz

Tekintettel arra, hogy az MNB számos vonatkozásban nem „szokásos” részvénytársaság, indokolt, hogy a Javaslat kimondja, hogy a társasági törvény rendelkezéseit az MNB tekintetében a Javaslatban meghatározott eltérésekkel kell alkalmazni.

Ez szükségessé teszi a társasági törvény módosítását is (82. §).

A 81. §-hoz

A Javaslat a törvény hatálybalépésnek időpontját a kihirdetés napjával határozza meg.

Külön törvényjavaslat intézkedik arról, hogy egyidejűleg hatályba lépjen az Alkotmánynak az MNB-ről szóló 32/D. §-a.

A 82. §-hoz

Tekintettel arra, hogy az MNB számos vonatkozásban nem „szokásos” részvénytársaság, indokolt, hogy a Javaslat (80. §) kimondja, hogy a társasági törvény rendelkezéseit az MNB tekintetében a Javaslatban meghatározott eltérésekkel kell alkalmazni.

A törvények összhangjának megteremtése szükségessé teszi emiatt a társasági törvény módosítását.

A 83. §-hoz

E § intézkedik a törvénnyel meghaladott jogszabályok hatályon kívül helyezéséről.