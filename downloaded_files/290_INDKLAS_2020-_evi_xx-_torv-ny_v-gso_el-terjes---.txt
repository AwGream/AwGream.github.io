2020. évi XX. törvény végső előterjesztői indokolása

a származási hely feltüntetése érdekében a polgárok személyi adatainak és lakcímének nyilvántartásáról szóló 1992. évi LXVI. törvény és az anyakönyvi eljárásról szóló 2010. évi I. törvény módosításáról

-----STARTING---POINT---ALTALANOS--- 

A Magyar Kormány elhivatott a magyar települések fejlődése, különösen a kistelepülések fejlesztése iránt, ennek okán számos támogatási rendszer került kidolgozásra, és megvalósításra. A kistelepülések fejlesztése érdekében a Kormány meghirdette a Magyar Falu Programot, amely hazánk egyik legfontosabb intézkedéscsomagjaként többek között társadalompolitikai, fejlesztéspolitikai, nemzetpolitikai és demográfiai célokat határoz meg. A Magyar Falu Program elsődleges célja a kistelepülések népességmegtartó erejének, a vidéki, falusi élet előnyeinek erősítése, kihangsúlyozása, elősegítve a gyermekvállalási hajlandóság növekedését is. A Magyar Falu Program az élet számos területén tesz erőfeszítéseket annak érdekében, hogy megfelelő életszínvonalon élhessenek a kistelepüléseken otthonteremtők, illetve az odavágyók lemondások nélkül teremthessék meg otthonaikat a választott kistelepülésen, hogy a vidéki élet ne életminőség közötti választás legyen, hanem életstílus közötti választás. A célok elérése érdekében szükséges fejlesztések és támogatási rendszerek mellett indokolt a helyhez kötődés, közösségtudat, összetartozás érzés megtartása, elősegítése.

Magyarországi vidéki településeken számos esetben a gyermekek nem a szülők lakóhelyéül szolgáló településen születnek, hanem a közeli nagyobb településeken, városokban, megyei jogú városban.

A hatályos szabályok szerint a személy igazolására alkalmas okiratban a születési hely jelenik meg, amely a születés tényleges helye szerinti település. Ilyen esetekben elválik a születési hely a származási helytől, szülőhelytől, szülőfalutól, szülővárostól, amely nehezíti a helyhez kötődés kialakulását, megőrzését. A Magyar Falu Program keretében szervezett társadalmi egyeztetés során különösen a falvakban élők fogalmazták meg igényüket arra, hogy a származás helye a személyes iratokban is megjelenjen.

1991 óta az anyakönyv a születési hely mellett a származási helyet is feltünteti, ugyanakkor a származási hely nem minősül természetes személyazonosító adatnak. Szükséges biztosítani annak a lehetőségét, hogy a származásra való utalás ne csak az 1991 után születettek esetében, és ne csak az anyakönyvben, hanem a mindennapokban használt okiratokban is megjelenhessen.

Mindezek alapján a javaslat célja, hogy az anyakönyv mellett a személyazonosító igazolványban is feltüntetésre kerülhessen a származási helyre vonatkozó adat. A cél elérése érdekében szükséges a polgárok személyi adatainak és lakcímének nyilvántartásáról szóló 1992. évi LXVI. törvény, valamint az anyakönyvi eljárásról szóló 2010. évi I. törvény módosítása.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

A polgárok személyi adatainak és lakcímének nyilvántartásáról szóló 1992. évi LXVI. törvény módosítását tartalmazza.

A hatályos szabályok szerint a személyazonosság igazolására alkalmas hatósági igazolvány (személyazonosító igazolvány) nem tartalmazza a polgár származási helyét, amely sok esetben nem egyezik meg a születési helyével.

Az anyakönyvnek 1991 óta adattartalma a származási hely adat, ugyanakkor ezen adat nem minősül természetes személyazonosító adatnak. A módosítás következtében a származási hely adat nem csak az anyakönyvben, hanem a polgár személyazonosító igazolványában is feltüntetésre kerül, amennyiben azt a magyar állampolgár kérelmezi.

Az eljárás egyszerűsítése érdekében, ha az anyakönyv nem tartalmazza a származási helyet, a személyazonosító igazolványban történő feltüntetése iránti kérelmet - a személyigazolványban történő feltüntetés mellett - a nyilvántartó szerv továbbítja az illetékes anyakönyvvezető részére a származási helynek az anyakönyvi nyilvántartásba történő utólagos bejegyzése érdekében.

A 2-3. §-hoz

Az anyakönyvi eljárásról szóló 2010. évi I. törvény értelmében származási hely az anya nyilatkozata alapján az anya lakóhelye vagy tartózkodási helye, ismeretlen anya esetén a gyámhatóság által megállapított hely, hazai anyakönyvezés esetén - kérelemre - az anya lakóhelye, illetve ha az nem ismert, a gyermek születési helye. A származási helyet 1991 óta tartja nyilván az anyakönyv.

A módosítás lehetőséget teremt arra, hogy az 1991. július 23. napja előtt született állampolgárok kérelmére az anyakönyvi nyilvántartásba bejegyzésre kerüljön a származási hely.

A jogszabály lehetőséget termet arra, hogy a személyazonosság igazolására alkalmas hatósági igazolvánnyal összefüggő eljárásban hatáskörrel rendelkező hatóság automatikusan, közvetlen hozzáféréssel vehesse át a származási hely adatot az elektronikus anyakönyvből.

A származási hely utólagos bejegyzése során a polgár kérelmében meghatározott származási hely tekintetében a származási hely fogalma alapján meghatározott anyai nyilatkozatot pótolja a polgár nyilatkozata.

-----STARTING---POINT---VEGE---

A 4. §-hoz

Hatályba léptető rendelkezést tartalmaz.