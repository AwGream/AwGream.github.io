2005. évi CLIV. törvény indokolása

a Munka Törvénykönyvéről szóló 1992. évi XXII. törvény, valamint egyéb munkaügyi tárgyú törvények módosításáról

-----STARTING---POINT---ALTALANOS--- 

A törvény a jogalkalmazási gyakorlat tapasztalataiból leszűrt tanulságok alapján megfogalmazott, a Munka Törvénykönyvét (a továbbiakban: Mt.) érintő módosításokat tartalmaz. A törvény előkészítésére az Országos Érdekegyeztető Tanácsban született megállapodás alapján került sor. Az Előterjesztő a jogalkotási folyamat során végig törekedett a konszenzus elérésére, azonban több, a törvényben szereplő jogintézményt illetően csak az egyik szociális partner - általában a munkavállalói oldal - támogatását sikerült megszerezni.

-----STARTING---POINT---RESZLETES---

Az 1. §-hoz

A törvény összhangot kíván teremteni az Mt. és a Nemzetközi magánjogról szóló 1979. évi 13. törvényerejű rendelet (a továbbiakban: Nmjtvr.) hatályról szóló rendelkezései között. A részletes szabályok a Nmjtvr.-ben találhatók.

A 2. §-hoz

A munkáltatói küldemények kézbesítésével kapcsolatosan vélelmet indokolt felállítani a kézbesítés megtörténtére vonatkozóan. A postai kézbesítésről szóló külön jogszabály szerint a postai szolgáltató a kézbesítési kísérlet és az értesítés elhelyezésének napját követő legalább tíz munkanapig köteles azok átvételét lehetővé tenni, indokolt ehhez a határidőhöz kötni a vélelem időpontját. A kézbesítési vélelem bíróság előtt megtámadható.

A 3. §-hoz

A törvény - összefüggésben a minimálbér megállapításának új rendszerével - utal arra, hogy az Országos Érdekegyeztető Tanács egyetértése az Mt.-ben meghatározottnál magasabb mértékű kötelező legkisebb munkabér megállapítására terjed ki.

A 4. §-hoz

Indokolt, hogy az Mt. rendelkezzen a munkáltatónak a munkaköri feladatokról, illetőleg a munkáltatónál működő szakszervezet, üzemi tanács létéről való tájékoztatásával kapcsolatos kötelezettségéről.

A munkáltatói tájékoztatási kötelezettség kibővítése garanciális szereppel bír a munkavállalói jogok érvényesítése terén.

Ezen túlmenően a törvény azt is előírja, hogy a munkáltató a munkavállalót tájékozatni köteles a munkaköri feladatokról, a munkakör betöltéséhez szükséges iskolai végzettségről. Ez összefügg a minimálbér megállapításának új szabályaival, a közép- illetve felsőfokú végzettséget igénylő munkakörökben érvényesülő bérminimum megállapítása érdekében.

Az 5. §-hoz

A munkáltató személyében bekövetkező általános jogutódlás esetén nem csupán a fennálló munkaviszonyból származó jogok és kötelezettségek szállnak át a jogutódra, hanem pl. a megszűnt munkaviszonyból származó, még el nem évült követelések is. Mindez szükségessé teszi az Mt. 85/A. §-a (2) bekezdésének a hatályosnál részletezőbb megfogalmazását.

A 6. §-hoz

Kapcsolódva az egyes családtámogatási ellátások alatti teljes munkaidőben történő munkavégzés lehetővé tételére irányuló kormányzati szándékhoz, a munkajogi szabályok vonatkozásában biztosítani kell, hogy a munkavállaló ezen időszak alatt felmondási tilalom alatt álljon. Mivel ekkor csak családtámogatásban részesül, de a gyermek gondozása, ápolása céljából kapott fizetés nélküli szabadságot nem veszi igénybe, az ellátásban részesüléshez kell kötni a felmondási védelem fennállását.

A 7. §-hoz

A munkaviszony megszűnésével összefüggő igazolások kiadásának határideje differenciáltan állapítandó meg, mivel amennyiben az utolsó munkában töltött nap egybeesik a jognyilatkozat megtételével, az ehhez szükséges adminisztráció lebonyolítására a munkáltató azonnal nem képes. Ezért a törvény három munkanap haladékot biztosít a munkáltató részére ilyen esetekben.

A 8. §-hoz

A törvény célja a jelenlegi, átalány-kártérítést előíró, differenciálatlan, a munkavállalót aránytalanul sújtó szabály helyett a jogsértés súlyával arányos felelősség megfogalmazása.

A 9-10. §-hoz

Az európai uniós szabályozás általában megengedi a négyhavi munkaidőkeret alkalmazását. Az uniós szabályozás adta kereteken belül a rugalmas foglalkoztatás biztosítása érdekében - kizárólag idénymunka esetén - a munkáltató egyoldalú döntése alapján lehetővé válik négy havi, illetve tizenhat heti munkaidőkeret előírása.

Ezzel összefüggésben - a négyhavi munkaidőkerettel arányos szabályozás biztosítása érdekében - a pihenőnapok összevont kiadásának lehetőségét is indokolt egy helyett kéthónapos időszakra lehetővé tenni, ám csak abban az esetben, ha ebben mindkét fél egyetért.

A 11. §-hoz

Indokolt részmunkaidős foglalkoztatás esetén a hetenként öt munkanapnál kevesebb napon foglalkoztatott munkavállaló számára lehetővé kell tenni a vasárnapi rendszeres munkavégzést is.

A 12. §-hoz és a 18. §-hoz

Figyelemmel a munkaügyi ellenőrzés tapasztalataira, indokolt a munkaidő-nyilvántartás szabályait kiegészíteni a nyilvántartás tartalmára vonatkozó rendelkezéssel, ezen túlmenően meg kell teremteni annak lehetőségét, hogy a munkaidő-nyilvántartás és a munkabér kifizetéséről szóló elszámolás összekapcsolható legyen.

A 13-14. §-hoz

A Munka Törvénykönyve előírásai szerint teljesítménybéres bérformában a teljesítménykövetelmények százszázalékos teljesítése esetén kötelező a minimálbér kifizetése, azonban számos esetben tapasztalható, hogy a munkavállalónak kifizetett bér nem éri el a minimálbér összegét. A munkanormák megállapításának a szabályait a Munka Törvénykönyve 2003. évi módosítása a munkavállalók védelmében szigorította, azonban a normák megállapításának helyessége - lényegében az átlagos körülmények közötti teljesíthetősége - kontrollálására a munkaügyi ellenőrzés eszközei nem alkalmasak. Indokolt ezért jogszabályi mechanizmusokkal kiküszöbölni az irreális teljesítménytényezők hatásait. A törvény abból indul ki, hogy a helyesen megállapított normát a munkavállalók átlagosan 100%-ra teljesítik. Ezért ha a normát a munkavállalók átlagosan 100% alatt teljesítik, akkor minden egyes munkavállaló teljesítményét arányosan (egyenlő mértékben) korrigálni kell úgy, hogy az átlag éppen 100% legyen. A munkabért a korrigált teljesítmény alapján kapják.

A 15. §-hoz

Az Országos Érdekegyeztető Tanácsban kötött megállapodás alapján a garantált bérminimum kötelező jelleggel történő bevezetésére 2006. július 1-jétől kerül sor. A kötelező legkisebb munkabér és a garantált bérminimum mértékéről az OÉT 2006-2008. évekre megállapodást kötött, amely alapján a Kormány az OÉT egyetértésével adja ki az ezek összegére vonatkozó szabályokat.

Így az összegek megállapítására vonatkozó mechanizmusok törvénybe iktatása szükségtelen. Ezen túlmentően indokolt a bérminimum ágazati sajátosságokra tekintettel történő eltérő meghatározására felhatalmazást adni. A munkáltatói érdekképviselet által kötött kollektív szerződés garancia arra, hogy a bérminimumokat csak a munkahelyi szintnél magasabb szintű kollektív szerződés határozhassa meg.

A 16. §-hoz

A törvény általános jelleggel meghatározza az egy órára járó személyi alapbér kiszámítási módját. A 174 óra a teljes napi munkaidő alapulvételével valamennyi hónapra egységesen megállapított fix szám, mely független a munkanapok egyes hónapokban eltérő számától. Az ily módon megállapított bérösszeg képezi azután további bérszámítások alapját, pl. a 145. §-ban szereplő előírás szerint az egy órára járó bérpótlékét, vagy a 149. §-ban a munkaszüneti napon teljesített munka ellenértékéét.

A 17. §-hoz

A törvény kiegészíti a havi átlagkereset kiszámítására vonatkozó szabályokat oly módon, hogy munkaidőkeret esetén is lehetővé teszi az arányos számítást.

A 19. §-hoz

A törvény a munkaerő-kölcsönzés során gyakori visszaélésnek kíván gátat szabni, miszerint a munkáltató másik céget hoz létre abból a célból, hogy saját munkavállalóit az foglalkoztassa a munkaerő-kölcsönzéshez kapcsolódó, a munkavállaló számára az általánosnál kedvezőtlenebb szabályok szerint, s e feltételekkel az eredeti munkáltató számára a dolgozókat visszakölcsönözze. Ezért a törvény megtiltja a munkaerő-kölcsönzést, ha a munkavállaló korábban - hat hónapon belül - a kölcsönvevőnél állt munkaviszonyban.

Indokolt továbbá a tiltott munkaerő-kölcsönzésre vonatkozó szabályozás pontosítása, mivel nem a (korábban) kölcsönzött munkavállaló foglalkoztatása, hanem a munkavállaló kölcsönzése tilos az ott felsorolt esetkörökben.

A 20. §-hoz

Ezen túlmenően garanciális előírás, hogy a kölcsönbeadó a vele szerződött munkavállaló után az Egységes Munkaügyi Nyilvántartást működtető szerv által kiadott, a bejelentésről szóló igazolást, vagy - amennyiben a munkába állásra az igazolás kézbesítése előtt kerül sor - a munkaszerződés egy példányát - a munkabér megismerésére alkalmatlan módon - köteles átadni a kölcsönvevő részére. Ez a kölcsönvevő érdeke is, hiszen ezen okmányok alapján igazolhatja, hogy legálisan foglalkoztató kölcsönbeadóval szerződött munkavállalók kölcsönbevételére. Ennek a jogkövetkezmény szempontjából van jelentősége, mivel így elkerülheti a kölcsönvevő, hogy a munkaviszonyban őt nyilvánítsa az ellenőrzés során jogviszony-minősítési jogával élve a munkaügyi felügyelő munkáltatónak.

A német, illetve osztrák jogban ismert garanciális megoldás átvételével ugyanis kimondja a törvény, hogy ha hiányzik a kölcsönbeadói minőség, vagy munkaszerződés kötésére nem kerül sor, illetőleg a megkötött munkaszerződés nem felel meg a kölcsönzésre kötendő munkaszerződés kritériumainak, akkor a munkaviszonyt - a munkaviszony létesítésének időpontjától - a kölcsönvevővel közvetlenül létrejöttnek kell tekinteni. Ez egyúttal megfelel annak a polgári jogi általános jogelvnek, melynek értelmében a színlelt szerződést a leplezett szerződés szerint kell megítélni.

A törvény megtiltja a munkaerő-kölcsönzést abban az esetben is, ha az egyik munkáltató tulajdonosa - részben vagy egészben - azonos a másik tulajdonosával, vagy a két munkáltató közül legalább az egyik valamely arányban tulajdonosa a másik munkáltatónak, vagy pedig a két munkáltató egy harmadik szervezethez kötődő tulajdonjogi viszonya alapján áll kapcsolatban egymással.

A 21. §-hoz

Az egyenlő munkáért egyenlő bér elvének a munkaerő-kölcsönzés során történő érvényesítésére vonatkozóan a törvény abból az elvi megfontolásból indul ki, hogy a munkaerő-kölcsönzés rugalmas foglalkoztatást lehetővé tevő eredeti céljának teljesítése ne vezessen a klasszikus munkaviszonyhoz kötődő juttatásoktól való teljes megfosztáshoz. Ezért  a törvény nem adminisztratív tilalommal kívánja a munkaerő-kölcsönzést ellehetetleníteni, hanem olyan szabályokat ír elő, amelyek a fokozatosságot szem előtt tartva, bizonyos idő elteltéhez, illetve a foglalkoztatás céljához kötődően teszik a kölcsönbeadó kötelezettségévé a kölcsönzött munkavállalók munkabérének, illetve a további juttatásainak a nem kölcsönzés alapján dolgozó munkavállalókat megillető mértékűvel azonos szintre emelését.

A 22. §-hoz

A munkaerő-kölcsönzés esetén is felmerülhet, hogy a felek munkaviszonnyal kapcsolatos előzetes elvárásai nem teljesülnek, így a próbaidő kikötését, a munkaviszony próbaidő alatti indokolás nélküli megszüntetésének lehetőségét ez esetben is indokolt lehetővé tenni.

A 23. §-hoz

A törvény a munkaviszonynak a munkaerő-kölcsönzésre nem alkalmazható általános szabályai felsorolásából kiveszi a próbaidő kikötésére vonatkozó szabályra utaló 81. §-t, valamint a kollektív szerződésben szabályozottak szerinti fegyelmi jogkörre vonatkozó 109. §-t és a tanulmányi szerződést szabályozó 110-114. §-okat.

A törvény a munkavállalók képviselőinek a munkaerő-kölcsönzéssel kapcsolatos tájékoztatáshoz való joga gyakorlásának gyakoriságát évesről félévesre változtatja, hasonlóan az atipikus munkaviszony egyéb eseteihez, így a határozott időre létesített, illetve a részmunkaidős munkaviszony esetéhez.

-----STARTING---POINT---VEGE---

A 24. §-hoz

A törvény 2006. január 1-jén lép hatályba, míg a garantált bérminimumra vonatkozó rendelkezéseket (15. §) 2006. július 1-jétől kell alkalmazni.

A munkaerő-kölcsönzésre vonatkozó új szabályokhoz átmeneti szabályokat kapcsol a törvény.

A hatályon kívül helyező rendelkezések a nemzetközi magánjogi szabályok módosításával függnek össze.

A 25. §-hoz

Az Mt. és a nemzetközi magánjogi kódex hatályról szóló rendelkezései közötti összhang megteremtése érdekében a törvény figyelemmel van arra, hogy az Nmjtvr. csak az egyéni munkaviszonyra vonatkozóan tartalmaz szabályozást, az Mt. viszont a kollektív munkajog kereteit is rendezi. A „nemzetközi magánjogi szabályok” kifejezés alkalmazása magában foglalja az összes olyan jogszabályt és nemzetközi szerződést, amely nemzetközi magánjogi szabályokat tartalmaz.

A törvény a részletes szabályokat az Nmjtvr.-ben helyezi el, emellett hatályon kívül helyezi az Mt. 1. §-ának (2)-(4) bekezdéseit, mivel ezen tényállásokat a szerződéses kötelmi viszonyokra alkalmazandó jogról szóló, Rómában, 1980. június 19. napján aláírásra megnyitott Egyezmény [Római Egyezmény] megfelelően szabályozza, illetve ezek a rendelkezések a magánjogi szabályokkal ellentétben állnak.

Elsősorban a felek szabad jogválasztása érvényesül, jogválasztás hiányában pedig azon ország joga, ahol a munkavállaló rendszerint a munkáját végzi; ha ilyen ország nincs, azon telephely országa, ahol a munkavállalót alkalmazták, hacsak a körülmények összessége nem utal arra, hogy a munkaviszony egy másik ország jogával szorosabb kapcsolatban áll. Emellett külön védelmi szabály mondja ki, hogy a felek jogválasztása nem eredményezheti azt, hogy a munkavállalót megfosztják azon jog kötelező szabályai által biztosított védelmétől, amely jogválasztás hiányában alkalmazandó lenne.

A 26. §-hoz

A törvény a köztisztviselőkre is kiterjeszti az Mt. közép- illetve felsőfokú iskolai végzettséget igénylő munkakört betöltő munkavállalókra vonatkozó bérminimumok, valamint egy órára járó személyi alapbér kiszámításának módjáról szóló szabályok hatályát.

A 27. §-hoz

A törvény a közalkalmazotti törvényt érintő módosítás körében a jelenleginél általánosabban fogalmazza meg a reprezentativitás kérdéséről szóló vita eldöntésének szabályait, tekintettel arra, hogy ilyen kérdésben a vita nem csak két szakszervezet között merülhet fel, hanem pl. a reprezentativitás alapján képező adatokat szolgáltató munkáltatóval is.

A közalkalmazotti jogviszonyra alkalmazandó Mt-szabályok körét a törvény a köztisztviselői törvénnyel azonosan határozza meg.

A 28. §-hoz

A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény végrehajtási rendelete szabályozza a garantált bérminimum összegét.