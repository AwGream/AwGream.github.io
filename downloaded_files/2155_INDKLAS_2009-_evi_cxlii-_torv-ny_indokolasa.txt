2009. évi CXLII. törvény indokolása

a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény módosításáról

-----STARTING---POINT---ALTALANOS--- 

A hadkötelezettség békeidejű megszüntetésével hazánkban megváltozott a haderőszervezés alapfilozófiája. A cél egy kis létszámú, magasan kvalifikált, önkéntesekből álló, professzionális haderő fenntartása és fejlesztése, szakítva a hadkötelezettségen alapuló tömeghadsereg-szervezési elvekkel és célkitűzésekkel. A Magyar Köztársaság honvédelmi feladatait a NATO szövetségi tagságból eredő előnyök kihasználásával látja el, ennek megfelelően az egyes katonai képességek biztosítására a NATO kollektív védelmi rendszere keretében kerül sor.

A haderő-átalakítás fontos mozzanata volt az önkéntes tartalékos rendszer kialakítása, mert a professzionális haderő egyetlen békeidőszaki tartalékát az önkéntes tartalékos állomány jelenti. Az állampolgárok részére a honvédelmi feladatokban történő aktívabb közreműködést lehetővé tevő, hatékonyan működő önkéntes tartalékos rendszer alapvető feltétele a Magyar Honvédség (a továbbiakban: MH) szempontjából valós harcértéket képviselő önkéntes tartalékosok rendelkezésre állásának biztosítása és az önkéntes tartalékos katonák számának nagyságrendi növelése. A fentiekre tekintettel a törvény elsődlegesen az önkéntes tartalékos rendszer fejlesztését megalapozó jogállási szabályokat módosítja.

A törvény másik fontos eleme az MH megtartó-képességének előmozdítása. A korlátozott költségvetési lehetőségekre figyelemmel a törvény a legfontosabb problémák orvosolását jelenti a leszerelési segély újraszabályozásával, és a szerződéses legénységi állomány által igénybe vehető lakhatási támogatás, az ún. szállóelhelyezés lehetőségének megteremtésével.

A törvény a szolgálatteljesítés során keletkezett személyes adatok vonatkozásában adatkezelési szabályokat rendez, illetve a társadalombiztosítási nyugellátásáról szóló 1997. évi LXXXI. törvény módosításával összhangban korrigálja a szolgálat felső korhatárát egyes társadalombiztosítási ellátások pontosítása mellett. Ezen túlmenően a törvény egyes, a végrehajtás során felmerült személyügyi és pénzügyi vitás kérdések rendezésére és kisebb technikai jellegű módosítások átvezetésére is irányul.

Részét képezi a törvénynek a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény (a továbbiakban: Hft.) módosítása, amely - figyelembe véve egy koncepcionális felülvizsgálat lefolytatásának indokoltságát is - a legsürgősebb változásokat tartalmazza az 52/2009. (IV. 30.) AB határozatra tekintettel.

-----STARTING---POINT---RESZLETES---

Az 1. §-hoz

Hjt. 23. §-hoz

A törvény az egyenruha védelme érdekében választási gyűlésen megtiltja, a gyülekezési jog hatálya alá tartozó nyilvános rendezvényen az állományilletékes parancsnoki engedélyezési jogkörbe utalja az egyenruha-viselést.

A 2. §-hoz

Hjt. 24/A. §-ához

A szolgálati rend és fegyelem fenntartása érdekében a törvény kimondja, hogy a Hjt. társadalmi szervezethez történő csatlakozásra, és az abban való részvételre vonatkozó 24. §-át abban az esetben is alkalmazni kell, ha az állomány tagja az egyesülési jog alapján létrehozott, társadalmi szervezetnek nem minősülő, de szervezett politikai tevékenységet folytató közösséghez, valamint a tömegmozgalomhoz kíván csatlakozni, illetve abban részt venni.

A törvény az egyesülési jogról szóló 1989. évi II. törvény 5. §-án alapul, és nem kívánja korlátozni az állomány tagjának vallás és lelkiismereti szabadságát, vagyis azt, hogy az állomány tagja vallás vagy más lelkiismereti meggyőződését vallásos cselekmények, szertartások végzése útján vagy egyéb módon másokkal együttesen nyilvánosan gyakorolhassa, kinyilváníthassa, vagy taníthassa. Nem terjed ki a korlátozás továbbá például baráti társaságokra, iskolai vagy rokoni közösségekre, alkotóműhelyekre, kórusokra, filmklubokra, olvasókörökre vagy más laza szerveződésekben való részvételre.

A 3. §-hoz

Hjt. 36. § (2)-(3) bekezdéshez

A törvény a szakszervezeti tisztségviselőknek járó munkaidő-kedvezmény mértékét egyharmadával felemeli. A módosítás szerint a szakszervezeti tisztségviselőt megillető pénzbeni megváltás elszámolására a hatályos szabályozáshoz képest gyakrabban - a munkáltatóval kötött megállapodás alapján - havonta vagy negyedévente utólag kerül sor.

A 4. §-hoz

Hjt. 40. § (4) bekezdéséhez

A törvény - a hatályos szabályozás kiegészítésével - végrehajtási jogszabály szintjére utalja a szerződéses szolgálati viszony meghosszabbításának jogkörét gyakorló parancsnok/vezető meghatározását, figyelemmel arra, hogy a Hjt. 3. számú melléklete a miniszter kiemelt, illetve a Hjt. 40. § (3) bekezdése a HM Honvéd Vezérkar főnökének munkáltató jogköreit tartalmazza.

Az 5. §-hoz

Hjt. 41. § (12) és (13) bekezdéseihez

A törvény módosítja a Hjt. 41. § (12) bekezdésében az önkéntes tartalékos szolgálati viszony létesítésének életkori feltételét azzal, hogy a jelenlegi 47 életévet 50 évre emeli. A törvény lehetővé teszi a fiatalon nyugdíjba vonult állomány visszafoglalkoztatását, és elősegíti a rendszer 2012. január 1-jétől kezdődő működését. Hangsúlyozandó azonban, hogy a felső korhatár a jogviszony létesítésére irányadó, a szerződés meghosszabbítására nem.

A Hjt. 41. § (1) bekezdése egészségi, pszichikai és fizikai alkalmassági feltételt ír elő annak, aki katonai szolgálatot kíván teljesíteni, amely kötelezettség alól az önkéntes tartalékos katonák sem kivételek. A törvény ugyanakkor rögzíti, hogy amennyiben a jelentkező a hivatásos vagy szerződéses állományú jogviszonyának megszűnésével egyidejűleg önkéntes tartalékos katonai jogviszonyt létesít, számára felesleges az egészségi és egyéb alkalmassági vizsgálatot előírni, hiszen szolgálati viszonyának időtartama alatt ezeket rendszeresen elvégezték. Ez alól kivétel jelent az, ha az érintett hivatásos vagy szerződéses szolgálati viszonyának megszüntetésére egészségi, illetve pszichikai állapota miatt a Hjt. 59. § (2) bekezdés a) pontja alapján került sor.

A törvény az önkéntesség alapelvének megvalósulása érdekében lehetővé teszi, hogy az önkéntes tartalékos - a Hjt. 1. § (3) bekezdésében meghatározott időszakok, azaz a megelőző védelmi helyzet, a veszélyhelyzet, a szükségállapot és a rendkívüli állapot kivételével - nyilatkozattal kizárja a külföldi szolgálatteljesítést. Minderre azért van szükség, mert az önkéntes tartalékos a rendelkezésre állás időszakában elsődlegesen nem katona, hanem a Magyar Köztársaság állampolgára, és amennyiben nem kíván részt venni az MH külföldi feladataiban, akkor ezt szabad akaratából kizárhatja. Azon önkéntes tartalékosok, akik békében nem kívánnak külföldi szolgálatot teljesíteni, részt vehetnek a felkészítésben, és az MH kötelékében a Magyar Köztársaság területén jelentkező feladatokat láthatnak el.

Mindez nem érvényesülhet a Hjt. 1. § (3) bekezdésében meghatározott időszakban, hiszen ilyen esetben a haza védelme érdekében az MH alkalmazására nemcsak az ország határain belül, hanem azokon kívül is sor kerülhet, és az MH valós tartalékképességét nem nélkülözheti.

A törvény biztosítja, hogy amennyiben az önkéntes tartalékos a későbbiekben mégis vállalja a külföldi szolgálatot, korábbi nyilatkozatát írásban visszavonhatja.

A 6. §-hoz

Hjt. 42. § (2) bekezdéséhez

A törvény végrehajtási jogszabályi szintre utalja azon feltételek, illetve eljárás meghatározását, amelyek mellett a katonai oktatási intézmény iskolarendszerű, nappali képzésében részt vevő tiszthelyettesi hallgatók - a tisztképzésben résztvevőkkel megegyező módon - választhatnak, hogy szerződéses vagy hivatásos tiszthelyettes állományba kerüljenek felvételre. Hivatásos állományba vétel esetén a Hjt. hatályos, és módosítással nem érintett 42. § (2) bekezdése szerinti főtörzsőrmesteri rendfokozatnál alacsonyabb rendfokozat is megállapítható.

A 7. §-hoz

Hjt. 47/A. §-ához

Az önkéntes tartalékos katona nemcsak szervezeti egységben, hanem ideiglenes kötelékben (pl.: katasztrófavédelmi feladatokra történő vezénylés, missziós feladatok) is teljesíthet szolgálatot. Ennek jogi keretei jelenleg nem biztosítottak, ugyanakkor a gyakorlatban ennek a problémának a felmerülése valószínűsíthető, ezért rendezése indokolt.

Az önkéntes tartalékos beleegyezésével hazai és külföldi egyéni beosztásba is kinevezhető, ha nincs rá hivatásos vagy szerződéses személy.

A törvény biztosítja, hogy az önkéntes tartalékosok kiképzése differenciáltan, csak a valóban indokolt, és szükséges költségek felhasználásával valósuljon meg. Az önkéntes tartalékos katonáknak ugyanis több csoportja különböztethető meg: egyrészt azok, akik rendelkeznek katonai előképzettséggel (pl.: több év szolgálat után leszerelt, korszerűen képzett, magas harcértéket képviselő hivatásos vagy szerződéses katonák, korábban sorkatonai szolgálatot teljesítők, stb.), illetve akik kiképzésben nem részesültek. Értelemszerűen a kiképzési programnak eltérőnek kell lennie a különböző csoportokban, hiszen aki előképzettséggel rendelkezik, részéről nem feltétlenül szükséges a 25/15 nap kiképzési idő kihasználása. Ezzel megteremtődik az MH mérlegelésén nyugvó differenciálási lehetőség a kiképzés terén.

Az MH békemissziói általában hathavi időtartamúak, amelyet közvetlenül összevont felkészítés előz meg. A misszió tényleges időtartama a felkészülés, a váltás, a kitelepítés, a repatriálás időigényével meghosszabbodik. A törvény lehetővé teszi, hogy az önkéntes tartalékos katonák is részt vehessenek külföldi missziókban, a megfelelő kiképzést követően. A 60 napos időlimit garanciális jelentőségű, abszolút korlátként jelentkezik, és biztosítja, hogy az önkéntes tartalékos a lehető leghamarabb visszatérhessen a polgári munkahelyére. A 60 nap legfeljebb a felkészítési tanfolyam időtartamával hosszabbítható meg.

A törvény további eleme, hogy a hathavi igénybevételre nem feltétlenül egyszeri alkalommal, hanem többszöri, rövidebb időtartamú alkalmazással is sor kerülhet, amely az MH haza védelmével összefüggő feladatainak jellegét tekintve életszerűbb, rugalmasabb megoldást jelent a jelenlegi szabályozásnál.

A 8. §-hoz

Hjt. 47/B. §-ához

A törvény a jogbiztonság, az egységes eljárás biztosítása, illetve a hadkiegészítő parancsnokságok munkájának támogatása érdekében meghatározza az önkéntes tartalékos katonák felkészítésére, tényleges szolgálatteljesítés érdekében történő behívására, valamint értesítésére vonatkozó eljárási szabályokat. Ezen túl a törvény egyértelműen meghatározza az önkéntes tartalékos jogainak és kötelezettségeinek keletkezési időpontját, illetve a behívásra vonatkozóan az előzetes értesítési rendszer az önkéntes tartalékos számára garantálja, hogy a munkáltatójánál időben jelezze távollétét, amely közvetetten az önkéntes tartalékos munkahelyének megőrzését is szolgálja.

A törvény az MH nyilvántartási és behívási rendszerének korszerűsítését jelenti.

A 9. §-hoz

Hjt. 52/B. §-ához

A törvény az önkéntes tartalékos katonák vezénylésére vonatkozó sajátos szabályt rögzíti.

A 10. §-hoz

Hjt. 55. § (1) és (3) bekezdéséhez

A társadalombiztosítási nyugellátás szabályainak módosítása szerint az öregségi nyugdíjkorhatár fokozatosan emelkedik, e fokozatosság alapján 65 év lesz. Erre figyelemmel indokolt a Hjt. szerinti hivatásos szolgálati jogviszony felső korhatárát a társadalombiztosítási nyugellátás szabályai szerinti öregségi korhatártól 5 évvel alacsonyabb életév betöltésében meghatározni, ezáltal biztosított a társadalombiztosítási változások automatikus követése.

A törvény az önkéntes tartalékos szolgálat felső korhatárának rögzítésével biztosítja, hogy az MH személyi állományának felső korhatára egységesen kerüljön megállapításra.

A 11. §-hoz

Hjt. 56/A. §-ához

A törvény részletesen meghatározza az önkéntes tartalékosi jogviszony megszünésének lehetséges eseteit. A törvény egyes elemei megegyeznek az állomány tagja szolgálati viszonyának megszűnését eredményező, a Hjt. 56. §-ában meghatározott jogcímekkel.

A törvény időarányos elszámolási kötelezettséget ír elő, figyelemmel arra, hogy az önkéntes tartalékos a szerződése idejére kaphat rendelkezésre állási díjat.

A 12. §-hoz

Hjt. 61/C. §-ához

A törvény a szolgálati viszony megszűnésének önálló jogcímeként szabályozza az egyoldalú megszüntetés jogintézményét, mely szerint a felek az önkéntes tartalékos szolgálati viszonyt indokolás nélkül megszüntethetik a Hjt. 1. § (3) bekezdése szerinti időszakok kivételével.

A 13. §-hoz

Hjt. 62. § (3) bekezdéséhez

A törvény a biztonsági kockázattal arányos, differenciált szabályozás érdekében a Hjt. 62. § (1) bekezdés h) pontjának alkalmazási körét alkotmányossági okokból szűkíti le.

A 14. §-hoz és a 33. § (1) bekezdéséhez

Hjt. 68. § (1) és (11)-(13) bekezdéseihez

A törvény a szerződéses állományt érintő leszerelési segély rendszerének átalakítására irányul a toborzás hatékonyságának növelése, valamint az MH megtartó-képességének erősítése érdekében.

A törvény a fentiekre tekintettel a szerződéses állomány rendszerben tartását, a szerződések meghosszabbításának dotálását, valamint a kilépés feltételeinek szigorítását biztosítja. A szerződéses állomány leszerelési segélyének törvény szerinti mértékei a teljesített szolgálati évek függvényében egy ún. „haranggörbe” forma alapján kerülnek meghatározásra úgy, hogy azok az ideálisnak tartott 8-10 év szolgálati idő esetén érjék el a legmagasabb értékeket.

A törvény szerint a szerződés-hosszabbítási díj kifizetése - elnevezésének megfelelően - közvetlenül a katona szerződés hosszabbításához kapcsolódik, ezzel is közvetlenül ösztönözve a lejárt szerződések meghosszabbítását. A kifizetésére legkorábban - a legénységi állományra jellemző - 3. év után kerül sor, míg legkésőbb a 11. évben kötött szerződés-hosszabbításokat motiválja. Figyelembe véve, hogy a későbbi leszerelési segély mértékéből egy előrehozott kifizetésről van szó, a kifizetésre kerülő díj mértékével a kiváláskor számított leszerelési segély mértéke - azonosan a toborzó pénznél alkalmazott eljáráshoz - csökkentésre kerül. A szerződés-hosszabbítási díj kifizetésére - előleg jellegének megfelelően - csak a szerződéses katona kérelme esetén kerül sor, így a katona mérlegelheti az „előrehozott” kifizetés szükségességét. További garanciális szabály, hogy ennek lehetőségéről az érintettet előzetesen írásban értesíteni kell.

A törvény előírja, hogy a hatálybalépéskor fennálló szerződés lejártáig - annak módosítása hiányában - a korábbi szabályok szerint megállapított leszerelési segély helyett akkor kell az új szabályokat alkalmazni, ha a lejárat időpontjában az új szabályok által biztosított leszerelési segély összesített havi mértéke magasabb.

A 15. §-hoz

Hjt. 69. § (7)-(8) bekezdésekhez

A törvény gyakorlati tapasztalatok alapján, az egységes jogalkalmazás érdekében pontosítja a visszavétel szabályait. A törvény megteremti a próbaidő kikötésének lehetőségét, amennyiben a szolgálati viszony megszűnése és a visszavételre irányuló kérelem benyújtása között legalább egy év eltelt.

A 16. §-hoz

Hjt. 77. § (1) bekezdés g)-h) pontjaihoz

A törvény a Munka Törvénykönyvéről szóló 1992. évi XXII. törvény (a továbbiakban: Mt.) vonatkozó rendelkezéséhez hasonlóan a szolgálatmentesség körét kiterjeszti az emberi reprodukciós eljárással összefüggő vizsgálat időtartamával, így támogatva azokat, akik a fejlett orvostudomány segítségét veszik igénybe a gyermekvállalás érdekében.

A szolgálatmentesség körének bővítésével a törvény egyértelmű helyzetet teremt a tanúzás vonatkozásában is. A Magyar Köztársaság Alkotmányáról szóló 1949. évi XX. törvény (a továbbiakban: Alkotmány) 8. § (2) bekezdése értelmében a Magyar Köztársaságban az alapvető kötelességekre vonatkozó szabályokat törvény állapítja meg. Ennek megfelelően mind a Polgári perrendtartásról szóló 1952. évi III. törvény, mind a büntetőeljárásról szóló 1998. évi XIX. törvény tartalmaz olyan rendelkezéseket, amelyek akár hatósági kényszer alkalmazása árán is biztosítják a tanúk jelenlétét a tárgyaláson, generálisan így téve kötelezővé a tanúskodást.

Az Alkotmány XII. fejezete rendelkezik az alapvető jogokról és kötelezettségekről, amely a honvédelmi ágazat tekintetében kötelezettségként csak a honvédelmet és a közteherviselést nevesíti, a tanúzást nem. A tanúzásnak mint állampolgári kötelezettségnek a kérdése - többek között - azért bír relevanciával, mert az Mt. és a Hjt. szerint akkor illeti meg a munkavállalót a távolléti díj, ha állampolgári kötelezettségének tesz eleget.

Tekintve, hogy a kérdést az Alkotmány nem rendezi, másrészt a tanúzás nem csak magyar állampolgárokat terhel, a törvény a jogalkalmazás során jelentkező jogértelmezési problémák megoldása, és ezzel is a tanúvallomás megtételére vonatkozó kötelezettség teljesítésének előmozdítása érdekében egyértelművé teszi, hogy a tanúzás időtartamára az állomány tagja a szolgálatteljesítési kötelezettsége alól mentesül, és ez a körülmény távolléti díjra való jogosultságot alapoz meg.

A 17. §-hoz

Hjt. 82/A. §-ához

Az egészségi, pszichikai, fizikai alkalmasságra vonatkozó adatok a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 2. § 2. pont b) alpontja alapján különleges adatok. A különleges adatok akkor kezelhetők, ha az adatkezeléshez az érintett írásban hozzájárul, vagy azt törvény elrendeli [Avtv. 3. § (2)]. Az Avtv. rendelkezésére figyelemmel a törvény tartalmazza az egészségi, pszichikai, fizikai alkalmasságra vonatkozó adatok kezelésének célját, az adatok körét, továbbá meghatározza az adattovábbítás törvényi kereteit.

Az egészségi, pszichikai, fizikai vizsgálatra vonatkozó egészségügyi adatot kizárólag az alkalmassági eljárásban részt vevő orvos, illetve orvosi bizottság kezelheti, illetve kizárólag a részükre, illetve - az erre irányuló kérelme esetén - az állomány érintett tagjának továbbítható. Ennek megfelelően az állományilletékes parancsnok az eljárásban részt vevő orvos, orvosi bizottság részére az egészségügyi adatot továbbíthatja, de az adat tartalmát nem ismerheti meg. Kivételt képez ez alól, ha az alkalmassági vizsgálatot az állományilletékes parancsnok kezdeményezi, mely esetben az alkalmassági vizsgálat megindulása előtt tudomására jutott adatokat jogosult kezelni és továbbítani is.

Amennyiben szolgálati viszonnyal összefüggő jogvitában az eljáró bíróság számára indokolt az egészségi, pszichikai, fizikai alkalmasságra vonatkozó adat ismerete, úgy az a bíróság, illetve a nyomozóhatóság részére - az eljárásához indokolt mértékben - továbbítható.

A 18. §-hoz

Hjt. 83. § (10)-(12) bekezdésekhez

A törvény lehetővé teszi a létszámcsökkentések, átszervezések miatt hátrányos helyzetbe kerülő, általános beosztást betöltő, meghatározott rendfokozatú katonák maximális várakozási idejének egy alkalommal történő, miniszter általi meghosszabbítását. A meghosszabbítás azonban szigorú feltételekhez kötött, amelynek célja, hogy a „felfelé vagy kifelé elv” alkalmazása továbbra is biztosított legyen, az előmenetel összhangja ne sérüljön, és a lehetőség ne okozzon rendfokozati feszültséget a rendszerben.

A 19. §-hoz és a 33. § (2) bekezdéséhez

Hjt. 84. § (2) bekezdéséhez

A törvény a szerződéses legénységi állomány őrvezetői és tizedesi rendfokozati várakozási idejére vonatkozó szabályokat a kiképzési követelményekre tekintettel felemeli úgy, hogy a jelenlegi 6 hónap/1 éves rendszert a 2/2 év várakozási idő váltja fel.

A törvény átmeneti rendelkezése kimondja, hogy törvény szerinti várakozási időt az e törvény hatálybalépését megelőzően megkezdett rendfokozati várakozási idő esetében nem kell alkalmazni.

A 20-21. §-hoz

Hjt. 100. § (4)-(6) bekezdése, 104. § (5) bekezdése

A törvény az egészségügyi szabadság időtartamára járó díjazás rendszerét oly módon alakítja át, hogy a távolléti díj teljes összegének folyósítását évente az egészségügyi szabadság első 30 naptári napjára, továbbá szolgálati kötelmekkel összefüggő sérülés, baleset, betegség miatti egészségügyi szabadság időtartamára tartja fenn, ezen kívül az egészségügyi szabadság éves összesítésben 31. naptári napjától a távolléti díj 90%-ának megfelelő díjazás jár.

A 22. §-hoz

Hjt. 114. § (1) bekezdés w) pontjához és a (3) bekezdéshez

A törvény szerint az önkéntes tartalékos legénységi állomány a beosztásra való felkészítés idejére külön pótlékban részesül. Ennek célja a differenciált ösztönzés kialakítása a legénységi önkéntes tartalékosi szolgálatvállalás vonzóvá tétele, „fellendítése” érdekében.

A törvény egyes hónapokra megállapított rendszeres illetménypótlékok alapjául szolgáló körülmények közötti alkalomszerű szolgálatteljesítés elismerésére eseti illetménypótlékot határoz meg az illetményalap %-ában. E körbe tartozik az egészségkárosító veszélynek kitett beosztásban szolgálatot teljesítők eseti pótléka, illetve az eseti díszelgési pótlék.

A 23. §-hoz

Hjt. 114/A. § (1) bekezdéséhez

A törvény egyértelműen meghatározza a felkészítésben és a tényleges szolgálatteljesítésben részt vevő önkéntes tartalékos állomány számára biztosítandó pénzbeli és természetbeni juttatásokat, a költségtérítésekre, kedvezményekre és támogatásokra vonatkozó szabályokat.

A 24. §-hoz

Hjt. 125. § (5) és (6) bekezdéseihez

A törvény az Avtv. rendelkezéseire figyelemmel lehetővé teszi a Hjt. 125. § (1) bekezdés b) és d) pontja szerinti visszatérítendő támogatások (családalapítási támogatás, illetményelőleg) biztosítása során keletkezett, az állomány támogatást igénybevevő tagjára és a támogatásra vonatkozó adatok kezelését. A Hjt. 5. számú mellékletének IX. pontja szerint ezek az adatok a személyügyi nyilvántartás adatkörének részét képezik.

A 25. §-hoz

Hjt. 126. § (4) bekezdés b) pontjához és a (7) bekezdéshez

A törvény az MH megtartó-képességének előmozdítása érdekében férőhelybővítés nélkül, a meglévő kapacitások terhére a szerződéses legénységi állomány által igénybe vehető lakhatási támogatások körének bővítését kezdeményezi a - meghatározott jogosultsági sorrendet követő - szállóelhelyezés jogosultságának lehetőségével.

A 26. §-hoz

Hjt. 203. § (5) bekezdés

A törvény a felső korhatár elérése vagy a megrokkanás előtt kizárja a teljes összegű szolgálati nyugdíj folyósítását, ha a hivatásos állomány tagjának felmentésére egészségi vagy pszichikai okból eredő alkalmatlanság miatt azért került sor, mert nevezett a részére felajánlott szolgálati beosztást alapos ok nélkül nem fogadta el. Ez esetben a megállapított szolgálati nyugdíj 90%-át kell folyósítani.

A 27. §-hoz

Hjt. 228. § (1) bekezdés k) pontjához

A törvény a személyügyi alapnyilvántartásba betekintésre, illetve az abból történő adatátvételre jogosultak körét bővíti a katonai igazgatás lakóhely szerint illetékes területi szerveivel, a feladat ellátásához meghatározott mértékben. A jogosulti kör kiegészítése adatvédelmi és adatkezelési jogokat biztosít, amelynek célja az adminisztratív feltételek megteremtése az önkéntes tartalékos katonák békeidőszaki és békétől eltérő állapotban történő tényleges katonai szolgálatra behívására. Ez a betekintési és adatkezelési jog biztosítja az állomány adataihoz való hozzáférést, amely adatok köre minősített időszakban bővül.

A 28. §-hoz

A módosítás megtiltja az egyenruha viselését választási gyűléseken. Egyéb politikai rendezvényen, és a gyülekezési jog hatálya alá tartozó nyilvános rendezvényeken és külföldön a hadkiegészítő parancsnokság engedélyével viselhet.

A 29. §-hoz és a 33. § (3) bekezdéséhez

Hjt. 259. § (6) bekezdéséhez

A törvény új jogcímen a szakközépiskolai időt kizárólag a nyugdíjjogosultság és a nyugdíj mértéke szempontjából szolgálati időként engedi beszámítani. Egyéb juttatások, mint a jubileumi jutalom tekintetében a szabály nem irányadó. A 20 évvel rögzített nyugdíjakat (Hjt. 214/A. §) a módosítás nem érinti, a beszámítást a már nyugállományba vonultak nem kezdeményezhetik. A beszámítási kérelem meghatározott időpontig nyújtható be, illetve amennyiben az állomány tagjának beszámításra irányuló korábbi kérelme elutasításra került, azt hivatalból ismételten el kell bírálni.

A 30. §-hoz

Hjt. 287. § (1) bekezdés d) pontjához

Az önkéntes tartalékos rendszer fejlesztése kapcsán feladatként jelentkezik a rendszer működését biztosító munkáltatói támogató/ösztönző- és kompenzációs lehetőségek feltárása, rendszerbe foglalása és működése részletszabályainak kidolgozása. Jelenleg ugyanis a rendszer működését nem támogatja a munkáltatókat kompenzáló program, az önkéntes tartalékos katonák nem részesülnek munkajogi védelemben a polgári munkahelyükön, amely az önkéntes tartalékos rendszer működőképességét veszélyezteti.

A munkaerő-piaci helyzet egyébként sem kedvez az önkéntes tartalékos szolgálat vállalásának (ami miatt a lakosság e szolgálat-vállalási hajlandósága alacsony), emellett a munkáltatók sem érdekeltek abban, hogy munkavállalóik önkéntes tartalékos szolgálatteljesítését támogassák, hiszen a kiesett munkaerőt pótolniuk kell, amelyhez a rendszertől segítséget nem kapnak. A rendszer működése hatékonyságát jelentősen fokozza egy jól működő kompenzációs rendszer, amelynek anyagi jogi szabályai eddig nem kerültek megalkotásra. A törvény e tárgykörrel bővíti a Kormánynak biztosított felhatalmazásokat.

A felhatalmazás hatálybalépésének ütemezése lehetővé teszi, hogy kidolgozásra kerüljenek azon szabályok, amelyek bevezetésére 2012. január 1-jétől kerül sor az 1032/2009. (III. 17.) Korm. határozat d) pontja alapján.

-----STARTING---POINT---VEGE---

A 31-32. §-hoz

A törvény lépcsőzetes hatálybalépést tartalmaz: az általános 2010. január 1-jei hatálybalépés mellett az önkéntes tartalékosokkal összefüggő szabályozás tipikusan 2012. január 1-jével lép hatályba. Hasonló módon a hatályon kívül helyezés is lépcsőzetesen került megállapításra.

A törvény az 52/2009. (IV. 30.) AB határozatra figyelemmel hatályon kívül helyezi a Hft. 15. § (3) bekezdésében a „kizárólag” szövegrészt és a 32. § (3) bekezdés c) pontját, mert az ösztöndíjas hallgatói státusz kizárólag magyar állampolgársághoz kötése jogalap nélküli akkor, amikor szolgálati jogviszony kettős állampolgárral is létesíthető.

A Hft. 15. § (3) bekezdésében a „kizárólag” szövegrész hatályon kívül helyezése nem jelent az Alkotmány 54. §-a és 70/A. § (1) bekezdése által tiltott diszkriminációt, mert az ösztöndíjas hallgató a tanulmányai befejeztével az ösztöndíjszerződésnek megfelelően szolgálati viszonyt létesít, amelyre már vonatkozik a Hjt. 41. § (1) bekezdésének magyar állampolgárságot előíró követelménye.

A 34-35. §-hoz

A törvény jelen §-ai átmeneti rendelkezéseket és - jellemzően technikai jellegű - szövegpontosítást tartalmaznak.

A 36. §-hoz

Hft. 15. § (1) bekezdéshez

A törvény a Rendőrség és a Határőrség integrációjára figyelemmel módosítja az ösztöndíjas hallgató definícióját, elhagyva a szövegből a határőrségre történő hivatkozást.

A 37. §-hoz

A nemzetközi missziókra vonatkozó 2009. évi Szja. szabályok fenntartása érdekében a személyi jövedelemadóról szóló 1995. évi CXVII. törvény 3. számú melléklete kiegészült.