1993. évi LXXVI. törvény indokolása

a szakképzésről

-----STARTING---POINT---ALTALANOS--- 

A javaslat a társadalmi folyamatokhoz, a nemzetgazdaság és a munkaerőpiac változó követelményeihez illeszkedni tudó rugalmas és differenciált szakképzési rendszer kialakulását irányozza elő. A szakképzés résztvevőit úgy orientálja, hogy az aktív foglalkoztatáspolitika eszközeként szolgálja a piacgazdaság fejlődését.

-----STARTING---POINT---RESZLETES---

ELSŐ RÉSZ

Bevezető rendelkezések

A törvény hatálya

Az 1. §-hoz

A javaslat a nemzetgazdaság változó szakember-szükségletéből kiindulva határozza meg a törvény hatályát. A szerkezetátalakítással járó foglalkoztatási struktúra változása, a munkaerőpiac létrejötte, valamint a munkanélküliség kezelése megköveteli a szakképzés átfogó megújítását, a munkavállalók továbbképzését, illetőleg többszöri átképzését. A törvény e sokrétű szakképzési, át- és továbbképzési feladat ellátásához kíván jogi keretet biztosítani.

A szakképzés intézményei

A 2. §-hoz

A szakképzés intézményrendszerében a jelenlegi intézménytipusok még ebben az évtizedben jelen lesznek és velük párhuzamosan alakulhatnak ki az úttípusú képző intézmények. Az iskolai rendszerű szakképzés jelenleg is meglévő intézménytipusai a szakközépiskola, a szakmunkásképző iskola és a szakiskola, amelyekre a javaslat egységesen szakképző iskola megjelölést használ. A szakképzésben ezen kívül a munkaerőpiaci helyzet változásaihoz alkalmazkodóan - egyre nagyobb képzési feladatot látnak el a munkaerőfejlesztő és -képző központok.

A szakképző iskolák létesítésének, fenntartásának és működésének szabályozására - figyelembe véve a közoktatás szabályozási rendjét - a javaslat a közoktatási törvény illetékességét ismeri el. A munkaerőfejlesztő és - képző központok létesítésére és fenntartására pedig a már hatályos Foglalkoztatási törvény rendelkezéseit kell alkalmazni.

A javaslat a szakképzés szervezését az iskolarendszeren kívül a feltételekkel rendelkező minden olyan természetes és jogi személy, továbbá ezek jogi személyiséggel nem rendelkező, vállalkozói tevékenységet végző gazdasági szervezetei számára is lehetővé teszi, segítve ezzel a szakember-szükséglet minél teljesebb kielégítését, továbbá a foglalkoztatás szerkezetének változásaihoz való rugalmas alkalmazkodást.

Az Országos Képzési Jegyzék

A 3. §-hoz

A törvény hatálya alá tartozó valamennyi államilag elismert szakképesítést az OKJ tartalmazza. Ezzel áttekinthetővé és könnyen kezelhetővé válik a szakmastruktúra. Tekintettel a szakképesítések eltérő követelményeire, a szakképzést csak differenciált módon és feltételekkel (előképzettség, képzési idő stb.) lehet megszervezni. Miután ezek tételes megfogalmazására a törvény nem vállalkozhat, ezért a szakképesítés megszerzéséhez szükséges feltételeket az OKJ-ben indokolt meghatározni.

A javaslat indokoltnak tartja, hogy a szakképzés folyhasson olyan területeken is, mint a betanító, ismeretfelújító stb. képzés, amely a szakterület számára fontos, de az állam által elismert szakképestést nem nyújt. Ilyen szakképzést bármely szakképzést folytató intézmény a saját elhatározása, szükséglete és feltételei szerint szervezhet.

MÁSODIK RÉSZ

A szakképzés irányítási rendszere

A 4. §-hoz

A szakképzés irányításában az egyes feladatok és hatáskörök megosztása az ellátandó feladatok jellegéhez igazodik.

A munkaügyi miniszter ellátja a szakképzés egészére kiterjedő központi irányítási feladatokat, illetőleg az iskolai rendszerű szakképzés tekintetében azokat a feladatokat, amelyek biztosítják a szakképzési rendszer összehangolt működését. Ezek olyan feladatok és hatáskörök, amelyeknek gazdasági ágazatonkénti ellátása nem lenne célszerű, mert a szakképzési rendszert érintő fejlesztések, a szakképzési struktúra, a szakképzés és a foglalkoztatás kapcsolatának kezelése stb. sok nehézséggel és átfedéssel járna.

Az 5-6. §-hoz

A szakképesítésért felelős miniszter olyan feladatok és hatáskörök ellátásában érdekelt, amelyek meghatározóak az ágazatát érintő szakember-utánpótlás felkészültségében, a szakképesítések és a képzési feltételek alakulásában. A javaslat ezt figyelembe véve tartalmazza a szakképesítésért felelős miniszter feladat- és hatáskörét.

A 7. §-hoz

A szakképesítésért felelős miniszter feladat - megállapodás alapján - illetékességi területén a gazdasági kamara is elláthatja. Ez olyan esetekben indokolt lehet, amikor eg szakképesítés megszerzésére pl. csak az IPOSZ Kézműves Kamara illetékességi területén nyílik lehetőség.

A javaslat szerint a gazdasági kamara meghatározhatja azoknak a szakképesítéseknek a körét, amelyeket érintően mesterképzés, illetőleg mestervizsgáztatás folytatható az általa biztosított feltételek mellett.

A 8-9. §-hoz

A munkaerőpiaccal összefüggő képzési érdekegyeztetésre megalakult Országos Képzési Tanács (OKT), illetőleg a megyei (fővárosi) munkaügyi tanácsok működésével lehetővé válik, hogy a munkaerőpiac jelzései, a társadalmi partnerekkel kapcsolatos információk folyamatosan és közvetlenül jelenjenek meg a képzésre vonatkozó döntésekben.

HARMADIK RÉSZ

A szakképzés követelményei, a szakmai vizsga

A 10. §-hoz

A javaslat az OKJ-ben feltüntetett szakképesítésekhez egységes szakmai követelmény előírását határozza meg. Ez a szakképzés kívánt színvonalának, a hatékony foglalkoztatáshoz nélkülözhetetlen felkészültségnek az elérésén túl előfeltétele a szakképesítések külföldön történő elismertetésének is.

A javaslat azonban megfelelő szakmai önállóságot is kíván biztosítani a szakképzést folytató intézménynek azzal, hogy e követelmények keretei között maga alakíthatja ki tevékenységrendszerét.

A 11-13. §-hoz

A javaslat a szakképzést folytató intézményben vagy más intézményben folytatott megegyező tartalmú tanulmányoknak a szakmai követelmények teljesítésébe való beszámításával az intézmények közötti „átjárást” kívánja segíteni.

A javaslat a szakmai vizsga szervezését a feladat ellátásához szükséges információval és feltételekkel rendelkező szakképzést folytató intézmény, továbbá a szakképesítésért felelős miniszter által feljogosított intézmény feladatává teszi.

A szakképzést folytató intézmény feljogosítja köztes vizsgák szervezésére is, hogy az érdekeltek már a képzési folyamatban információhoz jussanak a résztvevők szakmai fejlődésére vonatkozóan.

A szakmai vizsga helyének és időpontjának kijelölésére a javaslat a vizsga szervezőjét hatalmazza fel, egyúttal kötelezi a vizsga feltételeinek a biztosítására is.

A 14. §-hoz

A szakképzést folytató intézménytől független vizsgabizottság előtti szakmai vizsga lehetővé teszi a vizsgázók szakmai tudásának mérését, illetőleg a követelményekhez viszonyított eredményorientált értékelését, az objektivitásra való törekvést, a vizsga megbízhatóságának fokozását. Ennek érvényrejuttatását a javaslat a vizsgázóbizottság összetételének meghatározásával is biztosítani kívánja.

Az egységes szakmai követelmény és a szakmai vizsgaszabályzat alapul szolgál a szakmai vizsga megszervezéséhez, továbbá eredményének értékeléséhez.

NEGYEDIK RÉSZ

Iskolai rendszerű szakképzés

I. fejezet

A szakmai elméleti és gyakorlati képzés

A 15-16. §-hoz

Az állam által elismert szakképesítések megszerzésére irányuló képzések alapvető szervezeti formái a szakmai elméleti és a gyakorlati képzés.

A szakmai elméleti képzés a közoktatás jogszabályai alapján működő szakképző iskolában folyhat. A gyakorlati képzés azonban minden olyan iskolai vagy egyéb más gyakorlóhelyen megszervezhető, ahol a gyakorlati követelmények teljesítéséhez szükséges feltételek biztosíthatók.

Az első szakképzés megszerzésének állami garanciája indokolja a szakképző iskolában folyó képzés ingyenességének törvényi előírását.

A szakképző iskolában folyó képzés ingyenességére vonatkozó szabályokat a közoktatási törvény határozza meg. Szükséges azonban ezzel összefüggésben néhány, a tanulót védő rendelkezés előírása a gazdálkodó szervezetnél folyó gyakorlati képzés tekintetében. Ennek megfelelően a javaslat tiltja, hogy a gazdálkodó szervezet bármilyen díjazást (költséghozzájárulást, költségtérítést stb.) kérjen, illetőleg fogadjon el a tanuló gyakorlati képzéséért.

A 17. §-hoz

A szakmai képzés legfontosabb meghatározója a pedagógus. Ezért indokolt, hogy a szakképző iskolában megfelelő szakmai felkészültségű személyek tanítsanak. A közoktatás egységének biztosítása érdekében a javaslat a szakképző iskolai pedagógusokra vonatkozó általános szabályokat a közoktatási törvény hatáskörébe utalja.

A gazdálkodó szervezetnél folyó gyakorlati képzés tekintetében külön szabályozás indokolt, tekintettel arra, hogy a gazdálkodó szervezetnél a gyakorlati képzést végző személy nem pedagógus.

A 18. §-hoz

A javaslat szerint a szakképző iskola a közoktatási törvény szabályai szerint működik, az iskolai rendszerű gyakorlati képzést azonban a javaslat 15-26. §-aiban meghatározott általános követelmények szerint kell megszervezni. Ez hivatott biztosítani a szakképzésben megkívánt szervezeti és tartalmi egység megvalósulását.

A 19-20. §-hoz

Az iskolai rendszerű gyakorlati képzésben való részvételnek feltétele, hogy a tanulót a közoktatási törvény szabályai szerint az iskola felvegye tanulói közé. Ez azonban csak akkor lehetséges, ha az iskola rendelkezik a gyakorlati képzés feltételeivel (tanműhellyel, egyéb gyakorlati képzési hellyel), illetőleg annak részbeni hiánya esetén a tanuló gyakolati képzéséről gazdálkodó szervezettel kötött megállapodás alapján a teljes képzési időben gondoskodni tud. A javaslat meghatározza e megállapodással kapcsolatos általános követelményeket.

A gyakorlati képzés általános alapelve az, hogy annak feltételeit és költségeit - ide értve a tanulót jogszabály alapján megillető juttatásokat is - a gyakorlati képzés szervezőjének kell biztosítania. A javaslat szerint ettől csak akkor lehet eltérni, ha a szakképző iskola és a gazdálkodó szervezet erre vonatkozóan másként állapodik meg.

II. fejezet

A tanuló gyakorlati foglalkoztatása

A 21-23. §-hoz

A gyakorlati képzés során fotos követelmény a tanuló szakmai fejlődésének, továbbá egészsége és testi épsége védelmének biztosítása. A javaslat ezt szem előtt tartva határozza meg azokat az alapvető előírásokat, illetőleg tilalmakat, amelyeket a tanuló gyakorlati foglalkoztatása során meg kell tartani.

Az életkori sajátosságoknak megfelelően a fiatalkorú tanulók gyakorlati foglalkoztatására a javaslat általában szigorúbb korlátozásokat állapít meg.

Gyakorlati képzés általában nem folyhat heti pihenőnapon, illetőleg munkaszüneti napon. A gazdálkodó szervezetnél vannak azonban olyan indokolt esetek (pl. vendéglátásban, vagy más szolgáltatásban különösen a nagy ünnepeket megelőzően), amikor ez nem kerülhető el. A javaslat ezért a tanuló igénybevételét ezeken a napokon az iskola hozzájárulásával és az igénybe vett idő más napokon való pótlásával lehetővé teszi.

A 24-25. §-hoz

A gyakorlati ismeretek és készségek elsajátítása megkívánja a tanuló gyakorlati foglalkozásokon való rendszeres részvételét. A javaslat ezért ezt kötelezővé teszi a tanuló számára és a részvételt a gazdálkodó szervezetnek is nyilván kell tartania.

A magasabb évfolyamba lépést befolyásoló mulasztás mértékét a javaslat a gyakorlati képzési idő húsz százalékában határozza meg, indokolt esetben azonban módot ad a szakképző iskola nevelőtestületének a mérlegelésre is az érintett gazdálkodó szervezet bevonásával.

A tanuló szakképző iskolában folyó gyakorlati képzésének figyelemmel kisérését az intézmény oktatási nyilvántartása biztosítja. A gazdálkodó szervezetnél folyó képzés esetében ezt szolgálja a javaslat szerinti foglalkozási napló vezetése.

A 26. §-hoz

A tanuló egészségének védelmét szolgálja a javaslatnak a munkaközi szünet biztosítására vonatkozó rendelkezése.

III. fejezet

A tanulószerződés

A 27-29. §-hoz

Az iskolai rendszerű szakképzésben való részvétel lehetősége az is, hogy a tanuló a gyakorlati képzésre gazdálkodó szervezettel köt tanulószerződést és őt a szakképző iskola ez alapján veszi fel. Ebben az esetben a szakképző iskola feladata kizárólag a szakmai elméleti képzésre korlátozódik.

A gazdálkodó szervezetnél folytatott gyakorlati képzésnek időben igazodnia kell az iskolai tanulmányok megkezdéséhez, illetőleg folytatásához, ezért a javaslat a tanulószerződés megkötését ennek figyelembevételével szabályozza.

A tanulószerződés a tanuló és a gazdálkodó szervezet közötti megállapodást rögzíti. A javaslat meghatározza azokat a követelményeket, amelyekről a tanulószerződés keretében a gazdálkodó szervezet köteles gondoskodni és ezek teljesítése alól csak a javaslatban foglaltak szerint mentesülhet.

A tanulószerződés megkötésének mozzanataiban (jelentkezés, elbírálás, szerződéskötés) a gazdálkodó szervezet válik meghatározóvá. Ezért fontos, hogy a gazdálkodó szervezet gyakorlati képzés folytatására, illetőleg tanulószerződés kötésére vonatkozó szándékáról az illetékes szakképző iskola és a pályaválasztás előtt álló fiatal időben tájékozódjon. A javaslat ezt figyelembevéve szabályozza a gazdálkodó szervezet ezzel összefüggő feladatait.

A tanulószerződés megkötése iránti szándékot be kell jelenteni a gazdasági kamarának is. Erre azért van szükség, hogy a gazdasági kamara a hatáskörébe utalt feladatainak (feltételek elbírálása, tanulószerződések nyilvántartása, gyakorlati képzés felügyelete) eleget tudjon tenni.

A 30-31. §-hoz

A képzés és a tanuló érdekeinek védelme is megkívánja, hogy törvényi szabály írja elő azokat a feltételeket, amelyek szükségesek ahhoz, hogy gazdálkodó szervezet gyakorlati képzésre tanulószerződést köthessen. A javaslat ezt meghatározott feltételek meglétéhez, továbbá ahhoz köti, hogy a gazdálkodó szervezet a tanuló gyakorlati képzését a központi követelményeknek megfelelően a tanulószerződés teljes tartama alatt maga vagy más gazdálkodó szervezettel együttműködve biztosítani tudja. Fontos garanciális követelmény e feltételek meglétének elbírálása még a tanulószerződés megkötése előtt és folyamatos ellenőrzése a képzés során is. A javaslat e feladattal a gazdálkodó szervezetek illetékes gazdasági kamaráit bízza meg.

A 32. §-hoz

A javaslat a tanuló részéről a tanulószerződés megkötésének egyik alapvető feltételeit a közoktatási törvénnyel összhangban a tankötelezettség teljesítéséhez köti. Ezzel olyan új helyzet áll elő, hogy a szakközésben való részvételre csak ezt követően kerülhet sor. Ez egyrészt megalapozottabb pályaválasztásra ad módot, másrészt a szakképzést mentesíti a közoktatási (általánosan művelő) feladatok alól, így a teljes képzési időben a szakmai (elméleti és gyakorlati) ismeretek hatékonyabb elsajátítására ad lehetőséget.

Új elem, hogy a gazdálkodó szervezet a tanulószerződés megkötését a javaslatban meghatározott feltételekkel szakmai alkalmassági vizsgához, illetőleg pályaalkalmassági vizsgálathoz is kötheti. Ilyen kikötést korábban csak iskola tehetett.

A 33. §-hoz

A javaslat garanciális jellege miatt egyértelműen meghatározza, hogy a gazdálkodó szervezet és a tanuló a tanulószerződésben mire vállalnak kötelezettséget és tételesen felsorolja, hogy mit kell tartalmaznia a szerződésnek. Ezeknek megtartása mind a tanuló, mind a gazdálkodó szervezet részére megfelelő biztosítékot nyújt jogaik és érdekeik érvényesítésére.

A 34-36. §-hoz

A javaslat a tanulószerződés megszünésének általános esetét a tanulói jogviszony megszünésére vonatkozó közoktatási törvény szabályaitól eltérően nem vizsgaidőszakhoz, hanem a szakmai vizsga sikeres letételéhez köti.

A közoktatás szabályaival összhangban szűnik meg a tanulószerződés, ha a tanulónak a szakképző iskolával fennálló tanulói jogviszonya megszűnik és tanulmányait 30 napon belül más szakképző iskolában sem folytathatja.

A tanulószerződés csak a javaslatban meghatározott esetekben és módon szüntethető meg, illetőleg módosítható.

A 37-38. §-hoz

A gazdálkodó szervezet a tanulószerződést a javaslat szerinti esetekben mondhatja fel. A gazdálkodó szervezettől nem várható el, hogy tanulószerződés alapján a tanuló gyakorlati képzéséről akkor is gondoskodjék, amikor az a tanuló hibájából érdekeit hátrányosan érinti. A felsorolt esetekben ezért jogszerű a gazdálkodó szervezet felmondása.

A tanulót védő szabály ugyanakkor az, hogy nem mondható fel a tanulószerződés olyan esetekben, amikor általában a munkaviszony sem szüntethető meg rendes felmondással.

A javaslat a tanuló részére korlátozás nélkül biztosít felmondási jogot.

A 39. §-hoz

A javaslat a felmondást meghatározott eljárási feltételekhez köti. Indokolási kötelezettséget azonban csak a gazdálkodó szervezet számára íra elő. 

A javaslat felmondás esetén csak a tanuló részére biztosít jogorvoslati lehetőséget. Ennek oka az, hogy a tanulói felmondás esetén a gazdálkodó szervezet jogorvoslata alapján nem lenne célszerű kötelezni a tanulót a tanulószerződés fenntartására. A tanuló és egyben a szakképzés érdekeit szolgálja ugyanakkor az, hogy ha a tanuló az előírt időn belül a felmondás ellen keresettel él a bíróságnál, a keresetnek a javaslatban meghatározott esetben a felmondás végrehajtására halasztó hatálya van.

A 40. §-hoz

A tanulószerződés megszünése közvetlenül érinti a szakképző iskolában folytatott tanulmányokat és az iskolával fennálló tanulói jogviszonyt. A javaslat ezért teszi kötelezővé, hogy a tanulószerződés megszünéséről a szakképző iskolát és a gazdasági kamarát is egyidejűleg értesíteni kell.

A javaslat a tanuló érdekében előírja, hogy a gazdálkodó szervezet a tanulószerződés megszünésekor a tanuló részére kérelmére köteles igazolást kiállítani. Erre azért van szükség, hogy a tanuló a szakmai képzésbe való későbbi bekapcsolódása esetén a képzésben eltöltött időt, a megszerzett gyakorlati ismereteket igazolhassa.

IV. fejezet

A tanulókat megillető juttatások, kedvezmények

Oktatási szünet, pihenőidő

A 41. §-hoz

A javaslat csak a szakképző iskolába tanulószerződés alapján felvett tanulók oktatási szünetét, pihenőidejét szabályozza. A tanulószerződés nélkül felvett tanulók a közoktatási törvény szabályai szerint jogosultak oktatási szünetre. Tanulószerződés esetében az oktatási szünet mértékét és kiadásának rendjét a javaslat a közoktatási törvény szabályaihoz, illetőleg a szakképző iskola működési rendjéhez igazodóan, továbbá a munkajogi szabályokkal összhangban állapítja meg.

A közoktatás szabályaitól eltérően az oktatási szünet mértékének konkrét meghatározását az indokolja, hogy a gazdálkodó szervezet részére egyértelművé váljék a gyakorlati képzés időbeli kötelezettsége, és módja legyen a képzés megtervezésére.

A felkészülési idő célja, hogy megfelelő időt biztosítson a tanuló részére a képzési időt lezáró szakmai vizsgára való felkészüléshez. A felkészülési idő jellegéből következik, hogy az csak a szakmai vizsga előtt adható ki.

A 42-43. §-hoz

A tanulószerződés alapján gyakorlati képzésben résztvevő tanulót megillető betegszabadságot a javaslat a munkajogi szabályok alapulvételével határozza meg.

A tanulószerződés keretében foglalkoztatott leánytanulók esetében a házasság, a terhesség és a szülés nem lehet kizáró ok a képzésből. A képzés jellege miatt a terhes és szülő munkavállaló nőt megillető összes kedvezményt nem lehet kiterjeszteni a tanulókra. Úgy indokolt azonban, hogy a munkajogi szabályok szerinti szülési szabadság őket is megillesse.

A tanuló pénzbeli juttatása

A 44-47. §-hoz

A javaslat szerint a képzésben résztvevő tanuló rendszeres pénzbeli juttatásban csak abban az esetben részesülhet, ha vele gazdálkodó szervezet köt tanulószerződést. A juttatás havi mértéke a felek megállapodásától függ, a javaslat csak ennek alsó határát (a mindenkori minimálbér tíz százaléka) állapítja meg.

A javaslat a pénzbeli juttatás folyósításával és az abból való levonással kapcsolatos rendelkezéseket a munkajogi szabályok alapulvételével határozza meg, a jogalap nélküli kifizetés visszakövetelésére pedig azok alkalmazását írja elő.

A tanulószerződésben álló tanuló betegsége idejére pénzbeli juttatás helyett a társadalombiztosítási jogszabályok szerinti táppénzre jogosult.

Egyéb juttatások

A 48. §-hoz

A tanulót a gyakorlati képzésben való részvétele alapján és azzal összefüggően egyéb juttatások is megilletik (minden tanulót tisztálkodási eszköz, munkaruha, védőruha, étkeztetés, utiköltség-térítés, a gyakorlati képzésben tanulószerződés nélkül részt vevő tanulót ezen kívül az összefüggő szakmai gyakorlat időtartamára díjazás). Ezek elsősorban a tanuló egészségének védelmével függnek össze, illetőleg olyan juttatások, amelyek a munkaviszonyban álló munkavállalót is megilletik. E juttatások részletes szabályait a 4. § (2) bekezdés a) pontja alapján a munkaügyi miniszter a művelődési és közoktatási miniszterrel együtt állapítja meg.

V. fejezet

Kártérítési felelősség

A 49-50. §-hoz

A javaslat a tanulóval kapcsolatos felelősségi szabályokat csak arra az esetre határozza meg, amikor a tanulóval gazdálkodó szervezet köt tanulószerződést és itt is csak a gyakorlati képzéssel összefüggő - tanuló és gazdálkodó szervezet közötti felelősségi viszonyt szabályozza.

A kártérítési felelősség alkalmazásában a tanuló és a gazdálkodó szervezet közötti kártérítési ügyekre a munkavállalókra vonatkozó szabályokat kell alkalmazni a képzési jogviszony sajátosságainak megfeleő eltérésekkel.

Az 51. §-hoz

A tanulószerződéssel kapcsolatos jogviták jellegük miatt olyanok, hogy azoknak elbírálására a közoktatásra vonatkozó jogszabályokban a tanulói jogviszonnyal kapcsolatos jogviták elbírálására meghatározott szervezetek nem lehetnek illetékesek. Ezért a javaslat ezeket a bíróság hatáskörébe utalja.

ÖTÖDIK RÉSZ

Iskolarendszeren kívüli szakképzés

Az 52. §-hoz

A közoktatási törvény rendelkezéseivel összhangban a javaslat az iskolarendszeresen kívüli szakképzést a tankötelezettség teljesítésére alapozza.

A képzésben résztvevők és a szakképzést folytató szervezetek közötti viták megelőzése és a képzés dokumentálása érdekében a javaslat előírja a képzési szerződés megkötésének kötelezettségét és tartalmazza a képzési szerződés kötelező tartalmi elemeit, amelyeket a szerződő felek a megállapodásuk szempontjából fontosnak tartott más elemekkel szabadon kiegészíthetnek (pl. felmentést megelőzően folytatott tanulmányok alapján, egyéni haladás lehetősége). A törvény az iskolarendszeren kívüli szakképzés főbb adatairól tájékoztatni rendeli az illetékes munkaügyi központot is.

Az 53. §-hoz

A szakképző intézmények között új típust képviselnek a munkaerőfejlesztő és -képző központok. A szerkezetátalakítás és a szociális piacgazdaság működése során a munkanélküliség kezelése és a munkaerőpiaci képzési igények kielégítése érdekében szükség van a meglévő kapacitások átalakításával létrehozott, állami forrásokra támaszkodó intézményhálózatra. 

A kialakuló központok intenzív, rugalmas képzéseket végeznek változó időpontban induló kurzusokkal a képzésbe kerülők előzetes felkészültségéhez igazodva. A képzéseket munkaügyi és szakmai szolgáltatások széles köre egészíti ki, emellett vizsgaközpontként is működnek.

A javaslat a képző központ szakmai irányításának segítésére, a regionális szakképzési érdekek összehangolására felügyelő tanács működését teszi lehetővé.

HATODIK RÉSZ

A szakképzés finanszírozása

Az 54. §-hoz

Az iskolai rendszerű szakképzésre is kiterjedően a képzés finanszírozásával kapcsolatos rendelkezéseket a közoktatási törvény állapítja meg. Szükséges azonban, hogy a gyakorlati képzést érintően néhány általános követelményt, illetőleg rendelkezést a szakképzési törvény határozzon meg.

Általános alapelv az, hogy a gyakorlati képzés költségei a költségvetést és a gyakorlati képzés szervezőjét terhelik. Ha azonban az iskola vagy a gazdálkodó szervezet a gyakorlati képzést megfelelő feltételek hiányában csak más gyakorlati képzés szervezővel együtt tudja megoldani, a költségek viselésének módját megállapodásban kell rögzíteni.

A javaslat utal arra, hogy a gazdálkodó szervezetet - függetlenül attól, hogy képzést folytat-e - a szakképzési hozzájárulásról és a Szakképzési Alapról szóló többször módosított törvény alapján hozzájárulási kötelezettség terheli.

A költségviselés szempontjából sajátos helyzetben vannak a közalkalmazottak jogállásáról szóló törvény hatálya alá tartozó munkáltatók (egészségügyi intézmények, kórházak). Ezeket az intézményeket ugyanis részben a költségvetés, részben a társadalombiztosítás finanszírozza, ezért indokolt, hogy az itt szervezett gyakorlati képzés költségeit a szakképző iskola költségvetésében biztosítsák. Az iskolarendszeren kívüli szakképzés eltérő finanszírozási rendjét tartalmazza a javaslat.

-----STARTING---POINT---VEGE---

HETEDIK RÉSZ

Záró rendelkezések

Az 55-57. §-hoz

Tekintettel arra, hogy a közoktatásban a tankötelezettség teljesítésével és a kötelező általános művelés időtartamának meghosszabbításával összefüggő követelmények csak felmenő rendszerben valósulhatnak meg, ezért a javaslat a közoktatási törvénnyel összhangban a felmenő rendszerű hatályosulást tartalmazza.

A javaslat korlátozott körben módot ad a szakképzés eltérő sajátosságok szerinti megszervezésére is.

A javaslat a szakképzés irányításában és a tanulószerződés alapján folyó gyakorlati képzésre kiterjedően érdemi hatáskört kíván biztosítani a gazdasági kamaráknak. A gazdasági kamarák a hatáskörükkel azonban csak a gazdasági kamarákról szóló törvény hatálybalépését követően élhetnek. Ezért a javaslat e rendelkezések alkalmazását ennek figyelembevételével tartalmazza.

A foglalkoztatás elősegítéséről és a munkanélküliek ellátásáról szóló törvény módosítását az Országos Képzési Tanáccsal és a képző központtal összefüggő rendelkezések összehangolása indokolja.