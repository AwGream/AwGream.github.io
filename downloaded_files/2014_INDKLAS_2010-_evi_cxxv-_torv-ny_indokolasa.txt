2010. évi CXXV. törvény indokolása

a konzuli védelemről szóló 2001. évi XLVI. törvény módosításáról

-----STARTING---POINT---ALTALANOS--- 

A magyar állampolgárságról szóló 1993. évi LV. törvény (a továbbiakban: állampolgársági törvény) 2010. augusztus 20-án hatályba lépett és 2011. január 1-jétől alkalmazandó legutóbbi módosításával bevezetett egyszerűsített honosítás/visszahonosítás iránti kérelmek átvételével kapcsolatban a magyar külképviseleti hálózatra jelentős feladatok hárulnak, melyeket 2011. január 3-ig, az ügyfélfogadások tényleges megkezdéséig kell elvégezni. A felkészülés része a konzuli védelemről szóló 2001. évi XLVI. törvény (a továbbiakban: konzuli törvény) módosítása, melynek kiemelt célja, hogy a konzuli szolgálatnak az új állampolgársági szabályozás következtében várhatóan jelentősen megemelkedő ügyszámára tekintettel megteremtse a külképviseleteken kezdeményezett eljárások - különösen az egyszerűsített honosítási/visszahonosítási eljárások, valamint az ezekhez kapcsolódó útlevéligénylések - egyszerűbb, gyorsabb és hatékonyabb lebonyolításának alapvető feltételeit. A módosítás - a konzuli feladatok strukturálásával, az azokért szedhető konzuli költségek meghatározásával, valamint a konzuli díjak mértékét és befizetésének részletszabályait tartalmazó miniszteri rendelet megalkotására adott egyértelmű felhatalmazással - egy olyan új konzuli díjrendszer életre hívását alapozza meg, amely fedezete lehet a konzuli iratok gyorspostai szolgáltató igénybevételével történő továbbításának.

A külképviseletek összetett jogi környezetben, a magyar közigazgatás kinyújtott karjaiként működnek, s ennek megfelelően a kérelmeiket külföldön beadó állampolgárok a külképviseleti ügyintézést a mindenkori közigazgatás állapotának lenyomataként szemlélik. A konzuli tevékenységek komplexitását jelzi, hogy az állampolgársági és egyes közigazgatási hatósági ügyekben (pl. útlevéleljárás, hazai anyakönyvezés) közreműködőként való fellépés mellett a konzulok saját hatáskörben is végeznek közigazgatási hatósági tevékenységet (pl. ideiglenes magánútlevelek, halottszállítási engedélyek kiadása, konzuli kölcsönök elbírálása), valamint eljárhatnak közjegyzőként (pl. aláírás és másolat hitelesítése, hiteles fordítás készítése), végezhetik a magyarországi felhasználásra szánt külföldi okiratok diplomáciai felülhitelesítését, és - mintegy kiemelten kezelt feladatként, a konzuli szolgálat részeként - ellátják a külföldön bajbajutott magyar állampolgárok érdekvédelmét (pl. szabadságvesztés, balesetek, rablás áldozatai).

A konzuli szolgálat számára az állampolgársági törvényben foglalt egyszerűsített honosítási/visszahonosítási kérelmek külképviseleten történő benyújtása, valamint a második generációs biometrikus adatvételezés (ujjnyomat levétele) feltételeinek megteremtésére irányuló uniós kötelezettség végrehajtása jelenti az elsődleges prioritást és egyúttal a legnagyobb kihívást is.

Az új állampolgársági szabályozás következményeként, előreláthatólag, nagyságrendekkel növekszik majd a külképviseleteken indított ügyek száma, amely megemelkedett ügyszámmal tartósan, hosszútávon számolni kell.

A külképviseletek rendszeres, napi kapcsolatban állnak a hazai közigazgatási hatóságokkal és egyéb szervekkel, velük jelentős okiratforgalmat bonyolítanak (kérelmek felterjesztése, okiratok/okmányok külföldre továbbítása), mind a mai napig diplomáciai futárpostával. A külképviseletek azonban ezzel a megoldással csak fáziskéséssel képesek a közigazgatás vérkeringésébe kapcsolódni, ami a legkirívóbb esetekben (pl. Ausztrália) az ügyintézésben akár többhónapos késést is eredményezhet. Egyértelmű elvárásként jelenik tehát meg, hogy a külképviseleteken indított ügyek esetében csökkenjen az a - sokszor számottevő - különbség, ami az ügyintézési idő tekintetében a külképviseletek között (pl. Berlin/Canberra) az irattovábbítás időigénye miatt jelenleg tapasztalható, illetve az is, hogy ez az ügyintézési idő lehetőség szerint közelítsen a Magyarország területén belül az egyes ügytípusokra irányadó időtartamhoz.

A külképviseleteken a fenti célok megvalósítása érdekében nagyszabású technikai-informatikai modernizáció indult el. Az informatikai fejlesztésekkel a konzuli ügyintézők a fejlesztésben érintett ügyekben elektronikusan, biztonságos hálózaton keresztül terjeszthetik fel a kérelmeket a döntésre jogosult hatóságokhoz. A kialakított interfészeken olyan szolgáltató felületek jönnek létre, melyek minden oldalról biztosítják az adatáramlást és az ügyviteli folyamatok megfelelő informatikai támogatását, lehetővé téve ezzel a kérelmek elektronizálását és elektronikus felterjesztését, valamint a hiánypótlások elektronikus küldését és fogadását.

Bár az informatikai megoldások az irattovábbítás hagyományos, postai módját váltják ki, a konzulnál kezdeményezhető eljárások többségében - tekintettel arra, hogy sok esetben elengedhetetlen az eljárás alapját képező okiratok (pl. külföldi anyakönyvi kivonat) eredetiben való megküldése a döntési jogkörrel rendelkező hatóságokhoz - továbbra is fennmarad az igény a kérelmek diplomáciai futár útján történő felterjesztésére is. Ezért az elektronikus felterjesztés következtében lerövidülő ügyintézési idő csak akkor válik az ügyfél számára is érezhetővé, a szolgáltatás minőségének jelentős javulásaként értékelhető eredménnyé, ha a diplomáciai futárposta konzuli ügyekben gyorspostai szolgáltató bevonásával kiválthatóvá válik, s ezáltal az ügyintézési idő ténylegesen, jelentős mértékben csökken.

A konzuli szolgálat új feladataira, valamint az előreláthatólag jelentős mértékben emelkedő ügyszámra való tekintettel elengedhetetlen a konzuli szolgálat által nyújtott eltérő típusú (érdekvédelmi, közigazgatási hatósági, közjegyzői, diplomáciai felülhitelesítési, egyéb) szolgáltatások anyagi ellentételezését biztosító díjrendszer felülvizsgálata. Annak érdekében, hogy a közeljövőben külügyminiszteri rendeletben kialakítandó új díjrendszer átlátható és jól megalapozott legyen, szükséges, hogy a konzuli szolgálat és ezen belül a konzuli tisztviselő eltérő típusú feladatai egymástól világosan elkülönítve jelenjenek meg a konzuli törvényben. A törvény ezért pontosítja a konzuli szolgálat fogalmát és meghatározza a konzuli tisztviselőnek a konzuli szolgálathoz való viszonyát, strukturálja a konzuli szolgálat és ezen belül a konzuli tisztviselő feladatait, valamint elvégzi a konzuli szolgálatnál szedhető díjak és költségek besorolását, s végezetül egyértelmű felhatalmazást ad e díjaknak és költségeknek külügyminiszteri rendeletben történő szabályozására.

A konzuli szolgálatnál szedhető díjak és költségek vonatkozásában, a törvényben szereplő felhatalmazással összhangban, a törvénymódosítás elfogadását követően kerül sor a konzuli díjakról szóló 1/1991. (IV. 9.) KüM rendeletet felváltó, új miniszteri rendelet megalkotására.

A konzuli tisztviselők fentiekben bemutatott különböző típusú feladataikat differenciált jogosultságok mentén végezhetik, felhatalmazásukat hatósági ügyek végzésére, illetve az azokban való közreműködésre a külügyminisztertől kapják. Az e jogosultságok közötti különbségek különösen a hivatásos és a tiszteletbeli konzuli tisztviselők által végezhető feladatkörök tekintetében szignifikánsak, így eltérés mutatkozhat pl. a hatósági kérelmek átvételére, konzuli tanúsítvány/okirat kiállítására, hiteles fordítás készítésére való felhatalmazást illetően. Nem lényegtelen szempont továbbá az egyes konzuli tisztviselőknek adott felhatalmazás időbeli kiterjedése sem. Mindezek fényében a világ számos országában tevékenykedő mintegy 400 konzuli tisztviselő jogkörének gyakorlásához nélkülözhetetlen a fenti jogosultságok elektronikus nyilvántartása, s ennek részeként a tisztviselők aláírás- és bélyegzőnyomat mintáinak a digitalizálása, amelynek jogi alapját szintén a jelen törvény teremti meg.

A kérelem átvételére felhatalmazott tiszteletbeli konzuli tisztviselő, az átvett és az irányítási jogkört gyakorló képviseletnek továbbított kérelmek esetében az ezért a szolgáltatásért szedett külön díjat a - konzuli tanúsítvány kiállítás tekintetében már jelenleg is működő gyakorlattal egyezően - a törvény alapján megtarthatja. Tekintettel arra, hogy a tiszteletbeli konzuli tisztviselő nem a magyar közigazgatás része, munkája ugyanakkor a külképviseletek számára értékes segítséget jelent, továbbá a munkájához szükséges infrastruktúrát saját költségén tartja fenn, az így befolyt összeg anyagi ösztönzést jelenthet számára az említett feladatok átvállalásához.

-----STARTING---POINT---RESZLETES---

Az 1-4. §-hoz

Az általános indokolásban kifejtetteknek megfelelően a konzuli szolgáltatásokhoz rendelt díjtételek felülvizsgálata és ezt követően részben a jelen törvényben, részben az ezzel összhangban elkészítendő külügyminiszteri rendeletben történő újraszabályozása indokolttá teszi a konzuli szolgálat és a konzuli tisztviselő különböző típusú feladatainak (érdekvédelmi, közigazgatási hatósági, közjegyzői, diplomáciai felülhitelesítési, nemzetközi szerződés, törvény vagy kormányrendelet által megállapított egyéb feladatok) és egymáshoz való viszonyának egyértelmű meghatározását. A módosítás ezen túlmenően világossá teszi, hogy a konzuli törvény háttérszabályként alkalmazandó minden olyan esetben, amikor a konzuli szolgálat tevékenységére más ágazati jogszabály rendelkezései irányadók (pl. útlevélkérelmek esetén a külföldre utazásról szóló 1998. évi XII. törvény). Ez azért lényeges, mert a konzuli szolgálat sajátos nemzetközi jogi környezetben, a fogadó állam jogszabályait is tiszteletben tartva működik, így a speciális helyzetéből adódó körülményeket minden esetben figyelembe kell venni.

Az 5-7. §-hoz

Általános jelleggel, az érdekvédelmi tevékenység egészére vonatkozóan szerepel a törvényben az a - korábban csak a bajbajutottakra, illetve a baleset vagy erőszakos bűncselekmény áldozataira vonatkoztatott - rendelkezés, hogy a konzuli szolgálat közreműködik abban, hogy a rászorult saját vagy más forrásból anyagi segítséghez jusson.

Szintén általános jelleggel került kimondásra, hogy a magyar állampolgárok a konzuli védelem előmozdítása érdekében az erre a célra fenntartott honlap igénybevételével előzetesen is bejelenthetik külföldi tartózkodásukat a konzuli szolgálatnak.

A konzuli szolgálat kizárólag a nemzetközi jog, a belső nemzeti jog és a fogadó állam joga által biztosított keretek között láthatja el a magyar állampolgárok képviseletét a fogadó állam hatóságai előtt folyó eljárásban, ugyanakkor a jogi képviselet a fogadó állam jogának olyan magasszintű, országspecifikus ismeretét igényli, ami a hazai közigazgatás részét képező konzuli képviselőtől nem várható el, és meghaladja a konzuli érdekvédelem terjedelmét.

A törvény egyértelművé teszi a konzuli szolgálat tájékoztatási kötelezettségének mértékét.

A 8. §-hoz

A konzuli szolgálat a hazatéréshez fűződő alkotmányos alapjog érvényesítése érdekében az ügyféllel kötött hatósági szerződés alapján konzuli kölcsönt nyújt mindazokban az esetekben, amikor a külföldön bajba jutott magyar állampolgár hazatérése elősegítésének más módjára nincs lehetőség, és a késedelem súlyos érdeksérelmet okoz. A tapasztalatok szerint azonban e kölcsönök jelentős részét nem fizetik vissza, a kölcsönösszeg nem térül meg. A törvény ezért a konzuli törvény jelenleg hatályos rendelkezéseit kiegészíti azzal, hogy a kölcsön nyújtását meg kell tagadni, ha a kérelmező neki felróható módon nem működik együtt a konzuli szolgálattal a hazatérése fedezetéül a konzuli kölcsönön kívül rendelkezésre álló esetleges egyéb források felkutatásában.

E rendelkezés tovább növeli annak valószínűségét, hogy kizárólag az arra valóban rászorulók juthassanak konzuli kölcsönhöz.

A 9. §-hoz

A miniszter által egyes közjegyzői feladatok végzésére felhatalmazott konzuli tisztviselő külön jogszabályban rögzített feltételek mellett a külképviseleten konzuli tanúsítványt, illetve konzuli okiratot állíthat ki. E tevékenysége körében a konzuli törvény 14. § (2) bekezdése értelmében a konzuli tisztviselő a közjegyzőkről szóló 1991. évi XLI. törvény szerint jár el. A fogadó államban működő konzuli tisztviselő azonban - a speciális jogi környezetben való működésére való tekintettel - a közjegyzőkről szóló törvényben meghatározottak mellett köteles megtagadni a közreműködést akkor is, ha az nemzetközi jogi szabályba vagy a fogadó állam jogszabályába ütközne.

A 10-11. §-hoz

A törvény fogalmilag pontosítja, hogy a külföldi hatóságok által kiállított közokiratot, illetőleg a külföldi bíróság, közigazgatási szerv, közjegyző vagy közhitelességgel felruházott más személy által hitelesített magánokiratot magyarországi felhasználása céljából a hivatásos konzuli tisztviselő diplomáciai felülhitelesítéssel látja el. A magyar központi államigazgatási szervek vagy közigazgatási hatósági jogkör gyakorlására törvényben vagy kormányrendeletben feljogosított szervezetek által kiállított közokiratokat a miniszter külföldi felhasználás céljából közigazgatási hatósági jogkörében eljárva felülhitelesítéssel látja el.

A külpolitikáért felelős miniszter a külföldi felhasználásra szánt okiratok felülhitelesítését akkor végzi el, ha az okiratot kiállító hatóság, szerv vagy személy pecsét- és aláírásmintájával rendelkezik. A felülhitelesítésre irányuló eljárásban résztvevő szervek nagy számára tekintettel indokolt annak kimondása, hogy egyes esetekben a felülhitelesítés csak az ezeket a szerveket felügyelő, irányító központi szervek, illetve a közhitelességgel felruházott személyek által kiállított okiratok esetében az e személyek országos köztestülete segítségével, közbeiktatásával történhet. Az e szervek, köztestületek által végzett ún. közbenső hitelesítés mentesíti a minisztert a kiállító szervek, személyek pecsét- és aláírásmintáinak beszerzése alól, hiszen azokat hitelesítő záradékkal először az említett közbeiktatott szervek, köztestületek látják el. A miniszter a kiállított okiratokon később már csak e közbenső hitelesítő záradékot hitelesíti felül.

A 12. §-hoz

A konzuli tisztviselők különböző típusú (érdekvédelmi, közigazgatási hatósági, közjegyzői, diplomáciai felülhitelesítési, egyéb) feladataikat differenciált jogosultságok mentén végezhetik, felhatalmazásukat hatósági ügyek végzésére, illetve az azokban való közreműködésre a külügyminisztertől kapják. Az e jogosultságok közötti különbségek különösen a hivatásos és a tiszteletbeli konzuli tisztviselők által végezhető feladatkörök tekintetében szignifikánsak, így eltérés mutatkozhat pl. a hatósági kérelmek átvételére, konzuli tanúsítvány/okirat kiállítására, hiteles fordítás készítésére való felhatalmazást illetően.

Nem lényegtelen szempont továbbá az egyes konzuli tisztviselőknek adott felhatalmazás időbeli kiterjedése sem. Mindezek fényében a világ számos országában tevékenykedő mintegy 400 konzuli tisztviselő jogkörének gyakorlásához nélkülözhetetlen a fenti jogosultságok elektronikus nyilvántartása, s ennek részeként a tisztviselők aláírás- és bélyegzőnyomat mintáinak a digitalizálása, amelynek jogi alapját szintén a jelen törvény teremti meg.

A konzuli jogkörök nyilvántartása a külpolitikáért felelős miniszter egyéb nyilvántartásaiban már egyébként is szereplő adatokat és dokumentumokat összesítve tartalmazza a konzuli tisztviselőkről, abból a célból, hogy ezek a konzuli feladatok ellátása szempontjából lényeges információk azonnal visszakereshetők legyenek.

A 13-14. §-hoz

A konzuli szolgálat érdekvédelmi tevékenysége során gyakran nyújt segítséget olyan magyar állampolgároknak, akik betegség, baleset vagy fogva tartás miatt nincsenek abban a helyzetben, hogy hozzátartozójukkal, vagy törvényes képviselőjükkel maguk vegyék fel a kapcsolatot. Ebben az esetben a konzuli szolgálatnak a konzuli törvényben felsorolt nyilvántartásokból történő adatigénylés útján kell a lehető legrövidebb időn belül megtalálni az érintett személy legközelebbi hozzátartozóját, vagy más törvényes képviselőjét.

A törvény pontosítja a tiszteletbeli konzuli tisztviselőkre vonatkozó rendelkezéseket.

A 15. §-hoz

A törvény a külképviseleteken megvalósuló informatikai fejlesztések során kialakított biztonságos elektronikus hálózat felhasználásával lehetővé teszi, hogy a konzuli tisztviselő azokban a közigazgatási hatósági eljárásokban, amelyekben közreműködőként vesz részt, az ügy elintézésére hatáskörrel bíró hatóság által kiállított elektronikus közokiratról papíralapú hiteles kiadmányt állítson ki, s így az ügyintézési idő a hazai hatóság és a külképviselet közötti irattovábbításra fordított idő megtakarításával jelentősen csökkenjen.

A 16. §-hoz

A konzuli feladatok ellátása során a konzuli szolgálat - attól függően, hogy milyen szerepkörben (hatósági, közjegyzői, diplomáciai stb.) jár el - eltérő ügyviteli rendet követ, melyhez az általa szedett díjak meghatározásánál is alkalmazkodni kell. A törvény ezért a különböző típusú díjak és költségek egységes, átlátható rendszerét teremti meg, amely a később, miniszteri rendeleti szinten megvalósítandó szabályozás alapjául szolgál. Ennek megfelelően a konzuli tisztviselő igazgatási szolgáltatási díjat szed az általa végzett hatósági tevékenységért, illetve akkor, amikor hazai hatóság eljárásában közreműködőként jár el. A törvény az igazgatási szolgáltatási díjat is a konzuli díjak körébe helyezi, annak érdekében, hogy a konzuli díjak egészére vonatkozóan egységes szabályokat lehessen alkotni.

A konzuli tisztviselő közjegyzői és diplomáciai felülhitelesítési tevékenységéért, illetve a konzuli törvény 13. §-ban meghatározott feladatai ellátásáért, valamint érdekvédelemnek nem minősülő szolgáltatásaiért egyéb díjat, a képviselet székhelyén kívül végzett, - s ily módon többletszolgáltatást jelentő - eljárási cselekményért a többletköltség fedezésére költségátalányt szed. Az érdekvédelemnek és közigazgatási hatósági cselekménynek nem minősülő egyéb konzuli eljárás során felmerült postaköltség fedezésére az ügyfélnek szintén költségátalányt kell fizetnie.

A kérelem átvételére felhatalmazott tiszteletbeli konzuli tisztviselő, az átvett és az irányítási jogkört gyakorló képviseletnek továbbított kérelmek esetében az ezért a szolgáltatásért szedett külön díjat a - konzuli tanúsítvány kiállítás tekintetében már jelenleg is működő gyakorlattal egyezően - a törvény alapján megtarthatja. Tekintettel arra, hogy a tiszteletbeli konzuli tisztviselő nem a magyar közigazgatás része, munkája ugyanakkor a külképviseletek számára értékes segítséget jelent, továbbá a munkájához szükséges infrastruktúrát saját költségén tartja fenn, az így befolyt összeg anyagi ösztönzést jelenthet számára az említett feladatok átvállalásához.

A törvény ugyanakkor arra az alapra helyezkedik, hogy a szabad mozgás és tartózkodás jogával rendelkező személyek, valamint a harmadik országbeli állampolgárok beutazásával és tartózkodásával kapcsolatos eljárások díjáról szóló 28/2007. (V. 31.) IRM rendelet (a továbbiakban: vízumdíj rendelet) tárgykörébe tartozó, a konzuli tisztviselő által szedhető díj (a továbbiakban: vízumdíj) a konzuli díjaknak nem része.

A konzuli tisztviselő egyes hazai szervek közigazgatási hatósági eljárásában közreműködőként vesz részt, ezekben az esetekben a hazai hatóság eljárásában felmerült illetéket vagy igazgatási szolgáltatási díjat is a konzuli szolgálatnál kell megfizetni. Ugyanígy a konzuli szolgálatnál kerül megfizetésre a megkeresett külföldi szerv által felszámított költség, ha a konzuli szolgálat az illetékes külföldi szervet az ügyfél, vagy valamely hazai szerv kérésére keresi meg pl. anyakönyvi kivonat, rendőrségi jegyzőkönyv beszerzése céljából. Hasonlóképpen, ha a konzuli szolgálat az érdekvédelmi tevékenység ellátása során, jogszabályi felhatalmazás alapján külső szolgáltató felé kifizetést teljesít (pl. kivételesen, kis összegű ügyvédi díjat megelőlegezhet), ezt a költséget szintén a konzuli szolgálatnál kell befizetni. Jogszabály lehetőséget biztosíthat továbbá arra, hogy a hazai hatóság eljárásának költségeit az érintett személy a külképviseleten fizesse be, az idegenrendészeti eljárással összefüggő költségek tekintetében így rendelkezik például a 25/2007. (V. 31.) IRM rendelet 23. §-a.

A 17. §-hoz

A konzuli díjak és költségek részleteit miniszteri rendelet állapítja meg.

A 18. §-hoz

Uniós jogi aktusnak való megfeleltetés.

-----STARTING---POINT---VEGE---

A 19. §-hoz

A törvény 2011. január 1-jén lép hatályba, és másnap hatályát veszti.