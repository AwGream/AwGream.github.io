2021. évi XXIII. törvény végső előterjesztői indokolása

a Szegedi Tudományegyetemért Alapítványról, a Szegedi Tudományegyetemért Alapítvány és a Szegedi Tudományegyetem részére történő vagyonjuttatásról

-----STARTING---POINT---ALTALANOS--- 

A nemzeti vagyonról szóló 2011. évi CXCVI. törvény (a továbbiakban: Nvtv.), valamint az állami vagyonról szóló 2007. évi CVI. törvény (a továbbiakban: Vtv.) szerint állami vagyon tulajdonjogát átruházni csak törvényben meghatározott feltételekkel és esetekben, főszabály szerint csak törvény rendelkezése alapján lehet.

A Kormány a Szegedi Tudományegyetem (a továbbiakban: Egyetem) szenátusának kezdeményezésére az Egyetem új működési és fenntartási modelljéről hozott döntésében rendelkezett egyrészt az Egyetem fenntartójaként létrehozásra kerülő Szegedi Tudományegyetemért Alapítvány (a továbbiakban: Alapítvány) alapításával kapcsolatos feladatokról, másrészt az alapításhoz és működéshez szükséges állami vagyon biztosításával kapcsolatos feladatokról.

Az Nvtv. és a Vtv. rendelkezéseire figyelemmel a vagyonjuttatásra e törvény rendelkezéseivel kerül sor.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény 1. § (1a) bekezdése szerint a Kormány kizárólag külön törvény rendelkezése szerint jogosult alapítvány létrehozására. Jelen rendelkezés alapján az Országgyűlés felhatalmazást ad a Kormány számára a törvényjavaslat 2. §-ában meghatározott tevékenység, közfeladat ellátása céljából az Alapítvány létrehozására.

A 2. §-hoz

Az Országgyűlés az Nvtv. és a Vtv. ingyenes vagyonátruházásra vonatkozó szabályai alapján rendelkezik arról, hogy az Egyetem - a nemzeti felsőoktatásról szóló 2011. évi CCIV. törvény (a továbbiakban: Nftv.) 4. § (2) bekezdésében meghatározott - fenntartói jogát alapítói vagyoni juttatásként az Alapítvány tulajdonába kell adni. Az Egyetem fenntartói jogáról mint vagyoni értékű jog átruházásáról a Kormány gondoskodik az Alapítvány alapítói vagyonának rendelkezésre bocsátásával.

A 3-4. §-hoz

E szakaszok szerint az Alapítvány tulajdonába kerülnek ingatlan vagyonelemek ingyenesen, nyilvántartási értéken történő átvezetéssel.

Az ingyenes vagyonátadásra vonatkozó megállapodást az Alapítvánnyal a tulajdonosi joggyakorló köti meg.

Az ingatlan vagyonelemeket az Alapítvány a terhekkel együtt szerzi meg, amely terheket az átadó és az átvevő fél szintén a megállapodásban rögzít.

Az Alapítvány jogosult lesz a részére átadott ingatlan értékesítésére, azonban az ingatlan értékesítéséből származó bevételt csak e törvényben meghatározottak szerint használhatja fel. (E rendelkezés összhangban áll az Nftv. költségvetési felsőoktatási intézmények gazdálkodására vonatkozó szabályaival.)

Az 5. §-hoz

A szegedi, korábban Kaáli Intézetként működő meddőséggel összefüggő egészségügyi szolgáltató tevékenységet végző szolgáltató az Egyetemnek történő átadása és a feladatellátáshoz szükséges ingatlanok vagyonkezelésbe adása teljessé tenné a magyarországi orvos-egészségtudományi egyetemeken működő IVF központok sorát. A szabályozással biztosítottá válik az egységes állami irányítási modell, valamint az esetlegesen szükséges emelt szintű meddőségi eljárásokhoz, a jelenleg még szükséges regionális területi hozzáférés biztosítása, ezzel megfelelve a szakmapolitikai és népesedéspolitikai kormányzati szándékoknak, melyek a meddőségi ellátásokban az állami szerepvállalás kizárólagosságát tűzte ki célul.

A 6. §-hoz

E szakasz szerint a jelenleg költségvetési szervi formában működő Egyetem vagyonkezelésében lévő ingó és ingatlan vagyonelemek - utóbbiak tételes felsorolását a törvény 1. melléklete tartalmazza -, ingyenesen, nyilvántartási értéken történő átvezetéssel a fenntartóváltást követően magánegyetemként tovább működő Egyetem tulajdonába kerülnek.

Az ingatlanok tekintetében a tulajdonváltozás ingatlan-nyilvántartásba történő bejegyzésére alkalmas szerződéseket az állam nevében az egyes ingatlanok vonatkozásában a tulajdonosi joggyakorló szervezetek készítik elő és kötik meg az Egyetemmel.

Az ingó vagyonelemek számosságára tekintettel azok nem a jogszabály mellékleteként kerülnek felsorolásra, hanem az átadó és az átvevő tételes jegyzőkönyvet vesz fel az átadásra kerülő ingó vagyonelemekről.

Az ingatlan vagyonelemeket az Egyetem a terhekkel együtt szerzi meg, amely terheket az átadó és az átvevő fél szintén a megállapodásban rögzít.

Az Egyetem számára az ingatlanok (ingatlanhányadok) esetében az ingyenes vagyonátadásra vonatkozó megállapodás megkötéséig, az ingóságok esetében pedig az átadáshoz szükséges jegyzőkönyv felvételéig tartó időszakra szükséges, a közfeladatai ellátása érdekében ingyenes használati jogot (jogcímet) biztosítani.

Szükséges rendezni azon ingatlan vagyonelemek sorsát, amelyeket az Egyetem jelenleg költségvetési szervi formában vagyonkezel és a fenntartóváltást követően alaptevékenységéhez kapcsolódóan továbbra is használnia szükséges.

A 7. §-hoz

Az Egyetem jogosult lesz a részére átadott ingatlanok értékesítésére, azonban az ingatlan értékesítéséből származó bevételt csak e törvényben meghatározottak szerint használhatja fel. (E rendelkezés összhangban áll az Nftv. költségvetési felsőoktatási intézmények gazdálkodására vonatkozó szabályaival.)

A 8-9. §-hoz

A törvény céljának megvalósítása érdekében szükséges a társasági részesedések Egyetem részére történő tulajdonba adása.

-----STARTING---POINT---VEGE---

A 10. §-hoz

Hatályba léptető rendelkezés.

A 11. §-hoz

Sarkalatossági záradék.

A 12. §-hoz

Hatályon kívül helyező rendelkezések.