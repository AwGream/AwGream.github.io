2017. évi CXLIII. törvény indokolása

az egyes migrációs tárgyú törvények módosításáról

-----STARTING---POINT---ALTALANOS--- 

2018. január 1-jével hatályba lép az általános közigazgatási rendtartásról szóló 2016. évi CL. törvény (a továbbiakban: Ákr.), mely a közigazgatási hatósági eljárás és szolgáltatás általános szabályairól szóló 2004. évi CXL. törvényt váltja.

Az Ákr. hatálya nem fog kiterjedni az idegenrendészeti és a menekültügyi eljárásokra, tekintetbe véve azok speciális jellegét. Ez szükségessé teszi a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény (a továbbiakban: Szmtv.), a harmadik országbeli állampolgárok beutazásáról és tartózkodásáról szóló 2007. évi II. törvény (a továbbiakban: Harmtv.) és a menedékjogról szóló 2007. évi LXXX. törvény (a továbbiakban: Met.) kiegészítését az általános eljárási szabályokkal.

Hatályba lép továbbá a közigazgatási perrendtartásról szóló 2017. évi I. törvény (a továbbiakban: Kp.) is, mely szintén indokolttá teszi az Szmtv., a Harmtv. és a Met. további rendelkezéseinek módosítását. Szükségessé vált az Szmtv., a Harmtv. és a Met. jelenlegi szabályainak néhány további - egyéb okból történő - módosítása, kiegészítése vagy pontosítása is.

A harmadik országbeli állampolgárok kutatás, tanulmányok folytatása, gyakorlat, önkéntes szolgálat, diákcsereprogramok vagy oktatási projektek, és au pair tevékenység céljából történő beutazásának és tartózkodásának feltételeiről szóló (EU) 2016/801 európai parlamenti és tanácsi irányelv (a továbbiakban: Irányelv) átültetési határideje 2018. május 23., így indokolta az idegenrendészeti jogszabálycsomagot egy előterjesztésben kezelni.

A módosítás emellett néhány jogalkalmazást segítő, jogértelmezést egységesítő rendelkezést tartalmaz.

-----STARTING---POINT---RESZLETES---

Az 1-13. §-hoz

A harmadik országbeli állampolgárok kutatás, tanulmányok folytatása, gyakorlat, önkéntes szolgálat, diákcsereprogramok vagy oktatási projektek, és au pair tevékenység céljából történő beutazásának és tartózkodásának feltételeiről szóló (EU) 2016/801 európai parlamenti és tanácsi irányelv (a továbbiakban: Irányelv) átültetési határideje 2018. május 23. A módosítások a fenti uniós jogi aktusnak való megfelelést szolgálják és az érintett ágazati jogszabályok jogharmonizációs záradékát egészítik ki.

A 14. §-hoz

A Kp. a polgári perrendtartásról szóló 1952. évi III. törvény XX. fejezete helyébe lépve kódexjelleggel szabályozza a közigazgatási perjog területét. A módosítás a Kp. által bevezetett terminológiának megfelelő fogalomhasználat érdekében indokolt.

A vízumkérelmek esetében indokolt az egyszerűsített per tárgyaláson kívüli elbírálás szabályainak alkalmazása. A bíróság feladata annak megállapítása, hogy a döntés meghozatala során történt-e anyagi vagy eljárási jogszabálysértés. Mivel a másodfokú hatóság is az elsőfokú hatóságtól kapott dokumentumok alapján határozza meg a másodfokú döntést, így a részletesen megindokolt határozatból és a csatolt dokumentumokból teljes mértékben megállapítható, hogy a hatóság azt a jogszabályok és eljárásrendek megtartásával hozta-e meg.

A konzuli tisztviselő függetlenségére vonatkozóan a konzuli védelemről szóló 2001. évi XLVI. törvény 19. § (8) bekezdése kimondja, hogy a konzuli tisztviselő a közigazgatási hatósági eljárásokban kizárólag a jogszabályoknak, valamint a vonatkozó nemzetközi jogi szabályoknak van alávetve, hatósági eljárása során és hatósági döntéseinek tartalmával összefüggésben - a feladat elvégzésére vagy mulasztás pótlására irányuló utasítás kivételével - nem utasítható.

A 15. §-hoz

A Kp.-val való koherencia érdekében szükséges a fogalmak pontosítása.

A 16. §-hoz

Indokolt a kitoloncolással történő végrehajtás eseteinek kiegészítése azzal, ha a bíróság által elrendelt kiutasítást végrehajtó végzésben meghatározott ország elhagyására vonatkozó kötelezettségének nem tesz eleget a külföldi. Indokolatlan és költséges ugyanis a bírói kiutasítás végrehajtásának kitoloncolással történő elrendelése abban az esetben, amikor a külföldi önként vállalja a távozást, és az ügy egyedi körülményei arra utalnak, hogy ennek valóban eleget is fog tenni.

A 17. §-hoz

A Kp.-val való koherencia érdekében szükséges a fogalmak pontosítása.

A 18. §-hoz

A Harmtv. szabályai szerint egy korábbi módosítás következtében nincs jogorvoslat a körözést elrendelő határozat ellen, erre tekintettel indokolt az Szmtv. szabályainak a módosítása is. A körözést elrendelő határozatnak tekintettel annak természetére nincs is olyan sértettje, aki jogorvoslattal tudna élni ellene. Tekintettel arra, hogy a körözés a személy megtalálásakor okafogyottá válik és ebben az esetben a körözést vissza kell vonnia hatóságnak, így a körözést elrendelő határozattal szembeni jogorvoslat nem bír relevanciával.

A 19. §-hoz

Tekintettel arra, hogy az idegenrendészeti eljárások az Ákr. szabályai alól kivett eljárások, ezért a normavilágosság és a jogalkotási bürokráciacsökkentés érdekében nem indokolt az általános eljárási szabályok két eltérő jogszabályban ugyanolyan módon történő szabályozása. Tekintettel arra, hogy jelenleg is alkalmazható a Harmtv. több fejezete a szabad mozgás és tartózkodás jogával rendelkezőkre, ezért nem indokolt, hogy az eljárási szabályok duplikálódjanak.

A 20. §-hoz

Az eljárási szabályok meghatározása miatt szükséges arról rendelkezni, hogy az Szmtv. szerinti kérelemre induló eljárásokban az idegenrendészeti hatóság a döntését milyen formában hozza meg. A kérelemnek helyt adó döntés esetén, tekintettel arra, hogy ez minden esetben okmány kiadásával is jár, ezért a hatósági döntést maga az okmány testesíti meg, és ezen döntés tényét a jogszabály által rendszeresített kérelem nyomtatvány záradékának kitöltésével vezeti fel az iratra. Külön megszövegezett határozat meghozatala e tekintetben nem indokolt.

A 21. §-hoz

Az idegenrendészeti hatóság az Európai Unió bűnüldözési információs rendszer és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény 2. § b) pont bb) alpontja alapján magyar együttműködő szervnek minősül és a 3. § (1) bekezdés alapján a NEBEK útján továbbít adatot, információt, illetőleg kezdeményez adat-, illetve információigénylést vagy egyéb intézkedést. Az Interpol adatbázisa elérhetővé vált az INTERPOL FIND alkalmazás útján, mely alapján a NEBEK által elrendelt körözések nagy része törlésre kerül a Körözési Nyilvántartási Rendszerből. Tekintettel arra, hogy az elmúlt időszakban jelentősen átalakult a legális és illegális migráció képe, a migrációs trendek alapvető változásokon mentek keresztül, a legális és illegális migrációhoz egyre inkább kapcsolódik a terrorveszély, melyek okán alapvető fontosságú, hogy az INTERPOL FIND rendszerből való adatigényléshez az idegenrendészeti hatóság megfelelő jogszabályi felhatalmazással rendelkezzen. Mindezek okán többször is felmerült az INTERPOL FIND rendszerhez való hozzáférés szükségessége és a rendszer használatához egyéb jogszabály módosítása nem szükséges, fenti kiegészítés megalapozza az adatkezelés jogszerűségét.

A 22. §-hoz

Átmeneti rendelkezések megállapítása. A törvény megfogalmazása figyelemmel van a „jogerős” és „végleges” kifejezések egymásnak való megfeleltetésére is.

A 23. §-hoz

Az Ákr. és a Kp. miatti terminológia változásának átvezetése érdekében szükségesek, valamint az eljáró idegenrendészeti hatóság helyett az idegenrendészeti hatóság fogalmának bevezetése miatt.

A 24. §-hoz

A jogalkalmazás megkönnyítése és a jogalkotási bürokráciacsökkentés érdekében indokolt, hogy az idegenrendészeti hatósági eljárásokra vonatkozó általános eljárási szabályok ne kerüljenek két jogszabályban megismétlésre. Tekintettel arra, hogy az általános eljárási szabályok tekintetében az Szmtv. szerinti idegenrendészeti eljárásokra is kiterjed a Harmtv. vonatkozó fejezetének hatálya, így a jelenleg az Szmtv. V. fejezetében található közös eljárási szabályok hatályon kívül helyezése indokolt.

A 25. §-hoz

Tekintettel arra, hogy az idegenrendészeti eljárások az Ákr. hatálya aló kivett eljárások és ezen eljárások két jogszabályban (az Szmtv.-ben és a Harmtv.-ben) eltérő személyi kör tekintetében kerültek meghatározásra, a jogalkalmazás könnyítése, valamint a normavilágosság érdekében indokolt, hogy ezen eljárási jogszabályok két, témájában az idegenrendészeti eljárásokat tartalmazó jogszabályban ne kerüljenek ismétlésre. Erre figyelemmel indokolt a Harmtv.-ben meghatározni részletes eljárási szabályokat, arra tekintettel is, hogy a Harmtv. tartalmaz több típusú idegenrendészeti eljárást. Ezért indokolt a Harmtv. személyi hatályát az eljárási szabályokra vonatkozó fejezet tekintetében kiterjeszteni a szabad mozgás és tartózkodás jogával rendelkezőkre. Ezáltal az eljárási szabályok a két törvény tekintetében átláthatóak és egységesek.

A 26. §-hoz

A Harmtv. fogalmainak kiegészítését az Irányelvnek való megfelelés indokolja.

A 27. §-hoz

A módosítás a Kp. által bevezetett terminológiának megfelelő fogalomhasználat érdekében indokolt.

A vízumkérelmek esetében indokolt az egyszerűsített per tárgyaláson kívüli elbírálás szabályainak alkalmazása. A bíróság feladata annak megállapítása, hogy a döntés meghozatala során történt-e anyagi vagy eljárási jogszabálysértés. Mivel a másodfokú hatóság is az elsőfokú hatóságtól kapott dokumentumok alapján határozza meg a másodfokú döntést, így a részletesen megindokolt határozatból és a csatolt dokumentumokból teljes mértékben megállapítható, hogy a hatóság azt a jogszabályok és eljárásrendek megtartásával hozta-e meg.

A konzuli tisztviselő függetlenségére vonatkozóan a konzuli védelemről szóló 2001. évi XLVI. törvény 19. § (8) bekezdése kimondja, hogy a konzuli tisztviselő a közigazgatási hatósági eljárásokban kizárólag a jogszabályoknak, valamint a vonatkozó nemzetközi jogi szabályoknak van alávetve, hatósági eljárása során és hatósági döntéseinek tartalmával összefüggésben - a feladat elvégzésére vagy mulasztás pótlására irányuló utasítás kivételével - nem utasítható.

A 28. §-hoz

A módosítás alapvetően az Irányelv hallgatókra vonatkozó rendelkezéseinek történő megfelelést célozza. Minden kiskorú kérelmező esetében, aki egyedül kíván bármely célból beutazni és tartózkodni Magyarországon, indokolt ahhoz a szülők vagy törvényes képviselők hozzájárulását kérni. E módosítás a jelenlegi jogalkalmazási gyakorlatot tükrözi, és egyben egy garanciális szabályt is jelent arra, hogy a kiskorú a szülő beleegyezésével hagyja csak el legálisan a szokásos tartózkodási helyét.

A 29. §-hoz

Az Irányelvnek való megfelelés érdekében indokolt annak szabályozása, hogy a Magyarország területén tartózkodó kutató és tanuló a tevékenységének befejezését követően jogosult legyen a tartózkodási idejének meghosszabbítására álláskeresés vagy vállalkozásindítás céljából. Indokolt továbbá a hallgatói és kutatói, valamint a kutatók családtagjaira vonatkozó mobilitás biztosítása érdekében a Magyarországon tartózkodók számára az értesítések megtételét és az engedély iránti kérelmek benyújtását lehetővé tenni.

A 30. §-hoz

Az Irányelvnek való megfelelés érdekében indokolt a tanulmányi célból, kutatás céljából, önkéntes és gyakornoki tevékenység folytatása céljából a tartózkodási engedély kiadásának, illetve az ilyen célból kiadott tartózkodási engedély meghosszabbítása megtagadásának és visszavonásának okait specializálni, és a Harmtv.-ben foglalt általános visszavonási, megtagadási okokat kiegészíteni. Indokolt továbbá az álláskeresési vagy vállalkozásindítási célú tartózkodási engedély megtagadási illetve visszavonási okainak a szabályozása is.

A 31-32. §-hoz

Az Irányelvnek való megfelelés érdekében a tanulmányi célú tartózkodási feltételek és a hallgatói mobilitásra vonatkozó feltételek megjelennek a szabályozásban.

A tanulmányi célú tartózkodás feltételei az Irányelvnek megfelelően kiegészülnek azzal, hogy a hallgatónak igazolnia kell azt is, hogy befizette a felsőoktatási intézmény által kirótt díjakat. Változik továbbá az irányelvnek megfelelően a tanulmányi célú tartózkodási engedély érvényességi ideje is, amely legalább egy év, vagy ha a képzés rövidebb, mint egy év, akkor a képzés időtartamához igazodik.

Azon hallgató, aki nem részese mobilitási intézkedéseket is magában foglaló uniós vagy multilaterális programnak, illetve két vagy több felsőoktatási intézmény között létrejött megállapodásnak, és érvényes, az Európai Unió tagállama által kiállított tartózkodási engedéllyel rendelkezik, hallgatói mobilitási tartózkodási engedélyt kaphat, amennyiben magyarországi felsőoktatási intézményben kívánja a tanulmányai egy részét folytatni. A hallgatói mobilitási tartózkodási engedély kiadásának feltételeit tartalmazza a módosítás. Amennyiben a hallgató részese mobilitási intézkedéseket is magában foglaló uniós vagy multilaterális programnak, illetve két vagy több felsőoktatási intézmény között létrejött megállapodásnak, és érvényes az Európai Unió tagállama által kiállított tartózkodási engedéllyel rendelkezik, hallgatói mobilitási igazolást kaphat, amennyiben magyarországi felsőoktatási intézményben kívánják a tanulmányai egy részét folytatni. Az igazolás kiállítása érdekében értesítést kell az idegenrendészeti hatóság részére beadni, amelynek kötelező mellékleteit a törvény tartalmazza. Mind a kérelem, mind az értesítés esetén a hatóság meghatározott esetben hozhat elutasító döntést. Az értesítés esetén az elutasítás az Irányelv szerinti kifogásként jelenik meg, amelyről az idegenrendészeti hatóság határozati formában dönt.

Mind a hallgatói mobilitási tartózkodási engedély, mind a hallgatói mobilitási igazolás érvényességi ideje 360 nap lehet.

A 33-34. §-hoz

Az Irányelvnek történő megfelelés érdekében indokolt a kutatókra vonatkozó szabályozás kiegészítése a kutatási célú tartózkodási feltételek kiegészítésével és a kutatók, valamint a kutatók családtagjai mobilitására vonatkozó feltételekkel.

Változik továbbá az Irányelvnek megfelelően a kutatási célú tartózkodási engedély érvényességi ideje is, amely legalább egy év, vagy ha a fogadási megállapodás érvényességi ideje rövidebb, mint egy év, akkor a fogadási megállapodás érvényességi idejéhez igazodik.

A kutatói mobilitás lehetséges rövid és hosszú távon is. Mindkét esetben lehetőség van arra, hogy a kutatót a családtagja is kísérje a mobilitási időszakban. A kutatói rövid távú mobilitási igazolás kiállítása érdekében értesítést kell az idegenrendészeti hatóság részére beadni, amelynek kötelező mellékleteit a törvény tartalmazza.

A kutatói hosszú távú mobilitási tartózkodási engedély kiadásának feltételeit tartalmazza a módosítás. Mind a kérelem, mind az értesítés esetén a hatóság meghatározott esetben hozhat elutasító döntést. Az értesítés esetén az elutasítás kifogásként jelenik meg, amelyről az idegenrendészeti hatóság határozati formában dönt.

A kutatói rövid távú mobilitási igazolás érvényességi ideje 180 nap lehet. A kutatói hosszú távú mobilitási tartózkodási engedély érvényességi ideje 365 nap lehet. A családtagok ugyanilyen érvényességű mobilitási igazolást, vagy mobilitási tartózkodási engedélyt kaphatnak.

Az Irányelvnek történő megfelelés érdekében új célként kerül bevezetésre a hallgatók és kutatók esetén az álláskeresési vagy vállalkozásindítási célú tartózkodás. Álláskeresés vagy vállalkozásindítás céljából biztosítani kell az érvényes tanulmányi vagy kutatási célú tartózkodási engedéllyel rendelkező tartózkodását kilenc hónapig terjedő időszakban, akkor is, ha a tanulmányait vagy a kutatási tevékenységét befejezte. Az Irányelvnek megfelelően a tartózkodási engedély érvényességi idejét a kérelem benyújtásától számított időponttól kell megállapítani. A törvény tartalmazza a tartózkodási engedély kiadásának feltételeit, amelyek közül kiemelendő, hogy a harmadik országbeli állampolgár által betölteni kívánt állásnak, illetve az általa indítani kívánt vállalkozásnak illeszkednie kell a kutatás vagy az elvégzett tanulmányok szintjéhez.

Az Irányelvnek megfelelően új tartózkodási célként kerül meghatározásra a gyakornoki tevékenység. A gyakornoki szerződés megkötésére jogosult fogadószervezetekről és a szerződés tartalmáról külön jogszabály rendelkezik majd. A gyakornoki tevékenység folytatása céljából történő tartózkodási engedély kiadásának feltételét, valamint érvényességi idejét határozza meg a törvény.

A 35. §-hoz

Az Irányelvnek megfelelően indokolt az önkéntes tevékenység folyatatására irányuló cél szabályainak kiegészítése az Európai Önkéntes Szolgálat rendszerének keretében végzett önkéntes tevékenységgel. A fentiek mellett indokolt a megfelelés érdekében az önkéntes tevékenység folytatása célú tartózkodási engedély érvényességi idejének a módosítása, valamint az elbírálásra adott objektív határidő megállapítása is.

A 36. §-hoz

A módosítás a tartózkodási engedély kiadására és meghosszabbítására, valamint a mobilitásra vonatkozó kérelmek tárgyában hozott döntések elleni jogorvoslat szabályait tartalmazza. A döntésekkel szemben a jelenlegi szabályozásnak megfelelően nyolc napon belül van lehetőség fellebbezés benyújtására.

Az idegenrendészeti eljárások kétfokú eljárásként történő szabályozása az ügyek számára és a külföldi ügyfelek specialitására tekintettel a bíróságok tehermentesítése céljából indokolt. Az általános eljárási tapasztalat ugyanis az, hogy a külföldiek sok esetben csak a jogszabályok nem értése miatt nem nyújtják be megfelelően a támogató dokumentumokat, amelyek a jogorvoslati eljárásban az esetek jelentős számában orvosolhatóak is. Ugyanakkor indokolt a fellebbezési határidő nyolc napban való maximalizálása az idegenrendészeti eljárásokkal történő visszaélés és a jogsértő külföldiek esetén a hatóság jogszerű döntése mielőbb véglegessé válhasson az annak történő haladéktalan érvényszerzés érdekében.

A 37. §-hoz

Az Irányelvnek történő megfelelés érdekében indokolt a garanciális szabályok megalkotása főként a schengeni vívmányokat nem, vagy részben alkalmazó európai uniós tagállamok által kiadott tartózkodási engedéllyel rendelkező hallgatók, kutatók, valamint kutatók családtagjai mobilitási jogának gyakorlása érdekében, amennyiben mobilitási igazolással rendelkeznek és a külső határt lépik át. Arra figyelemmel szükséges a szabályozás megalkotása, hogy ezen igazolások nem minősülnek tartózkodási engedélynek, azonban 90 napot meghaladó tartózkodást igazolnak. Indokolt erre tekintettel a beléptetés engedélyezésének és megtagadásának a feltételeit is szabályozni.

A 38. §-hoz

Indokolt a beutazási és tartózkodási tilalom elrendelését érintően a rendvédelmi szervek kezdeményezésére vonatkozó szabályok pontosítása, valamint annak egyértelmű meghatározása a jogalkalmazás egyértelműsítése érdekében, hogy a rendvédelmi szervek által tett javaslatot az idegenrendészeti hatóság semmilyen elemében, sem a javaslat tényében, sem a beutazási és tartózkodási tilalom időtartama tekintetében nem bírálhatja felül.

A 39. §-hoz

Az Irányelvnek megfelelően indokolt a garanciális szabályok megalkotása a Magyarországra történő visszatérés és visszafogadás tekintetében, arra az esetre is, ha a kutatók vagy családtagjaik esetén a kiadott mobilitási engedély vagy igazolás érvényességi ideje lejárt.

A 40. §-hoz

Indokolt a kiutasítást elrendelő határozat tartalmi elemeire vonatkozó előírások pontosítása, figyelemmel arra, hogy csak az önkéntes távozással történő kiutasítás esetén van relevanciája a kitoloncolásra történő figyelmeztetésnek.

Kiemelten indokolt annak a szabályozása is, amikor a kiutasító döntés közigazgatási perben történő felülvizsgálata során a hatóság döntését esetlegesen hatályon kívül helyező, és a hatóságot új eljárásra kötelező döntés esetén a bíróság a döntése rendelkező részét még a tárgyaláson átadja, illetve elektronikus úton azonnal közölje, kiemelt figyelemmel a személyes szabadság korlátozás alatt álló ügyfelekre is, figyelemmel arra, hogy az őrizet hatálya alatt álló személyek szabadításáról soron kívül rendelkeznie kell a hatóságnak.

A 41. §-hoz

A bíróság által elrendelt kiutasítás végrehajtása érdekében indokolt a szabályozás pontosítása, tekintettel arra, hogy a végrehajtás során az idegenrendészeti hatóság a bíróság ítéletében meghatározott kiutasítással egyenértékű időtartamú beutazási és tartózkodási tilalmat rendel el, ezért szükséges annak rögzítése, hogy ezt az ítéletben foglaltak szerint kell elrendelni. A bíróság a gyakorlatban, sok esetben ugyanis hónapokban határozza meg a beutazás és tartózkodási tilalom időtartamát, azonban az idegenrendészeti szabályok a tilalom időtartamát években rendelik meghatározni.

A 42. §-hoz

A módosítás a Kp. szerinti terminológia átvezetése miatt indokolt.

A 43. §-hoz

Az Irányelvnek megfelelően indokolt a kutatószervezet, illetve a gyakornokot fogadó szervezet kiutasítás költségeit érintő felelősségének szabályozása, valamint a kutatószervezet kapcsán szabályozás kiegészítése.

A 44 §-hoz

Indokolt pontosítani az őrizet hosszabbításával kapcsolatos bírósági eljárásban a döntés közlésének szabályait.

A 45. §-hoz

Indokolt a kijelölt helyen való tartózkodás megszüntetésével kapcsolatos végrehajtási szabályok kiegészítése arra az esetre tekintettel, mikor a harmadik országbeli állampolgár a közösségi szálláson vagy befogadó állomáson a kijelölt helyen való tartózkodás maximális időtartamát (két hónap) követően nem hagyja el az intézményt. Ez esetben az idegenrendészeti hatóság rendelkezik a végrehajtásra, amely végzés ellen végrehajtási kifogásnak van helye.

A 46. §-hoz

Több esetben előfordul, hogy az idegenrendészeti hatóság a kitoloncolás végrehajtására történő intézkedést a döntés kihirdetést követően azonnal meg tudja kezdeni, így őrizet elrendelésére nincs szükség és lehetőség sem. Ez esetben a kitoloncolásról rendelkező döntés alapozza meg a személyes szabadság korlátozását, mely értelemszerűen a kitoloncolás végrehajtásáig tart.

A fentiek mellett a gyakorlatban a származási országok külképviseletei csak hosszadalmas eljárást követően állapítják meg a harmadik országbeli állampolgárok személyazonosságát, tekintettel arra, hogy a külföldiek együttműködésének hiányában az eljárás indításakor valódi személyazonosságukat nem fedik fel. Ennek megfelelően módosítani szükséges a kiutasítást elrendelő határozatokban a kiutasítás célországát, valamint a személyes adatokat is. A hatóság a non-refoulement követelményét a teljes idegenrendészeti eljárás alatt köteles vizsgálni a valós származási ország tekintetében is.

A 47. §-hoz

Indokolt a kitoloncolási akadályok tekintetében a jogszabály kiegészítése, arra tekintettel, hogy a külföldi ellen induló büntetőeljárás, amennyiben a büntetőeljárás során a jelenlétének biztosítása érdekében személyes szabadság korlátozására nem kerül sor, ne képezze akadályát a kitoloncolás végrehajtásának. Erre kizárólag az eljáró bíró vagy ügyész tájékoztatása alapján kerülhetne sor, abban az esetben, ha a tárgyalás távollétében nem tartható meg, illetve ha külföldre utazási korlátozás került vele szemben elrendelésre.

A 48. §-hoz

A hontalanság megállapítására vonatkozó jelenleg végrehajtási rendeleti szinten meghatározott, eljárási szabályok törvényi szintre történő emelése indokolt. Szükséges módosítani a bíróság eljárására vonatkozó szabályokat, mivel a Kp. értelmében a bíróságnak törvény eltérő rendelkezése hiányában megváltoztatási jogköre van, a hontalansági eljárás kapcsán a megváltoztatási jogkör biztosításáról külön nem szükséges rendelkezni.

A 49. §-hoz

A gyakorlati tapasztalatok alapján a visszaélések megakadályozása érdekében a hontalanság megállapítására vonatkozó jelenlegi szabályozást szükséges kiegészíteni a hontalan státusz felülvizsgálatára és visszavonására vonatkozó rendelkezésekkel azon esetek rendezése érdekében, melyekben a hontalanság megállapításának feltételei már annak megállapításakor sem álltak fenn, vagy azóta megszűntek.

Az 50. §-hoz

Az ügyfél

Tekintettel arra, hogy az Ákr. szerint a külföldiek beutazásával és tartózkodásával kapcsolatos eljárások az Ákr. hatálya alól kivett eljárások, indokolt a hatósági ügy, valamint az idegenrendészeti hatóság fogalmának a meghatározása. Erre tekintettel szükséges továbbá az ügyfél fogalmának átfogó meghatározása illetőleg az egyes eljárásokban - pl. a közrendvédelmi bírságolás - a jogutódlás alapvető szabályainak a lefektetése, mely szabályok az ügyfélkör speciális jellegéből adódóan eltérnek az általános jogutódlási szabályoktól.

Hatáskör, illetékesség

Tekintettel arra, hogy az Ákr. 8. § (1) bekezdés d) pontja szerint az idegenrendészeti eljárás kivett eljárásnak minősül, indokolt az általános eljárási szabályok meghatározása is a speciális szabályok mellett. Indokolt ennek keretében az idegenrendészeti hatóságok (melyeket részletesen a végrehajtási rendelet határoz meg) hatáskörének és illetékességének általános meghatározása, valamint a hatáskör és illetékesség vizsgálatával kapcsolatos szabályok megalkotása is. Az illetékességet alapvetően az ügyfél lakó- vagy tartózkodási, illetve szálláshelye határozza meg. Indokolt továbbá rendelkezni arról is, ha nincs ismert lakó vagy tartózkodási helye az ügyfélnek, ez esetben az utolsó ismert lakóhely, tartózkodási vagy szálláshely határozza meg az idegenrendészeti hatóság illetékességét. Ennek kiemelten az engedélyek visszavonására irányuló eljárásban van. Speciális illetékességi szabályként kerül ugyanakkor rögzítésre az az esetkör, amikor az ügyfélnek az utolsó ismert lakóhely, tartózkodási vagy szálláshely nem állapítható meg, ilyen esetben az idegenrendészeti ügyben külön jogszabályban (kormányrendeletben) kizárólagos illetékességgel kijelölt idegenrendészeti hatóság jár el.

Alapelvek

Az idegenrendészeti eljárást is alapvető elvek mentén szükséges lefolytatni, melyek betartása garancia mind az ügyfél, mind a hatóság számára. Az alapelvek tekintetében összhangban az Alaptörvénnyel indokoltnak tartjuk az Ákr.-ben meghatározott elvek mentén történő eljárást, mely minden közigazgatási hatósági eljárásban is érvényesül.

Nyelvhasználat

Tekintettel arra, hogy az idegenrendészeti eljárások kiemelkedően magas számában az ügyfelek a magyar nyelvet nem beszélik, indokolt a nyelvhasználattal kapcsolatos általános eljárási szabályok megalkotása. Tekintettel arra, hogy Magyarországon az eljárás nyelve a magyar, emiatt azonban a magyar nyelvet nem beszélő ügyfelet hátrány nem érheti. Az eljárás során az idegenrendészeti hatóság biztosítja a külföldiek számára, hogy az anyanyelvüket használhatják. A kérelemre induló eljárásokban azonban a tolmácsolási, fordítási költségeket a kérelmező ügyfélnek kell viselnie, tekintettel arra is, hogy ez esetben az ügyfélnek kell bizonyítania a jogszabályban meghatározott feltételek fennállását. A döntés közlésével kapcsolatos költségeket azonban a vízumeljárás kivételével az idegenrendészeti hatóság viseli. A hivatalból indult eljárásokban az idegenrendészeti hatóság viseli az anyanyelv használatával járó költségeket, azonban a törvény ettől eltérő rendelkezést állapíthat meg, pl. az őrizet hosszabbításával kapcsolatos bírósági eljárásokra vonatkozóan.

Kizárás

Az általános eljárási szabályok között indokolt rendelkezni a kizárásra vonatkozó speciális szabályokról és eljárásrendről, melyre az Ákr. szabályai az irányadóak. Az idegenrendészeti hatósági eljárásban is előfordulhat olyan tény vagy körülmény mely az ügyintéző, vagy az adott idegenrendészeti hatóság kizárására okot ad. A szabályok biztosítják, hogy a hatóság pártatlanul, részrehajlás nélkül és objektíven és rövid határidőn belül tudjon dönteni.

Megkeresés

Az idegenrendészeti eljárásokban számos alkalommal fordul elő, hogy a tényállás tisztázása érdekében más szervet kell megkeresni. Erre az Ákr. szabályai az irányadóak. Eltérést kell azonban biztosítani arra az esetre, amikor a megkeresést az idegenrendészeti hatóság az előállítás vagy visszatartás ideje alatt intézi a megkeresett szervhez vagy személyhez. Ez esetben a megkeresett haladéktalanul, de legkésőbb a megkeresésben megjelölt előállítási vagy visszatartási idő lejártáig köteles válaszolni, tekintettel arra, hogy a megkeresés eredménye az előállítást visszatartást követő intézkedéseket jelentősen befolyásolja.

Kapcsolattartás

A kapcsolattartásra az Ákr. szabályai eltéréssel alkalmazandóak. Az elektronikus kapcsolattartás nem alkalmazható, ha az ügyfélnek az eljárásban valamely törvényben szabályozott eljárási cselekmény érdekében személyesen meg kell jelennie. Speciális esetkör az idegenrendészeti eljárásokban, amikor az idegenrendészeti hatóság a foglalkoztatóval tartja elsődlegesen a kapcsolatot, de ezekben az esetekben, lévén az eljárás a külföldi személyéhez kötött, a foglalkoztatónak küldött iratok tartalmáról az ügyfelet is értesíteni szükséges.

A speciális ügyfélkörre való tekintettel, gyakorlati tapasztalatok figyelembe vétele mellett került rögzítésre főszabályként az, hogy az idegenrendészeti hatóság az ügyféllel postai úton csak belföldi postai cím esetén tarthatja a kapcsolatot.

Speciális esetkör a közrendvédelmi bírság kiszabása. A közrendvédelmi bírság kiszabásáról szóló határozatot külföldi címre is ki lehet postázni, mivel a bírsággal érintett fuvarozó sok esetben belföldi címmel (székhellyel, képviselettel) nem rendelkeznek.

Adatkezelés, betekintés az eljárás irataiba

Tekintettel arra, hogy az idegenrendészeti eljárásokban a tényállás tisztázása érdekében, vagy hatósági ellenőrzések lefolytatása okán az ügyfélen kívül más természetes személyek, szakértők adatai is a hatóság tudomására jutnak, indokolt az adatkezelésre, az adatok megismerésére vonatkozó szabályok Ákr. szerinti alkalmazása azzal a kiegészítéssel, hogy a végrehajtás sikerességét nem veszélyeztetheti az iratokba történő betekintés.

Kérelem

A kérelemre induló idegenrendészeti eljárásokban a kérelem előterjesztése formanyomtatványon, és jogszabályban meghatározott támogató dokumentumok birtokában kerülhet sor. A kérelem előterjesztése személyesen történhet kivéve egészségügyi okból, illetve amennyiben a törvényben meghatározottak szerinti foglalkoztató útján kerül sor a kérelem előterjesztésére. A hatodik életévét be nem töltött kiskorúnak nem kell a kérelem benyújtásakor megjelennie, tekintettel arra, hogy számára még biometrikus adat szolgáltatási kötelezettség nincsen.

Hiánypótlás

Figyelemmel arra, hogy az idegenrendészeti eljárásban a külföldi ügyfelek az esetek nagy részében hiányos kérelmeket csatolnak, indokolt a hiánypótlás, így a tényállás tisztázás lehetőségének a szabályozása. A hiánypótlási felhívásban az idegenrendészeti hatóság maximum 45 napos határidőt határozhat meg, és ennek meghosszabbítására maximum huszonegy nappal van lehetőség. A meghosszabbított hiánypótlási határidő esetében is figyelemmel kell lennie arra a szabályra, hogy a hiánypótlási felhívás(ok) határideje és a meghosszabbított hiánypótlási határidő együttes összege sem haladhatja meg a maximális 45 napot. Foglalkoztató által történő kérelem benyújtás esetén a hiánypótlást a kérelem előterjesztésekor az ügyfél értesítése mellett azonnal át kell adni. Hangsúlyozni szükséges ugyanakkor, hogy az uniós irányelveknek történő megfelelés érdekében a hiánypótlási határidő meghatározása esetén figyelemmel kell lenni a törvényben az egyes ügyfajtákra meghatározott objektív határidőkre is, melyeken belül az elsőfokú idegenrendészeti hatóságnak a döntését meg kell hoznia. Az 45 napos objektív hiánypótlási határidő és az egyes eljárásokban az objektív eljárási határidők garanciát nyújtanak arra, hogy az idegenrendészeti eljárások ésszerű határidőn belül befejezésre kerülnek, de a külföldi ügyfél kör (adott esetben egy távoli országból történő irat beszerzésére) is megfelelő határidőt kap a kérelméhez szükséges támogató dokumentumok beszerzésére. A hiánypótlási határidő meghosszabbítását engedélyező vagy azt megtagadó döntés ellen önálló fellebbezésnek nincs helye, azonban az érdemi döntésben támadható.

Érdemi vizsgálat nélküli elutasítás

Az idegenrendészeti eljárások szabályrendszerében mind az anyagi jog, mind pedig az eljárás jog alkalmazza a kérelem érdemi vizsgálat nélküli elutasításának a lehetőségét. A fogalom egyrészt a belföldön előterjesztett méltányossági kérelmek elbírásánál, másrészt az elkésett illetve az ismételt kérelmek és a lehetetlen célra irányuló kérelmek gyors elutasításánál bír jelentőséggel. Azon kérelmek esetében, ahol a kérelem az ügy érdemében való döntéshez szükséges objektív feltételekkel nem rendelkezik, a hatóságra nehezedő ügyteher könnyítését szolgálja ezen jogintézmény, hiszen gyors és egyszerűsített döntésben az ügyfél kérelme elbírálható, a hiánypótlási felhívással sem korrigálható kérelmek esetében.

Az eljárás megszüntetése

Az idegenrendészeti eljárások megszüntetésére vonatkozó szabályok megalkotása is indokolt. A megszüntetési okok között olyan általános szabályok kerülnek rögzítésre, mint az illeték vagy díj fizetési kötelezettség elmulasztása, az ügyfélnek a tényállás tisztázása alól történő kivonása, a kérelem visszavonása stb., mely okok az eljárások indokoltan elhúzódásának megakadályozását célozzák.

Az eljárás felfüggesztése

Az idegenrendészeti eljárások tekintetében indokolt a felfüggesztés lehetőségének a biztosítása, tekintettel arra, hogy több, más szervre tartozó eljárás is releváns lehet az ügy eldöntése szempontjából, és ezen eljárások a megkeresés időtartama alatt nem fejeződ(het)nek be. Az idegenrendészeti eljárás felfüggesztésére kérelemre nem kerülhet sor, arra kizárólag hivatalból van lehetőség. Abban az esetben, ha a felfüggesztés hivatalból elrendelésére az idegenrendészeti eljárásban nem lenne lehetőség és a megkeresett szervek a megkeresés jellegéből adódóan nem tudnak határidőben választ adni, számos kérelemben elutasító vagy megszüntető döntés születhetne, tekintettel arra, hogy a tényállás idő hiányában nem kerülhetett kellő mértékben feltárásra, mely alapvetően sértené az ügyféli érdekeket és jogokat. A felfüggesztés időtartama alatt a határidő nyugszik, azonban a felfüggesztés megszüntetésére irányuló eljárási cselekmények hatályosak. Hangsúlyozni szükséges azonban, hogy a jogszabályban az egyes ügyfajtákra meghatározott objektív határidőt a felfüggesztés esetén is meg kell tartani, mely garanciális szabályként érvényesül az ügyféli oldalon, hiszen biztosított az ésszerű határidőn belüli döntéshozatal. A felfüggesztés elrendelése ellen fellebbezésnek nincs helye.

Ügyintézési határidő

Az idegenrendészeti eljárásokban indokolt a határidők számítására vonatkozó általános szabályok, valamint az általános ügyintézési határidő meghatározása is. Az általános ügyintézési határidő - melytől törvény és kormányrendelet is eltérhet - huszonegy nap. A határidő a kérelemnek a hatósághoz érkezését követő napon, hivatalból induló eljárás esetén az első eljárási cselekmény elvégzésének napján kezdődik.

Indokolt azon eljárási cselekmények részletes meghatározása is, melyek az ügyintézési határidőbe nem számítanak bele. Az ügyintézési határidő meghosszabbítására hivatalból egy alkalommal, indokolt döntéssel huszonegy nappal van lehetősége az idegenrendészeti hatóság vezetőjének, mely arra tekintettel indokolt, mivel a külföldiek számára kiadott, magyarországi tartózkodásra jogosító engedélyek kapcsán nagyobb érdek fűződik a tényállás teljes felderítéséhez, mint az eljárások minél hamarabb történő, de esetlegesen teljesen fel nem derített lezárásához, kiemelten figyelembe véve a biztonsági kockázatokat is.

Az ügyintézési határidőbe nem számít bele az idegenrendészeti hatóság kizárására irányuló eljárásban az eljáró idegenrendészeti hatóság kijelölésének időtartama, hiszen előfeltétele az ügy érdemi vizsgálatának az eljáró idegenrendészeti hatóság meghatározása. Az ügyintézési határidőbe nem számít bele a hiánypótlásra, illetve a tényállás tisztázásához szükséges adatok közlésére irányuló felhívástól az annak teljesítéséig, vagy a felhívásban szereplő határidő eredménytelen elteltéig terjedő idő. Tekintettel arra, hogy a kiegészítésre szoruló kérelmek esetében kerül sor hiánypótlási felhívás kibocsátására, így amennyiben annak időtartama bele számítana az ügyintézési határidőbe, az az ügyfél számára méltánytalanul rövid határidővel kibocsátott hiánypótlási felhívásokat eredményezne, megakadályozva ezzel mind a hatóság, mind az ügyféli oldalról a tényállás teljes körű tisztázásának az esélyét. Az ügyintézési határidőbe nem számít bele az eljárás felfüggesztésének időtartama, tekintettel arra, hogy az eljárás hivatalbóli felfüggesztésére épp azért kerül sor, mert a megkeresett szerv az ügy bonyolultságára való tekintettel nem tud a törvény adta rövid határidőn belül válaszolni. Amennyiben az eljárás felfüggesztésének az időtartama beleszámítana az ügyintézési határidőbe, az ügyfél számára méltánytalan helyzetet teremtene és tekintettel arra, hogy a felfüggesztésre okot adó körülmény tisztázására nem kerülne így sor az eljárások vagy megszűntetésre kerülnének. Az ügyintézési határidőbe nem számít bele továbbá törvény vagy kormányrendelet eltérő rendelkezése hiányában a szakhatósági eljárás időtartama. A szakhatósági eljárásban tipikusan komplex kérdések megítélésre kerül sor, melyek elintézése csak megfelelő határidő tűzése mellett intézhető el szakszerűen. Ha a szakhatósági eljárás időtartama beleszámítana az ügyintézési határidőbe, úgy a komplex kérdések megítélésére is csak igen rövid határidő lenne tűzhető a szakhatóság számára, mely rövid határidő magának a szakhatósági eljárásnak az eredményességét veszélyeztetné. Szintén nem számít bele az ügyintézési határidőbe az idézés időtartama, valamint a tényállás tisztázása érdekében más szerv vagy szervezeti egység megkeresése esetén az ellenőrzés lefolytatása iránti kérelem megküldésének a napjától az ellenőrzés eredményéről történő tájékoztatásnak az idegenrendészeti hatóság részére történő megérkezéséig tartó időtartam. Ezen időtartamok mind a tényállás teljes körű tisztázásához szükséges eljárási cselekményekhez kötődnek, mely eljárási cselekmények nem minden eljárásban és nem minden esetben egyszerre egy eljárásban fordulnak elő, de a komplexebb megítélésű ügyek esetében az idegenrendészeti hatóságnak a tényállás teljes körű feltárása érdekében szükséges ezen eljárási cselekmények szakszerű lefolytatásához szükséges idő, mely határidőt maga a jogszabály is maximalizál. Speciális szabályként jelenik meg, magának a jogintézménynek a sajátosságaiból adódóan, hogy az előállítási vagy visszatartási időben küldött megkeresés időtartama beleszámít az ügyintézési határidőbe.

Az eljáró idegenrendészeti hatóság vezetője az ügyintézési határidőt indokolt esetben, egy ízben legfeljebb huszonegy nappal meghosszabbíthatja. Tekintettel arra, hogy a kérelmezői kör igen speciális az idegenrendészeti eljárás vonatkozásában, így gyakorta fordulnak elő olyan esetek, hogy az ügyfél érdekében az eljárási határidő meghosszabbításnak jogintézményével kell élnie a hatóságnak, annak érdekében, hogy az ügyfél az előterjesztett kérelmét minél szélesebb körben alá tudja támasztani.

A napokban megállapított határidőbe nem számít bele a határidő kezdetére okot adó cselekmény vagy körülmény bekövetkezésének, a közlésnek, a kézbesítésnek, a hirdetmény kifüggesztésének és levételének, valamint a közhírré tétel napja. Ha a határidő utolsó napja olyan nap, amelyen az idegenrendészeti hatóságnál a munka szünetel, a határidő - ide értve az ügyintézési határidőt is - a következő munkanapon jár le.

A határidő kapcsán kiemelendő az is, hogy a kérelmek jelentős százaléka a külképviseleteken kerül előterjesztésre, melyek más időzónában, olykor 8-9 órás idő eltolódással működnek a magyar hivatalok hivatali rendjéhez képest. Tekintettel arra, hogy az idegenrendészeti hatóságok sok esetben a tényállás tisztázása során ezen külképviseletekkel kommunikálnak, illetőleg ezen képviseltek segítségét kérik az eljárási cselekmények közvetítésében, lefolytatásában, így a határidő számításakor ezen objektív időveszteségre mint sajátosságra is figyelemmel kell lenni.

Igazolási kérelem

Az idegenrendészeti eljárásokban a határidő vagy határnap elmulasztása esetén indokolt a mulasztás kimentésének lehetőségét biztosítani. Az igazolási kérelem elfogadásának alapvető feltétele az önhiba hiánya. Az igazolási kérelem előterjesztésére a tudomásszerzéstől vagy az akadály megszűnésétől számított öt napon belül van lehetőség, a jogvesztő határidő pedig az elmulasztott cselekménytől számított harminc nap. Amennyiben az ügyfél a mulasztást kimenti, olyan helyzetbe kell hozni, mintha határidőben teljesített volna. Az igazolási kérelmet elutasító végzés ellen nincs helye fellebbezésnek, az az érdemi vizsgálat nélküli végzés elleni jogorvoslat keretében támadható.

Idézés

Azt, akinek személyes meghallgatása az eljárás során szükséges - és korára, egészségi állapotára tekintettel képes az idegenrendészeti hatóság előtt megjelenni az idegenrendészeti hatóság kötelezi, hogy a megjelölt helyen és időpontban jelenjen meg. A gyakorlatban a tényállás teljes körű tisztázása érdekében komoly jelentőséggel bír a tanú meghallgatás jogintézménye az idegenrendészeti eljárásban, nem csak a családi kapcsolatok feltárása, hanem a munkakörülmények tisztázása esetében is.

Az idézést főszabály szerint, ha az ügy körülményeiből más nem következik, úgy kell közölni, hogy arról az idézett a meghallgatást megelőzően legalább öt nappal értesüljön, így kellő idő áll rendelkezésére, hogy a hatóság előtti megjelenését előkészítse. Az idézésnek sürgős esetben rövid úton - távbeszélőn, tárgyaláson szóban, illetőleg elektronikus levél vagy külön kézbesítő útján - is helye van. Az idézésnek ezt a módját az iratokban fel kell tüntetni.

Sok esetben fordul elő, hogy a tényállást, a tényleges családi kapcsolat fennálltát tizennegyedik életévét be nem töltött kiskorút tudja csak igazolni, vagy arról hitelt érdemlően nyilatkozni, így lehetővé kell tenni az idegenrendészeti eljárásban a kiskorú meghallgatását is. Az idegenrendészeti hatóság a törvényes képviselője útján idézi meg azzal a felhívással, hogy a megjelenéséről gondoskodjék. A tizennegyedik életévét betöltött kiskorú idézéséről akkor is külön értesíti a bíróság a törvényes képviselőt, ha őt is ugyanazon napra idézte az idegenrendészeti hatóság.

A tizennegyedik életévét be nem töltött kiskorúval szemben a távolmaradás kapcsán az Ákr.-ben nevesített szankciók nem alkalmazhatók, azonban ha a tanúként idézett tizennegyedik életévét be nem töltött kiskorú szabályszerű idézés ellenére nem jelent meg vagy engedély nélkül eltávozott, és a törvényes képviselője nem igazolja, hogy vétlen a kiskorú meg nem jelenésében, illetve eltávozásában, a törvényes képviselő pénzbírsággal sújtható.

A tényállás tisztázása

Az idegenrendészeti eljárásban az ügyfelet a tényállás tisztázása érdekében nyilatkozattételre fel lehet hívni, a nyilatkozatot mind szóban mind írásban megteheti. A hamis adatszolgáltatás eljárási bírsággal sújtható, az ügyfelet a jogkövetkezményekről tájékoztatni kell.

Szakhatósági eljárás

Tekintettel arra, hogy egyes idegenrendészeti eljárásokban meghatározott szakkérdés megállapítása érdekében szakhatóságok járnak el, indokolt a szakhatósági eljárások általános szabályainak megalkotása, melyektől törvény és kormányrendelet eltérhet. A szakhatósági eljárás általános időtartama - eltérő rendelkezés hiányában - 15 nap, azonban ez a hatóság vezetője által meghosszabbítható indokolt esetben. A törvény tartalmazza az ún. hallgatás intézményét, vagyis ha a megadott határidőn belül nem válaszol a szakhatóság, a véleményét megadottnak kell tekinteni. A szakhatóság véleményének utólagos módosítására egy alkalommal az idegenrendészeti hatóság határozatának vagy eljárást megszüntető végzésének véglegessé válásáig van lehetőség jogsértés megállapítása esetén. A szakhatóság állásfoglalása, a szakkérdés tekintetében kötelező az eljáró idegenrendészeti hatóságra nézve. A szakhatóság az iratokba betekinthet és a kérelmezőt meghallgathatja. A törvény tartalmazza a szakhatósági állásfoglalás kötelező tartalmi elemeit is.

Irat

Az idegenrendészeti eljárások tekintetében szükséges a bizonyítási eszközök és azok alaki kellékeinek a meghatározása is. Az idegenrendészeti hatóság bizonyítékként iratot elfogadhat, azonban a külföldön kiállított közokiratnak főszabály szerint diplomáciai hitelesítéssel és hiteles magyar fordítással ellátottnak kell lennie. Az idegenrendészeti eljárás sajátos ügyfélkörrel rendelkezik, ugyanis az ügyfele több mint 90 százalékban más ország állampolgárai. A külföldiek jelentős százaléka az Európai Unió területén kívülről érkezik, így az általuk, kérelmük alátámasztásra benyújtott íratok vonatkozásában mind formai mind nyelvi kellékeket tekintve, fokozott körültekintéssel kell eljárni és ennek garanciáit biztosítják az itt lefektetett szabályok.

Tanú

Az idegenrendészeti hatóság az idegenrendészeti eljárás során a tényállás tisztázásához tanút is meghallgathat. A tanút idézni szükséges, aki annak köteles eleget tenni.

Tanúként nem hallgatható meg az, akitől nem várható bizonyítékként értékelhető vallomás, védett adatnak minősülő tényről az, aki nem kapott felmentést a titoktartás alól, valamint az idegenrendészeti eljárásban a tanúvallomás megtagadható, ha a tanú vallomásával saját magát vagy hozzátartozóját bűncselekmény elkövetésével vádolná, vagy a tanú diplomáciai mentességben részesülő személy.

Cselekvőképtelen, vagy korlátozottan cselekvőképes személyt az idegenrendészeti eljárásban csak akkor lehet tanúként meghallgatni, ha a vallomásától várható bizonyíték mással nem pótolható, azonban tipikusan a családi kapcsolatok igazolása körében ezen személyi kör tanú vallomásának komoly relevanciája van, főként a visszaélések feltárásban.

Speciális személyi kör, aki szellemi, valamint egyéb állapota miatt korlátozottan képes megítélni a tanúvallomás megtagadásának jelentőségét, így ezen személyek tanúként az idegenrendészeti eljárásban csak akkor hallgatható meg, ha vallomást kíván tenni és a törvényes képviselője ehhez hozzájárul.

Az idegenrendészeti eljárásban a cselekvőképtelen és a korlátozottan cselekvőképes tanú meghallgatásánál a törvényes képviselője jelen lehet, azonban ha a tanú és a törvényes képviselő között érdekellentét van, a gyámhatóság eseti gondnokot vagy eseti gyámot rendel ki.

Szakértő, tolmács

Az idegenrendészeti eljárásban amennyiben a tényállás szempontjából releváns tény vagy körülmény eldöntéséhez szakértelem szükséges szakértő vehető igénybe. Amennyiben az eljárás során szükséges, és a hatósági ügyintéző az ügyfél által értett használt idegen nyelvet nem beszéli, tolmácsot kell kirendelni. A tolmácsok kirendelése tekintetében a költséghatékonysági és egyszerűségi szempontok alapján a tolmácsolás képet és hangot biztosító zárt informatikai rendszeren keresztül is történhet. Ugyanakkor az eljáró idegenrendészeti hatóság kötelezettsége, hogy a meghallgatás kezdetén megállapítsa az eljáró tolmács személyazonosságát és felhívja arra, hogy nyilatkozzon arról, hogy az ügyfelekkel milyen viszonyban van, képes-e elfogultság nélkül eljárni.

Az eljárás akadályozása

Az idegenrendészeti eljárások során indokolt az ügyfélnek felróható magatartásán alapuló jogsértés, valamint a rosszhiszemű eljárása miatt eljárási bírság kiszabására vonatkozó lehetőség biztosítása. A jogbiztonság érdekében rögzíteni szükséges a kiszabható bírság minimális és maximális összegét és a kiszabás során mérlegelendő körülményeket.

Képviselet

Az idegenrendészeti eljárásokban, ahol a jogszabály személyes megjelenési kötelezettséget nem ír elő az ügyfél képviselőt meghatalmazhat. Képviselőként eljárhat a törvényes képviselő, az ügyfél házastársa, és eltartott felmenő esetén nagykorú gyermeke, vagy az ügyfél által meghatalmazott személy. Meghatalmazott lehet jogi képviselő is. A jogszabály külön definiálja a jogi képviselet és a jogi képviselő fogalmát. A házastárs és a nagykorú gyermek eljárási képessége, akkor bír relevanciával, amikor az ügyfél még saját hazájában, a nevesített családtag már Magyarországon tartózkodik, így az eljárást nagyban gyorsítani és egyszerűsíteni tudja az ezen személyekkel történő kommunikáció lehetősége. Speciális szabályként kerül rögzítésre, hogy a kilencven napot nem meghaladó magyarországi tartózkodásra jogosító vízum iránti kérelem ügyében kizárólag az ügyfél vagy az általa adott meghatalmazás alapján eljáró meghatalmazott járhat el. Az őrizetben tartózkodó esetén a képviseletet csak jogi képviselő láthatja el. A meghatalmazást írásba kell foglalni, mely lehet közokirat vagy teljes bizonyító erejű magánokirat. A nem magyar nyelven írt meghatalmazást hiteles magyar fordítással kell ellátni. Emellett a közokiratba foglalt meghatalmazást az irányadó szabályok szerint diplomáciai felülhitelesítéssel kell ellátni. A meghatalmazás hatálya kiterjedhet a teljes idegenrendészeti eljárásra valamint egyes eljárási cselekményekre is. Az idegenrendészeti hatóság a meghatalmazott eljárását vizsgálja és végzésben visszautasítja, ha az nem alkalmas a képviselet ellátására, képviseleti jogosultság nem igazolt, és a képviselő a tényállás tisztázását akadályozza. Előbbi két esetben a meghatalmazás visszautasítás ellen önálló fellebbezésnek van helye, míg utóbbi esetben a döntés a megszüntető döntés elleni jogorvoslat keretében kifogásolható. Amennyiben az ügyfél képviselővel jár el az iratokat, az idézés kivételével a képviselő részére kell megküldeni. Az idézésről a képviselőt értesíteni kell.

Határozat, végzés

Az idegenrendészeti eljárás során a hatóság az ügy érdemében határozatot hoz, minden egyéb esetben végzésben dönt. Hangsúlyozni kell, hogy döntések esetén szükséges a végzés formát használni pl. eljárás felfüggesztése, megszüntetése, érdemi vizsgálat nélküli elutasítása, hiánypótlási határidő meghosszabbítása iránti kérelem elbírálása stb., ugyanakkor a hiánypótlási felhívás nem végzés formátumban történik. Azon kérelmek esetén melyek során a hatóság a kérelmet engedélyezi és okmány kibocsátásáról dönt, elegendő a döntést az ügyiratra feljegyezni. Egyéb esetben (elutasítás) határozatot kell hozni.

Véglegesség

Az idegenrendészeti eljárásban kiemelt jelentőséggel bír a döntések véglegessége és végrehajthatóságának kezdete, tekintettel arra, hogy az idegenrendészeti eljárásban hozott döntésekhez jogkövetkezmények kapcsolódnak. A döntés véglegessé válik, ha ellene nem fellebbeztek, vagy a fellebbezési határidő kizárt, a fellebbezésről lemondtak vagy visszavonták, a másodfokon eljáró idegenrendészeti hatóság az elsőfokú döntést helyben hagyta. Az idegenrendészeti hatóság döntése a véglegessé válással egyidejűleg végrehajthatóvá válik. A fellebbezésről lemondás, illetve visszavonás írásbeli nyilatkozathoz kötött, arról szóban nyilatkozni nem lehet.

A döntés közlése

Indokolt az idegenrendészeti eljárásokban hozott döntések közlésének általános és speciális szabályainak megalkotása is. Az idegenrendészeti hatóság a határozatot közli az ügyféllel, a képviselővel és az ügyben eljárt szakhatósággal is. Amennyiben az ügyfél az eljárásban jogi képviselővel rendelkezik, úgy a döntést a jogi képviselővel kézbesítés útján kell közölni. Fontos hangsúlyozni, hogy amennyiben a döntés az ügyféllel és a jogi képviselővel is közlésre került, úgy a joghatások az ügyféllel történő közlés napjával állnak be. Azon speciális esetben, mikor a döntés az ügyiratra feljegyzéssel került rögzítésre, a döntésről az idegenrendészeti hatóság az ügyfelet, a képviselőt, valamint a szakhatóságot tájékoztatja. A törvény a jelen levő ügyféllel történő döntés közlésére és a hirdetményi közlésre vonatkozóan a jelenlegi szabályozásnak megfelelő szabályokat tartalmazza.

Kézbesítés

Tekintettel arra, hogy számos döntés közlése kézbesítés útján történik, indokolt a kézbesítés szabályainak részletes meghatározása, amelyek részben az Ákr.-ben szabályozottakra támaszkodnak, azonban külön rögzíti, hogy kézbesítési meghatalmazott csak speciális esetben járhat el.

Hatósági bizonyítvány, igazolvány

A hatóság az ügyfél kérelmére - a felhasználás céljának feltüntetésével - idegenrendészeti státuszának igazolására hatósági bizonyítványt ad ki.

Az idegenrendészeti hatóság hatósági igazolványt ad ki az ügyfél adatainak vagy jogának rendszeres igazolására. A hatósági igazolvány hatósági döntésnek, határozatnak minősül. A hamis, vagy hamis adatokat tartalmazó hatósági igazolványt átvételi elismervény kiadása mellett kell átvenni és a szükséges eljárást (büntetőeljárás) kezdeményezni kell. A hatósági igazolványban foglalt adatokat ellenkező bizonyításig mindenki köteles elfogadni, az abban szereplő adatok bizonyítására az ügyfelet nem lehet kötelezni.

Idegenrendészeti ellenőrzés

Az idegenrendészeti hatóság az e törvényben, illetve e törvény végrehajtására kiadott kormányrendeletben meghatározott eljárásokban a jogszabályi feltételek fennállását, továbbá a harmadik országbeli állampolgárok számára a jogszabályokban meghatározottak szerint biztosított be- és kiutazás, valamint a tartózkodás jogának a gyakorlását bármikor ellenőrizheti. Az ellenőrzésnek célhoz kötöttnek kell lenni, vagyis a jogszabályban előírt feltételek és kötelezettségek teljesítésének a vizsgálatát szolgálják, illetve, hogy az idegenrendészeti hatóság feltárja és bizonyítsa azokat a tényeket, körülményeket, adatokat, amelyek a hatóság előtt folyamatban lévő eljárás elbírálásához szükségesek, továbbá amelyek megalapozzák a jogsértés és a joggal való visszaélés megállapítását.

Helyszíni ellenőrzés

Az idegenrendészeti hatóság az ellenőrzés érdekében helyszíni ellenőrzés lefolytatására is jogosult, melynek során az idegenrendészeti hatóság dönti el, hogy az idegenrendészeti eljárás keretében a tényállás tisztázása érdekében, mely személyt, tevékenységet, magatartást, körülményt vizsgál. Az idegenrendészeti hatóság azonban különösen a jogszerű tartózkodás feltételei körében szükséges tényeket és körülményeket, és azok valóságtartalmát vizsgálja.

Az idegenrendészeti hatóság akkor is helyszíni ellenőrzést rendelhet el, ha a tényállás tisztázása érdekében ingó vagy ingatlan megtekintése vagy személy tevékenységének a megfigyelése szükséges. A helyszíni ellenőrzést az idegenrendészeti hatóságnak húsz napon belül kell lefolytatni. Az ellenőrzésről csak abban az esetben kell az érintetett előzetesen tájékoztatni, ha az az ellenőrzés sikerességét nem veszélyezteti.

Indokolt a helyszíni ellenőrzés megindításával és lefolytatásával kapcsolatos szabályok rögzítése. Ellenőrzés lefolytatására az idegenrendészeti hatóság kormánytisztviselője jogosult. Az ellenőrzést ésszerű időpontban, napközben 8-20 óra között kell lefolytatni, de ettől kivételes esetben a hatóság eltérhet, ha az ellenőrzés sikeressége érdekében indokolt. Az ellenőrzés alá vont személy az ellenőrzést köteles tűrni, aki azt akadályozza eljárási bírsággal sújtható. A helyszíni ellenőrzés során a hatóság tagja a vizsgálni kívánt területre, építménybe beléphet, iratot, munkafolyamatot, tárgyat megvizsgálhat, fényképet, kép - és hangfelvételt készíthet, felvilágosítást kérhet, és egyéb bizonyítást lefolytathat.

Az idegenrendészeti hatóság az ellenőrzés során jogosult az ellenőrzésben érintett személyt a személyazonosság igazolására felhívni. Az igazoltatott köteles a személyazonosságát hitelt érdemlően igazolni. Amennyiben az ellenőrzés alá vont személy a jogszerű tartózkodását igazolni nem tudja, a rendőrség intézkedését kérheti az előállítás érdekében, azonban a rendőrség intézkedéséig az érintettet feltartóztathatja. Az idegenrendészeti hatóság az igazoltatás megtagadása esetén is a rendőrség segítségét kérheti.

A hatósági ellenőrzés jogszerűségének biztosítása érdekében indokolt az ellenőrzést lefolytató idegenrendészeti hatóság jogainak és kötelezettségeinek a meghatározása is. A hatósági ellenőrzést végző személy köteles magát és ellenőrzési jogosultságát az ellenőrzés megkezdését megelőzően igazolni, külön felhívás nélkül is. Az idegenrendészeti hatóság a tényállás tisztázása során az ügyfél javára szolgáló tényeket is köteles feltárni. Az ellenőrzést végző hatóság kötelezettsége, hogy a döntés meghozatalához szükséges mértékben a tényállást tisztázza és bizonyítsa, kivéve, ha törvény a bizonyítást az ügyfél kötelezettségévé teszi. A hatóság az ellenőrzés során köteles a tudomására jutott tényeket, körülményeket, adatokat értékelni, és hivatalból indult eljárás esetén az ügyfelet erről tájékoztatni.

Az ellenőrzést végző hatóság jogai és kötelezettségei mellett indokolt a hatósági ellenőrzéssel érintett ügyfél jogainak és kötelezettségeinek is a meghatározása is. Az ügyfél kötelese a hatósággal együttműködni. Az ügyfélnek joga van az ellenőrzést végzők személyazonosságáról meggyőződni, az ellenőrzési cselekményeken részt venni vagy megfelelő képviselőről gondoskodni. E gondoskodás azonban nem jelentheti a helyszíni ellenőrzés lefolytatásának akadályozását, valamint az ellenőrzés elhúzását. Az ügyfélnek a hivatalból indult eljárásban joga van az ellenőrzés során keletkezett iratokba betekinteni.

A hatósági ellenőrzés keretein belül indokolt annak a szabályozása is, hogy amennyiben a feltételek fennállnak jegyzőkönyvet, minden egyéb esetben feljegyzést kell készíteni. Az ellenőrzést végző hatóság feljegyzést készít a helyszínen, ha az ügyfél vagy tanú nem tartózkodik a helyszínen, vagy a jelenlevők meghallgatása sem ügyfélként sem tanúként nem lehetséges, vagy a jelen levő személy által használt idegen nyelvet az ügyintéző nem beszéli és tolmács igénybe vételére nincs lehetőség. A törvény tartalmazza a jegyzőkönyv és a feljegyzés tartalmi elemeit.

Hivatalból indított eljárás

Az idegenrendészeti eljárások tekintetében indokolt a hivatalból indított eljárás általános szabályait is megalkotni. Amennyiben az idegenrendészeti hatóság az e törvényben meghatározott jogok vagy kötelezettségek megszegését észleli, köteles az eljárását hivatalból megindítani. Emellett akkor is hivatalból indít eljárást, ha erre bíróság kötelezte vagy a felügyeleti szerve utasította, vagy ezt a jogszabály előírja. Ez esetben az eljárás az első eljárási cselekmény elvégzésének napján indul, és törvény eltérő rendelkezése hiányában az általános huszonegy napos határidő alatt kell lezárni. A hivatalból indult idegenrendészeti eljárásban az ügyfelet a jogairól és a kötelezettségeiről tájékoztatni kell.

Zár alá vétel

A tényállás tisztázása érdekében az idegenrendészeti hatóság jogosult valamely dolog zár alá vételére, ha a tényállás másként nem tisztázható vagy az jelentős késedelemmel járna, vagy a zár alá vétel mellőzése a tényállás tisztázásának sikerét veszélyeztetné. Ennek érdekében indokolt a zár alá vétel szabályainak a meghatározása. A zár alá vett dologban tárolt adatokhoz szakértő közreműködését veheti igénybe az idegenrendészeti hatóság. Amennyiben a tárolt adatok személyes adatot tartalmaznak, annak felhasználására és a tárolására az idegenrendészeti eljárásban történő személyazonosság megállapítása érdekében szükséges ideig és mértékig van lehetősége az idegenrendészeti hatóságnak. A zár alá vett dologban tárolt adatokat az idegenrendészeti hatóság és az igénybe vett szakértő nem törölheti, és köteles a dolgot rendeltetésszerűen az adatok kinyerése érdekében használni. Az állam bűnüldözési érdekének érvényesítésére is figyelemmel, ha a hamis vagy hamisított irat vagy okmány az idegenrendészeti eljárás lezárultát követően sem adható ki az érintettnek.

Zár alá vett pénz esetén azt az ügyféllel szemben megállapított pénzfizetési kötelezettség biztosítására vissza lehet tartani. Amennyiben az ügyféltől zár alá vett pénz az ügyfél részére önhibájából eredően nem adható vissza, az ügyfél részére történő visszaszolgáltatásra tett kísérletet követő egy év elteltével a hátrahagyott összeggel az idegenrendészeti hatóság rendelkezik.

Jogorvoslat

Indokolt az idegenrendészeti eljárás során igénybe vehető jogorvoslati lehetőségek meghatározása. A határozat ellen, ha törvény kivételt nem tesz, van helye jogorvoslatnak. A végzés ellen csak akkor van helye önálló jogorvoslatnak, ha a törvény megengedi. Jogorvoslati eljárás indulhat hivatalból vagy kérelemre. Kérelemre induló jogorvoslati eljárás a fellebbezési eljárás, a közigazgatási per, valamit a döntés keresetlevél alapján történő módosítása vagy visszavonása. Hivatalból induló jogorvoslati eljárás a döntés saját hatáskörben történő módosítása vagy visszavonása, a felügyeleti eljárás, valamint az ügyészi felhívás és fellépés nyomán indított eljárás.

Fellebbezés

Az idegenrendészeti eljárásban a fellebbezés benyújtására az első fokú hatóságnál, főszabály szerint a döntés közlését követő tizenöt napon belül van lehetőség. A fellebbezést indokolni kell, és nem lehet olyan új tényre hivatkozni, amelyről az ügyfélnek a döntés meghozatala előtt tudomása volt. Ez esetben a fellebbezést érdemi vizsgálat nélkül el kell utasítania az elsőfokú hatóságnak. A törvény meghatározza az önálló fellebbezéssel támadható végzések körét, valamint a fellebbezés kérelemmel kapcsolatos eljárás részletes szabályait. A fellebbezésről a másodfokon eljáró idegenrendészeti hatóság határozat esetén, ha a törvény eltérően nem rendelkezik huszonegy, végzés esetén nyolc napon belül dönt. A másodfokon eljáró idegenrendészeti hatóság által hozott elsőfokú végzésekkel szemben nincs helye fellebbezésnek. Az elsőfokú idegenrendészeti hatóság hatáskörébe tartozik a fellebbezés érdemi vizsgálat nélküli elutasítása akkor is, ha a fellebbezés elkésett, vagy nem jogosulttól származik, vagy önálló fellebbezéssel nem támadható végzés ellen irányul.

Közigazgatási per

A közigazgatási perben a bíróságnak a döntését hatvan napon belül kell   meghoznia. Az idegenrendészeti eljárásokkal történő visszaélés és a jogsértő külföldiek esetén a hatóság jogszerű döntéseinek történő haladéktalan érvényszerzés érdekében indokolt a bíróságok részére is határidők meghatározása. Ez visszatartó erővel bírhat azon visszaélő külföldiekre is, akik az eljárások kezdeményezését csak a jogsértő tartózkodásuk meghosszabbítására használják fel. Rögzíteni szükséges, hogy a jelenlegi szabályozással megegyező módon a bíróság a hontalansági eljárás kivételével az idegenrendészeti hatóság döntését nem változtathatja meg.

A döntés módosítása, visszavonása

Az idegenrendészeti hatóság a döntése ellen benyújtott keresetlevél alapján a döntését a jogszabálysértés megállapítása esetén visszavonhatja, vagy módosíthatja az Ákr. szabályainak megfelelően.

Felügyeleti eljárás, semmisség, ügyészi fellépés

Az Ákr. rendelkezéseivel egyezően az idegenrendészeti hatóság felügyeleti szerve hivatalból vizsgálhatja az ügyben eljáró idegenrendészeti hatóság eljárását, illetve döntését. A törvény az Ákr.-rel egyezően szabályozza a semmisségi okokat is és az az ügyészi fellépésre irányadó szabályokat.

Végrehajtás

Az idegenrendészeti eljárásokban indokolt a végrehajtás szabályainak meghatározása. A pénzfizetési kötelezettség elévülési ideje a teljesítési határidő utolsó napjától számított 3 év, és hat év elteltével már egyáltalán nem hajtható végre. Nyugszik az elévülés a végrehajtás felfüggesztése, a végrehajtási eljárásban engedélyezett fizetési kedvezmény, és a pénzfizetési kötelezettség folyamatos végrehajtásának időtartama alatt.

Az eljárási bírság végrehajtására speciális szabályok kerültek meghatározásra, nem lehet végrehajtani az eljárási bírságot, ha az eljárási bírság kiszabásáról rendelkező döntés véglegessé válásától számítva egy év eltelt. A rendbírság kiszabásáról rendelkező határozat véglegessé válásától számított két év elteltével nincs helye végrehajtásnak. Az idegenrendészeti hatóság által elrendelt egyéb kötelezés (pl. kiutasítás, ország elhagyás) az arról rendelkező döntés véglegessé válástól számított öt év elteltével évül el. Tíz év elteltével azonban a határozat nem hajtható végre. Tekintettel arra, hogy külföldi személyek kiutasítására törvényben nevesített okok és garanciák mellett, komoly indokok mentén kerülhet sor, így ezen állami akarat végrehajthatósági idejéhez különös érdek fűződik, ezért is indokolt az elévülési idő fentiek szerinti szabályozása. A kiutasított külföldiek sokszor komoly biztonsági kockázatot is rejtenek magukban, így a kiutasítás tényleges végrehajtáshoz közrendi és közbiztonsági érdekek is kapcsolódnak. Ugyanakkor lévén, hogy az idegenrendészeti eljárásban ezen speciális ügyfélkör a kiutasítás végrehajtását a legtöbb esetben minden erejével igyekszik megakadályozni illetőleg azt elhúzni, melyhez sok esetben a származási országának hatóságai is közreműködnek, így indokolt a hosszabb elévülési idő meghatározása, hogy az idegenrendészeti hatóság kellő idővel rendelkezhessen az állami akarat érvényre juttatásának.

Az 51. §-hoz

Az idegenrendészeti hatóság az Európai Unió bűnüldözési információs rendszer és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény 2. § b) pont bb) alpontja alapján magyar együttműködő szervnek minősül és a 3. § (1) bekezdés alapján a NEBEK útján továbbít adatot, információt, illetőleg kezdeményez adat-, illetve információigénylést vagy egyéb intézkedést. Az Interpol adatbázisa elérhetővé vált az INTERPOL FIND alkalmazás útján, mely alapján a NEBEK által elrendelt körözések nagy része törlésre kerül a Körözési Nyilvántartási Rendszerből. Tekintettel arra, hogy az elmúlt időszakban jelentősen átalakult a legális és illegális migráció képe, a migrációs trendek alapvető változásokon mentek keresztül, a legális és illegális migrációhoz egyre inkább kapcsolódik a terrorveszély, melyek okán alapvető fontosságú, hogy az INTERPOL FIND rendszerből való adatigényléshez az idegenrendészeti hatóság megfelelő jogszabályi felhatalmazással rendelkezzen. Mindezek okán többször is felmerült az INTERPOL FIND rendszerhez való hozzáférés szükségessége és a rendszer használatához egyéb jogszabály módosítása nem szükséges, fenti kiegészítés megalapozza az adatkezelés jogszerűségét.

Az 52. §-hoz

Átmeneti rendelkezések. A törvény megfogalmazása figyelemmel van a „jogerős” és „végleges” kifejezések egymásnak való megfeleltetésére is.

Az 53. §-hoz

Felhatalmazó rendelkezések.

Az 54. §-hoz

Jogharmonizációs záradék.

Az 55. §-hoz

A szövegcserék a Kp. miatti terminológia változásának átvezetése, valamint az ICT irányelvnek való megfelelés érdekében szükségesek.

Az 56. §-hoz

Hatályon kívül helyező rendelkezés.

Az 57. §-hoz

A Met. személyi hatályát pontosító rendelkezés, mely a Ket.-ben megjelenő, a hatósági nyilvántartásra vonatkozó rendelkezések megfelelő megjelenítését szolgálja.

Az 58. §-hoz

A menekültügyi hatóság előtt folyó eljárás lehetséges résztvevőinek felsorolását tartalmazó rendelkezés, melynek bevezetésére ezen fogalom későbbi használata miatt van szükség.

Az 59. §-hoz

A Met. 8. § (1) és (2) bekezdései értelmében nem lehet menekültként elismerni azt, aki az országon kívül, az országba menekültként történő befogadását megelőzően súlyos, nem politikai bűncselekményt követett el. Emellett a Met. 11. § (3) bekezdése lehetővé teszi, hogy a menekültügyi hatóság az elismerést visszavonja, ha a menekültet bíróság jogerős határozatában olyan bűncselekmény elkövetése miatt ítéli el, amelyre a törvény ötévi vagy azt meghaladó szabadságvesztés büntetést rendel. Ugyanakkor a szabályozás jelenleg nem teszi lehetővé, hogy azon menedékkérők kérelme elutasításra kerüljön, akik az országba érkezésüket követően követtek el olyan súlyos bűncselekményt, melyre a jogszabály ötévi vagy azt meghaladó szabadságvesztést rendel. Tekintettel arra, hogy a Genfi egyezmény 33. cikke, valamint a Kvalifikációs irányelv 14. cikk (5) bekezdése lehetővé teszi, hogy a kérelmet a menekültügyi hatóság akkor is elutasítsa, ha a külföldit az országba érkezését követően elkövetett súlyos bűncselekmény miatt már jogerősen elítélték, indokolt ezen szabályozást a magyar jogba is átvenni.

A 60-61. §-hoz

A Kp. rendelkezései, szóhasználata miatt szükségessé vált módosítás.

A 62. §-hoz

A magyar állampolgárságról szóló törvény módosulása miatt lehetővé vált, hogy menedékes is magyar állampolgárságot szerezzen, így bővíteni szükséges a jogállást megszüntető tények felsorolását.

A 63. §-hoz

A magyar állampolgárságról szóló törvény módosulása miatt lehetővé vált, hogy befogadott jogállású személy is magyar állampolgárságot szerezzen, így bővíteni szükséges a jogállást megszüntető tények felsorolását.

A 64. §-hoz

A Kp. rendelkezései, szóhasználata miatt szükségessé vált módosítás. A rendelkezés emellett egyértelművé teszi, hogy a keresetlevél benyújtásának nincs halasztó hatálya a döntés végrehajtására, így biztosítva a szabályozás változatlanságát. Ugyanakkor a bíróság - a Kp. rendelkezéseivel összhangban - az ügyfél erre irányuló kérelmére dönthet a végrehajtás felfüggesztéséről.

A 65. §-hoz

A bíróságok munkáját támogató, az eljárás lefolytatását megkönnyítő rendelkezés. A menekültügyi hatóság a tolmácskirendelés érdekében megjelöli az ügyfél által beszélt nyelvet a menekültügyi őrizet meghosszabbításának indítványozásánál.

A 66. §-hoz

A gyakorlati tapasztalatokra is tekintettel az őrizettel és a rendelkezésre állást biztosító intézkedésekkel szemben benyújtható kifogások előterjesztésére ésszerű határidő bevezetés (3 nap) szükséges.

A 67. §-hoz

Pontosító rendelkezés.

A 68. §-hoz

Az alcím a befogadottakra vonatkozó szabályokat is tartalmaz, így a címet erre tekintettel szükséges módosítani.

A 69. §-hoz

A Kp. rendelkezései, szóhasználata miatt szükségessé vált módosítás.

A 70. §-hoz

A rendelkezés a menekültügyi hatóság eljárásainak közös szabályait határozza meg. A rendelkezések vonatkoznak a menekültügyi eljárásra, a státuszvisszavonásra irányuló eljárásokra, valamint az ellátással összefüggő eljárásokra, tekintettel arra, hogy a jelenlegi VII. Fejezet csak a Met. 33. § (1) bekezdése szerinti „menekültügyi eljárásra” vagyis a menekültkénti elismerésre irányuló eljárásra vonatkozik, így meg kell teremteni a Met. által szabályozott egyéb eljárások (pl. felülvizsgálati, visszavonás, ellátásra vonatkozó eljárások) közös szabályait is.

A fejezet úgy került meghatározásra, hogy magában foglaljon minden olyan lényeges eljárási elemet, melyek korábban a Ket.-ben, jelenleg az Ákr.-ben kerültek szabályozásra, melyek minden közigazgatási eljárás sajátjai, kiegészítésre kerültek ugyanakkor azokkal a speciális szabályokkal, melyek csak a menekültügyi eljárások sajátjai. Ezen szabályok jelentős része a Met.-ben jelenleg is szerepel, de a normavilágosság követelményének megfelelően most egy helyen kerültek rögzítésre.

Az Ákr. számos rendelkezése teljes egészében alkalmazható a Met. által szabályozott eljárásokban is, így indokolt az ezen szabályokra történő hivatkozást az eljárási rendelkezések között egy helyen szerepeltetni. Ugyanakkor a normavilágosság követelményének megfelelően azokban az esetekben, amikor az Ákr.-nek csak egyes bekezdései vagy ennél is rövidebb rendelkezései lennének csak alkalmazhatók, a szabályoz nem tartalmaz visszautalást.

Az eljárás megindítása

A menekültügyi eljárás kérelemre induló eljárás, ugyanakkor a státusz visszavonására irányuló eljárást jelenleg is hivatalból kell megindítani, illetve az ellátási kérdések kapcsán vannak kérelemre és vannak hivatalból indult eljárások is. A rendelkezés a kérelem fogalmán kívül a hivatalbóli eljárás eseteit részletezi, valamint a hivatalbóli eljárás megindításáról szóló értesítés adattartamát, valamint azokat az eseteket, amikor az ügyfél kérelmét annak érdemi vizsgálata nélkül el lehet utasítani.

A rendelkezés alapot teremt továbbá arra, hogy a menekültügyi hatósághoz tévesen küldött megkereséseket más közigazgatási szervhez lehessen küldeni. Jelen szabály az Ákr. rendelkezéseihez képest pontosabb és nem igényli a Met.-ben egyébként ismeretlen visszautasítás jogfogalmának bevezetését.

Tekintettel arra, hogy a kérelem kapcsán a menekültügyi eljárás számos speciális szabályozást tartalmaz, indokolt volt külön rendelkezések megalkotása és egy helyen szerepeltetése.

Határidő

Az általános eljárási határidőre, valamint a határidő számítására vonatkozó rendelkezések. Részletesen felsorolja a rendelkezés, hogy mely, nem az eljáró hatóság által végzett eljárási cselekmények nem számítanak bele a határidőbe. Az Ákr.-től való eltérés indokát a menekültügyi eljárásokra jellemző bizonytalanság, illetve a bizonyítékok jellemző hiánya indokolja, melyek miatt az esetlegesen felmerülő, a kérelmet alátámasztó bizonyítékok alaposabb vizsgálata indokolt.

Az eljárás felfüggesztése

A menekültügyi eljárások esetében előfordulhat olyan körülmény, mely miatt más szervet, bíróságot kell megkeresni, és a más szerv, bíróság döntése nélkül a menekültügyi hatóság eljárása nem folytatható le. Ez esetben az eljárás felfüggesztésére kerül sor. Az Ákr. szabályainak átvétele az Ákr.-ben szereplő, más törvényekre való hivatkozás és a szüneteltetés jogintézményének alkalmazhatatlansága miatt nem indokolt. Tekintettel arra, hogy a kérelemre induló eljárásokban a kérelmező jellemzően csak kérelme okán rendelkezik magyarországi tartózkodási jogosultsággal, valamint arra, hogy a hivatalból (státuszvisszavonásra, vagy jogosulatlanul felvett támogatás visszafizetésére) indult eljárásokban ez nem indokolt, nincs rendelkezés az eljárás szüneteltetésére vonatkozóan.

Az eljárás megszüntetése

A rendelkezés azokat az általános eseteket sorolja fel, amikor nem hozható az ügyben valamilyen ok miatt döntés, ezért az eljárást meg kell szüntetni.

A tényállás tisztázása

A megalapozott döntéshez minden esetben szükség van a tényállás tisztázására. A rendelkezés az ehhez igénybe vehető eszközöket és a közreműködő személyek feladatait részletezi. Az Ákr. rendelkezései között számos olyan előírás található, mely a menekültügyi eljárásokban nem releváns, vagy a menekültügyi eljárás speciális jellegére tekintettel nem megfelelő (pl. nem jellemző a tanúkénti meghallgatás, az okirati bizonyítás pedig még a személyazonosságra sem terjed ki), így az Ákr. azon rendelkezései kerültek átvételre, melyek ezen speciális rendelkezésekre tekintettel alkalmazhatók.

Egyes menekültügyi eljárásokban a tényállás tisztázásához olyan speciális (pl. pszichológusi, pszichiáteri, egyéb orvosi vagy írásszakértői) szakértelemre van szükség, mellyel az ügyintéző nem rendelkezik. A rendelkezés a szakértő igénybevételének lehetőségét teremti meg, valamint a kizárásukra vonatkozó szabályokat tartalmazza.

Helyszínen történő eljárási cselekménynél szükségessé válhat, hogy egy független személy tanúsítsa később az ott történt eseményeket. A rendelkezés a hatósági tanú alkalmazásának lehetőségére, a kizárási okokra vonatkozó szabályokat tartalmazza.

A hatóság döntései

A menekültügyi hatóság által hozható döntések típusait, a döntések kötelező tartalmi elemeit, a döntés véglegessé válásával kapcsolatos szabályokat tartalmazza. Részletezi továbbá a döntés módosításával, visszavonásával, valamint a hatósági nyilvántartással, igazolvánnyal és bizonyítvánnyal kapcsolatos rendelkezéseket is.

A döntés közlése

Az Ákr. egyes, a döntés közlésére vonatkozó rendelkezései a Met.-ben szabályozott eljárások során is alkalmazhatók. Ugyanakkor a Met. a menekültügyi eljárások jellegére tekintettel, a potenciálisan üldözésnek kitett külföldiek védelme érdekében a menekültügyi eljárásban speciális szabályokat tartalmaz (pl. a hirdetmény tartalma).

Képviselet, meghatalmazás

Az ügyfél személyes megjelenését nem követelő esetekben erre feljogosított személy is eljárhat az ügyfél helyett. A rendelkezés a képviselő és a meghatalmazott eljárására vonatkozó szabályokat tartalmazza.

Tekintettel arra, hogy a nemzetközi védelemben részesítettek kapcsán legalább három évente felülvizsgálati eljárást kell lefolytatni és a menekültügyi hatóságtól ésszerűen nem várható el, hogy több év távlatából feltételezze, hogy a külföldi elismerésre irányuló eljárásában adott meghatalmazása továbbra is él. Erre tekintettel indokolt pontosítani, hogy a meghatalmazás egy eljárásra korlátozódik, mely rendelkezés nem zárja ki, hogy az ügyfél bármikor képviselője vagy meghatalmazottja útján járjon el. Ez a rendelkezés a menekültügyi eljárásokban egyértelműsíti az ügyvédi törvény képviselet megszűnésére vonatkozó rendelkezéseit

A gyakorlati tapasztalatok okán, a nyugat-európai közigazgatási tendenciákhoz hasonlóan az ügyintéző személyét, illetve a hatóság tekintélyét védelmező intézkedés került megfogalmazásra a képviselő ismételt destruktív magatartása kapcsán.

Kapcsolattartás

A kapcsolattartás lehetséges módjainak rögzítése, mely tekintettel van a menekültügyi eljárás speciális szabályaira és a gyakorlati tapasztalatokra.

Betekintés az iratokba

A szakasz a menekültügyi eljárás során keletkezett iratokba történő betekintés részletes szabályait tartalmazza. Az Ákr. szabályaira utaló rendelkezés mellett a rendelkezés figyelembe veszi, hogy a menekültügyi eljárás iratanyaga esetenként minősített adatokat is tartalmazhat és erre vonatkozóan egyértelműsítő rendelkezések kerültek megfogalmazásra. Emellett itt kerültek megfogalmazásra a másolatkészítés törvényi szintű szabályai is.

Az eljárás további résztvevői

Az eljárás résztvevőire vonatkozó közös szabályokat tartalmazó rendelkezés, mely a részvevők nem megfelelő közreműködésének szankcióira is kitér. A rendelkezés a tolmácsolás kapcsán is tartalmaz rendelkezéseket, melyben - a normavilágosság követelményeire tekintettel - utalni szükséges a menekültügyi eljárások speciális szabályaira is.

Az eljárás akadályozása

A menekültügyi eljárások gyors és hatékony lefolytatása nem csak az ügyfelek, de Magyarország köz- és nemzetbiztonsága szempontjából is jelentős érdek. Erre tekintettel az Ákr. előírásaihoz hasonlóan indokolt lehetővé tenni eljárási bírság kiszabását mindazokkal szemben, akik az eljárás lefolytatását akadályozzák. A rendelkezés az akadályozás kapcsán példálózó felsorolást tartalmaz a menekültügyi eljárásokra speciálisan jellemző körülményekre (pl. tolmács) tekintettel.

Pénzügyi követelés végrehajtása

A jogosulatlanul vagy jogosulatlanul térítésmentesen igénybevett támogatások behajtásával kapcsolatos rendelkezéseket tartalmazza. A menekültügyi hatóság elrendeli a pénzügyi követelés behajtását. A rendelkezés kijelöli a pénzügyi követelés végrehajtására jogosult szervet, amely az állami adóhatóság. A törvény már az adóhatóság által foganatosítandó végrehajtási eljárásról szóló törvény által elérni kívánt célra is tekintettel tartalmaz rendelkezéseket.

A 71. §-hoz

Az első menekültügyi eljárás jelenleg is tárgyi költségmentes, az ismételt eljárásokban pedig a kérelmezők személyes - így különösen anyagi - körülményeire tekintettel szintén nem kerülnek megállapításra költségek, mert azok behajthatatlansága miatt az erre irányuló eljárás ésszerűtlenül nagy terhet róna a hatóságra.

Erre tekintettel a rendelkezés megtartja az első eljárás tárgyi költségmentességét, az ismételt eljárásokban pedig a költségeket csak azoknak kell állni, akik erre megfelelő forrásokkal rendelkeznek. Így a kérelmezőknek nem kell minden esetben külön kérni a személyes költségmentességet és a hatósának sem kell minden esetben végzést hozni a személyes költségmentességről. A személyes költségmentességre vonatkozó részletes szabályokat kormányrendeleti szinten szükséges szabályozni.

A 72. §-hoz

A Kp. rendelkezései, szóhasználata miatt szükségessé vált módosítás. A rendelkezés emellett egyértelművé teszi, hogy a keresetlevél benyújtásának, illetve a végrehajtás felfüggesztésére irányuló kérelemnek sincs halasztó hatálya a döntés végrehajtására, így biztosítva a szabályozás változatlanságát. Ugyanakkor a bíróság - a Kp. rendelkezéseivel összhangban - az ügyfél erre irányuló kérelmére dönthet a végrehajtás felfüggesztéséről.

A 73. §-hoz

A Kp. rendelkezései, szóhasználata miatt szükségessé vált módosítás. A rendelkezés emellett egyértelművé teszi, hogy a keresetlevél benyújtásának, illetve a végrehajtás felfüggesztésére irányuló kérelemnek sincs halasztó hatálya a döntés végrehajtására, így biztosítva a szabályozás változatlanságát. Ugyanakkor a bíróság - a Kp. rendelkezéseivel összhangban - az ügyfél erre irányuló kérelmére dönthet a végrehajtás felfüggesztéséről.

A 74. §-hoz

A Kp. rendelkezései, szóhasználata miatt szükségessé vált módosítás. A rendelkezés emellett egyértelművé teszi, hogy a keresetlevél benyújtásának nincs halasztó hatálya a döntés végrehajtására, így biztosítva a szabályozás változatlanságát. Ugyanakkor a bíróság - a Kp. rendelkezéseivel összhangban - az ügyfél erre irányuló kérelmére dönthet a végrehajtás felfüggesztéséről.

A 75. §-hoz

A Kp. rendelkezései, szóhasználata miatt szükségessé vált módosítás. A rendelkezés emellett egyértelművé teszi, hogy a keresetlevél benyújtásának, illetve a végrehajtás felfüggesztésére irányuló kérelemnek sincs halasztó hatálya a döntés végrehajtására, így biztosítva a szabályozás változatlanságát. Ugyanakkor a bíróság - a Kp. rendelkezéseivel összhangban - az ügyfél erre irányuló kérelmére dönthet a végrehajtás felfüggesztéséről.

A 76. §-hoz

A menekültügyi eljárásban kötelezően közreműködnek szakhatóságként nemzetbiztonsági és egyéb szervek. A rendelkezés általánosítja a szakhatóságok számára a 15 napos eljárási határidőt és nem teszi lehetővé, hogy a szakhatóság hallgatással hozza meg döntését.

Új szabályozási elemként jelenik meg azon pontosító rendelkezés, mely rögzíti, hogy azon szakhatóságként eljáró szervek esetében, melyeknek hatásköre nem érinti a menekültügyi hatóság hatáskörét, a szakhatóság állásfoglalása kötelező érvényű.

A 77-78. §-hoz

A Kp. rendelkezései, szóhasználata miatt szükségessé vált módosítás.

A 79. §-hoz

Egyértelműsítő rendelkezés: a felülvizsgálati eljárások általános szabályaira történő utalás.

A 80. §-hoz

A menedékeskénti elismerésre irányuló eljárás általános szabályait pontosító, valamint az eljárás megszüntetésére okot adó körülmények szabályozása.

A 81. §-hoz

A Kp. rendelkezései, szóhasználata miatt szükségessé vált módosítás.

A 82. §-hoz

A Kp. rendelkezései, szóhasználata miatt szükségessé vált módosítás.

A 83. §-hoz

Új alcím bevezetése.

A 84. §-hoz

Új alcím cím bevezetése. Az Ákr. hatósági bizonyítványra vonatkozó rendelkezései a Met. által szabályozott eljárásokban is relevánsak, hatósági igazolvány kiállítása viszont nem, így ezen rendelkezések nem kerültek átvételre. Az Ákr.-ben ezen két jogintézménnyel egy helyen szabályozott hatósági nyilvántartás vonatkozásában a Met. adatkezelési rendelkezései kerülnek kiegészítésre.

A 85. §-hoz

Új alcím cím bevezetése, továbbá annak meghatározása, hogy a befogadó állomások által vezetett nyilvántartások vezetése a 83/A. § alapján történik.

A 86. §-hoz

Annak pontosítása, hogy a menekültügyi hatóságon kívüli, e törvény alapján adatot kezelő szervek a saját eljárásaikban az Ákr. alapján járnak el.

A 87. §-hoz

Új alcím cím bevezetése

A 88. §-hoz

Az anyakönyvi eljárásról szóló 2010. évi I. tv. nem tartalmaz a menekültügyi hatóság adatkérésének lehetőségére történő utalást, azonban a gyakorlatban egyre gyakrabban válik szükségessé az ügyfelek családi kapcsolatainak közhiteles igazolása.

A 89. §-hoz

A menekültügyi hatóság az Európai Unió bűnüldözési információs rendszer és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény 2. § b) pont bb) alpontja alapján magyar együttműködő szervnek minősül és a 3. § (1) bekezdés alapján a NEBEK útján továbbít adatot, információt, illetőleg kezdeményez adat-, illetve információigénylést vagy egyéb intézkedést. Az Interpol adatbázisa elérhetővé vált az INTERPOL FIND alkalmazás útján, mely alapján a NEBEK által elrendelt körözések nagy része törlésre kerül a Körözési Nyilvántartási Rendszerből. Tekintettel arra, hogy az elmúlt időszakban jelentősen átalakult a legális és illegális migráció képe, a migrációs trendek alapvető változásokon mentek keresztül, a legális és illegális migrációhoz egyre inkább kapcsolódik a terrorveszély, melyek okán alapvető fontosságú, hogy az INTERPOL FIND rendszerből való adatigényléshez a menekültügyi hatóság megfelelő jogszabályi felhatalmazással rendelkezzen. Mindezek okán többször is felmerült az INTERPOL FIND rendszerhez való hozzáférés szükségessége és a rendszer használatához egyéb jogszabály módosítása nem szükséges, fenti kiegészítés megalapozza az adatkezelés jogszerűségét.

A 90. §-hoz

Pontosító rendelkezés.

A 91. §-hoz

Átmeneti rendelkezés.

A jogbiztonság érdekében az eljárási szabályok változásait a hatálybalépést követően indult ügyekben indokolt alkalmazni. Ugyanakkor az állam kiemelt érdeke, hogy a súlyos bűncselekményt elkövetők ne részesülhessenek nemzetközi védelemben akkor, ha ismert, hogy a védelmet akár másnap vissza lehet vonni.

A Letelepedési Alapról szóló 49/1988. (VI. 28.) MT rendelet, valamint a Menekülteket Támogató Alapról szóló 1993. évi XXVI. törvény alapján kifizetett kamatmentes lakásszerzési támogatásban korábban részesült, leginkább Erdélyből és Délvidékről érkezett személyek közül többek önhibájukon kívül késedelmes fizetésbe estek, emiatt a folyósító pénzintézet késedelmi kamatot számolt fel részükre. Kimondott törvényi rendelkezés hiánya miatt jelenleg az egyébként a még fennálló tőketartozás visszafizetésére hajlandóságot mutató ügyfelek esetében sincs lehetőség a kamatok elengedésére az Áht. 97. § (1) bekezdése miatt. A rendelkezést e hiányosságot pótolná.

A 92. §-hoz

A Kp. több jogintézménynek megváltoztatta a nevét. Ennek következtében szükségessé vált ezen változtatásoknak az átvezetése.

A 93. §-hoz

A költségmentességgel kapcsolatos részletszabályokat rendeleti szinten szükséges meghatározni.

A 94. §-hoz

Hatályon kívül helyezésre kerülnek azok a szakaszok, melyek tartalma átkerült a közös eljárási szabályok közé.

A 95. §-hoz

Pontosító rendelkezés, melynek révén nem csak a menekültügyi eljárásokkal, de az ellátási feladatokkal összefüggésben is felhatalmazást kap a menekültügyi hatóság.

A 96. §-hoz

A gyakorlatban egyre gyakrabban válik szükségessé az ügyfelek családi kapcsolatainak (pl. házasság létrejötte, fennállása, érvényessége, nemlétezése, gyermek leszármazása) közhiteles igazolása a menekültügyi eljárásokban. A rendelkezés ennek jogi alapját teremti meg az anyakönyvi eljárásról szóló törvényben.

A 97-98. és a 100. §-hoz

Jogharmonizációs záradék.

-----STARTING---POINT---VEGE---

A 99. §-hoz

Hatályba léptető rendelkezés.