2015. évi CXXIII. törvény indokolása

az egészségügyi alapellátásról

-----STARTING---POINT---ALTALANOS--- 

A Kormány az egészségügyi alapellátási rendszer felülvizsgálatáról és az azzal összefüggő feladatokról szóló 1711/2014. (XII. 5.) Korm. határozattal felhívta az emberi erőforrások miniszterét, hogy az egészségügyi ellátás alapvető fontosságú részét képező egészségügyi alapellátási rendszer működőképességének fenntarthatósága, valamint annak szakmai és finanszírozási szempontú megerősítése, a háziorvosi, házi gyermekorvosi, fogorvosi ellátás kapuőri szerepének erősítése, továbbá a lakosság egészségi állapotának javítása és a betegellátás színvonalának javítása érdekében vizsgálja felül az egészségügyi alapellátási rendszert és ennek alapján tegyen javaslatot az átalakítás irányaira.

A törvény a fenti célkitűzéseknek megfelelően részletezi az alapellátás céljait, feladatait, az egyes alapellátás körébe tartozó ellátások sajátosságait, külön fejezetet szentel a foglalkozás-egészségügyi alapellátásnak, valamint rendelkezik a korábban már működött, úgynevezett „kollegiális szakmai vezető háziorvos” intézményének újbóli bevezetéséről, a háziorvosi ellátás nyújtásának egységessége, szakmai felügyeletének hatékonyabb biztosítása érdekében. A törvény deklarált célja, hogy a népegészségügyi szemlélet, a megelőzés minél hangsúlyosabb szerepet kapjon az egészségügyi alapellátás valamennyi területén.

Az új alapellátási törvénnyel összefüggő módosítások:

A kötelező egészségbiztosítás ellátásairól szóló törvény lehetőséget kíván biztosítani arra, hogy amennyiben a biztosított - igazoltan - részt vesz nem kötelező, az állam által szervezett szűrővizsgálatokon, elsőbbséget élvezhessen a várólistához, előjegyzési listához kötött, a szűréssel érintett, abból eredő szolgáltatások igénybe vétele esetén.

Előírná a törvény azt is, hogy abban az esetben, amikor az önkormányzat minősül egészségügyi szolgáltatónak, tehát a finanszírozást ő kapja meg, annak felhasználásáról az érintett egészségügyi dolgozókat havonta tájékoztassa.

Végezetül a törvénymódosítás szerint amennyiben az egészségbiztosító kimutatása alapján a háziorvosok, házi gyermekorvosok beutalási rendjéből következően pozitív különbség mutatkozik a szakellátásban, ezen megtakarítás a háziorvosi, házi gyermekorvosi ellátáshoz kapcsolódó, rendeletben meghatározott fejlesztésekre kerüljön felhasználásra. Az intézkedés azt kívánja ösztönözni, hogy az alapellátást nyújtók igyekezzenek a szakellátásba történő beutalás nélkül már az alapellátásban ellátni a betegeket.

Tekintettel arra, hogy az alapellátásra vonatkozóan új törvény került elfogadásra, a vonatkozó szabályozás módosítása, illetve hatályon kívül helyezése vált szükségessé az egészségügyről szóló 1997. évi CLIV. törvényben (a továbbiakban: Eütv.). Így a települési önkormányzatok alapellátással kapcsolatos feladatai, az alapellátás célja és feladatai az új törvényben kerülnek kifejtésre az Eütv. helyett.

Új szabály az Eütv.-ben a népegészségügyi szemlélet erősítése érdekében, hogy a települési önkormányzatoknak az egészségfejlesztési irodák bevonásával gondoskodniuk kell a települési egészségterv kidolgozásáról és megvalósításáról, ennek során pedig együtt kell működniük a fővárosi és megyei kormányhivatalokkal, az alapellátást és szakellátást nyújtó egészségügyi szolgáltatókkal, valamint az egyéb érintett ágazatok szereplőivel. A megfelelő felkészülés érdekében ez a rendelkezés 2016. január 1-jén lépne hatályba.

A háziorvosok és a települési önkormányzatok között kötött feladat-ellátási szerződések egységesítése érdekében szükséges az önálló orvosi tevékenységről szóló 2000. évi II. törvény (a továbbiakban: Öotv.) módosítása. A szerződési feltételek egyértelműek lettek a rendelési idő kialakítása, illetve az önkormányzat fenntartási kötelezettsége körében. A praxisjog adásvétele megkönnyítése érdekében a módosítás tartalmazza, hogy a finanszírozás keretében kapott összeg a praxisjog megszerzése érdekében is felhasználható. Szintén a praxisjog könnyebb megszerzése érdekében a Kormány felhatalmazást kap arra, hogy a felvett hitelhez kamattámogatási rendszert dolgozzon ki.

-----STARTING---POINT---RESZLETES---

Az 1-2. §-hoz

Az általános rendelkezések körében a törvény meghatározza az egészségügyi alapellátás célját, valamint az alapvető feladatait, a törvény alapvető fogalmainak meghatározását. A törvény egyértelművé teszi, hogy rendelkezéseit az Eütv.-vel összhangban kell értelmezni.

A 3-4. §-hoz

A törvény a népegészségügyi szemlélet erősítése érdekében külön fejezetben rendelkezik az alapellátás körében nyújtható és nyújtandó megelőző ellátásokról. A törvény lehetőséget nyújt arra, hogy jogszabály kedvezményekkel ösztönözze az állam által szervezett szűrővizsgálatokon történő részvételt.

Az 5. §-hoz

A Magyarország helyi önkormányzatairól szóló törvény értelmében a települési önkormányzatoknak kell gondoskodniuk az egészségügyi alapellátásról. A törvény ezen rendelkezés végrehajtásaképpen meghatározza, hogy melyek azok az ellátási formák, amelyek az egészségügyi alapellátás körébe tartoznak, így az önkormányzatoknak kell ezen feladatokról gondoskodniuk. Az önkormányzat által ellátandó alapellátási körbe tartozik a háziorvosi, házi gyermekorvosi ellátás, a fogorvosi alapellátás, az alapellátáshoz kapcsolódó háziorvosi, házi gyermekorvosi és fogorvosi ügyeleti ellátás, a védőnői ellátás, valamint az iskola-egészségügyi ellátás.

Az együttműködés erősítése érdekében a törvény azt is előírja, hogy a jogviszony megváltoztatásáról szóló döntés meghozatala során az önkormányzatnak ki kell kérnie az orvos, védőnő véleményét is.

A 6. §-hoz

Az önkormányzatok képviselő-testületei - jelenleg is - rendeletben jelölik ki az egészségügyi alapellátások körzeteit. Ennek során figyelembe kell venni a Kormány által rendeletben kijelölt praxiskezelő által megadott szempontokat. Új elem a szabályozásban, hogy a körzetek kialakítása során ki kell kérni az alapellátásért felelős országos módszertani intézet véleményét is.

A 7. §-hoz

Az alapellátási körzetek naprakész és országos átláthatósága érdekében az egészségügyi államigazgatási szerv azokról nyilvántartást vezet. A § meghatározza a nyilvántartás adatait is.

A 8. §-hoz

Rögzíti a háziorvos, házi gyermekorvos és alapellátást nyújtó fogorvos alapvető feladatait, a részletes szabályok meghatározását miniszteri rendeletre utalva.

Kiemelendő annak a hatályos szabálynak a megtartása, hogy a háziorvos és a házi gyermekorvos szabadon választható.

A fogászati szűrővizsgálatok igazolt elvégzését a törvény kedvezően honorálja a fogorvosok számára.

A kormányrendeletben meghatározott létszám fölötti területi ellátási kötelezettség nélküli felnőtt és gyermek háziorvosi körzetek a törvény alapján kiegészítő díjazásban részesülnének, illetve további kedvezményekre és pályázati lehetőségekre is jogosultak lennének.

A 9. §-hoz

A törvény megteremti az alapját annak, hogy ha a háziorvos, gyermekorvos és fogorvos a tevékenység végzéséhez szükséges szakképesítésén kívül egyéb szakorvosi szakképesítéssel is rendelkezik, azt finanszírozott módon használhassa is, ha azt kezdeményezi a szolgáltató.

A 10. §-hoz

Az alapellátáshoz kapcsolódó ügyeleti ellátás részletszabályait miniszteri rendelet határozza meg.

A 11. §-hoz

Az egészségügyi alapellátáshoz tartozó megelőző ellátások minél hatékonyabb nyújtása érdekében a törvény lehetőséget ad praxisközösségek, illetve csoportpraxisok létrehozására.

A 12. §-hoz

Jelenleg a háziorvosi, házi gyermekorvosi, fogorvosi ellátás esetében nincs olyan szakmai fórum, ami megfelelően biztosítaná a minőségileg egységes színvonalú ellátás összehangolását. Ennek megoldásaképpen a törvény előírja a korábban már működött, úgynevezett „kollegiális szakmai vezető háziorvos” intézményének újbóli bevezetését, a háziorvosi, házi gyermekorvosi ellátás nyújtásának egységessége, szakmai felügyeletének hatékonyabb biztosítása érdekében.

A kollegiális szakmai vezető háziorvosok járásokhoz igazítva megyénként, illetve országos szinten működnek, az országos kollegiális szakmai vezető háziorvos az alapellátásért felelős országos módszertani intézet keretein belül végzi tevékenységét.

A 13. §-hoz

A védőnői ellátás alapvető feladatait határozza meg, külön részletesen kitérve a védőnők elsődleges és másodlagos megelőzésben végzett szerepére.

A törvény - az elmúlt időszak sajnálatos tapasztalatai alapján - törvényi szinten rögzíti, hogy a kiskorú személy gondozója és törvényes képviselője a gyermek egészséges fejlődése érdekében köteles a védőnővel együttműködni.

A 14. §-hoz

A háziorvosokhoz hasonlóan a védőnők esetében is előírásra kerül - a védőnői ellátás egységes színvonalú ellátása érdekében - az alapellátásért felelős járási, megyei és országos szakmai vezető védőnő.

A 15. §-hoz

Az iskola-egészségügyi ellátás alapvető feladatait határozza meg a hatályos szabályokkal összhangban, illetve előírja, hogy az ellátás megszervezése során gondoskodni kell arról, hogy a nevelési-oktatási intézményekben álljon rendelkezésre a vizsgálatok elvégzésére alkalmas helység.

A 16. §-hoz

Bár az önkormányzati kötelező feladatok szintjén nem része az alapellátásnak az otthoni szakápolás és otthoni hospice ellátás, azonban szakmailag nem választható el attól, ennek megjelenítése szükséges az alapellátási törvényben is.

A 17. §-hoz

A törvény külön fejezetben foglalkozik a foglalkozás-egészségügyi alapellátással, az alapvető feladatait meghatározva. A foglalkozás-egészségügyre vonatkozó egyéb szabályok érintetlenül maradnak, vagyis az nem válik önkormányzati kötelező feladattá, azonban a megelőző ellátások körében hangsúlyos szerepet tölt be, illetve kell, hogy betöltsön, ezért az egészségügyi alapellátásról szóló törvényben indokolt a megjelenítése.

-----STARTING---POINT---VEGE---

A 18 §-hoz

Felhatalmazó rendelkezéseket tartalmaz.

A 19. §-hoz

Hatályba léptető rendelkezéseket tartalmaz.

A 20. §-hoz

Az egészségügyi alapellátásról szóló törvény lehetővé teszi, hogy jogszabály kedvezményekkel ösztönözze az állam általi szűrővizsgálatokon történő részvételt. A kötelező egészségbiztosítás ellátásairól szóló törvény módosítása ezzel összhangban előírja, hogy amennyiben a biztosított - igazoltan - részt vesz nem kötelező, az állam által szervezett szűrővizsgálatokon, elsőbbséget élvezzen a várólistához, előjegyzési listához kötött, a szűréssel érintett, abból eredő szolgáltatások igénybe vétele esetén.

A 21. §-hoz

A kötelező egészségbiztosítás ellátásairól szóló törvény eddig is előírta, hogy ha a finanszírozási szerződés megkötésének szempontjából a helyi önkormányzat minősül egészségügyi szolgáltatónak, a finanszírozás keretében kapott összeg az egészségügyi szolgáltatók működésével kapcsolatos igazgatási kiadásaira nem használható fel. Ezt a szabályt a törvény azzal bővíti ki, hogy ilyen esetben a kapott összeg felhasználásáról a helyi önkormányzatnak az érintett egészségügyi dolgozókat havonta tájékoztatnia kell.

A 22-23. §-hoz

Amennyiben az egészségbiztosító kimutatása alapján a háziorvosok, házi gyermekorvosok beutalási rendjéből következően pozitív különbség mutatkozik a szakellátásban, ezen megtakarítás a háziorvosi, házi gyermekorvosi ellátáshoz kapcsolódó, rendeletben meghatározott fejlesztésekre kerüljön felhasználásra. Az intézkedés azt kívánja ösztönözni, hogy az alapellátást nyújtók igyekezzenek a szakellátásba történő beutalás nélkül már az alapellátásban ellátni a betegeket.

A vonatkozó részletszabályokat a Kormány rendeletben állapítja meg.

A 24-25. és 28. §-hoz

Tekintettel arra, hogy az alapellátás célját és feladatait, valamint a foglalkozás-egészségügyi ellátás feladatait a törvény szerint az egészségügyi alapellátásról szóló törvény fogja meghatározni az Eütv. helyett, szükséges az erre utaló szabály elhelyezése az Eütv.-ben.

Azon Eütv.-beli szabályok hatályon kívül helyezése is szükséges, amelyeket az egészségügyi alapellátásról szóló törvényben kell szabályozni.

A 26-27. §-hoz

Az Eütv. módosítása előírja, hogy a települési önkormányzatok - az érintett egyéb szereplők bevonásával, illetve a velük való együttműködésben - gondoskodjanak települési egészségterv kidolgozásáról és megvalósításáról. A részletszabályokat miniszteri rendelet határozza meg, a megfelelő felkészülés érdekében a rendelkezés 2016. január 1-jén lép hatályba.

A 29. §-hoz

Technikai pontosítást tartalmaz a módosítás.

A 30. §-hoz

Az Öotv.-ben - a praxisjog adásvételének megkönnyítése érdekében - előírásra kerül, hogy a finanszírozás keretében kapott összeg a praxisjog megszerzése érdekében is felhasználható. Szintén a praxisjog könnyebb megszerzése érdekében a Kormány felhatalmazást kap arra, hogy a felvett hitelhez kamattámogatási rendszert dolgozzon ki.

A 31. §-hoz

A háziorvosok és a települési önkormányzatok között kötött feladat-ellátási szerződések egységesítése érdekében tartalmaz szabályokat a rendelési idő kialakítása, illetve az önkormányzat fenntartási kötelezettsége körében.

A 32. §-hoz

Felhatalmazó rendelkezéseket tartalmaz.

A 33. §-hoz

Hivatkozást, illetve szövegezést pontosít az Öotv.-ben.