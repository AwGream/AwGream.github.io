2011. évi CLXXXIV. törvény indokolása

a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény közszolgálati életpályák összehangolásával összefüggő, valamint egyes munkaügyi tárgyú törvények módosításáról

-----STARTING---POINT---ALTALANOS--- 

A közszolgálati életpályák összehangolásáról szóló 1207/2011. (VI. 28.) Korm. határozat alapján kidolgozott Kormányzati Személyzeti Stratégiában meghatározott életpályamodell-elemek hivatásos állományra vonatkozó alapvető szabályait indokolt törvényi szinten - a szolgálati viszonyra vonatkozó szabályok között - rögzíteni, a fegyveres szervek hivatásos állományú tagjainak szolgálati viszonyáról szóló 1996. évi XLIII. törvényben (a továbbiakban: Hszt.).

A rendészeti ágazati stratégia a teljes életpályára kiterjedő, kiszámítható és vonzó, a szervezethez tartozást ösztönző életutat kínál a hivatásos állomány részére. A rendészeti ágazati stratégia egyes elemeinek mielőbbi bevezetésével elősegíthető a különböző szakmai életpályák közötti mobilitás, továbbá megvalósítható a szolgálati nyugdíj rendszerének átalakításából fakadó negatív hatások ellentételezése. Az életpályamodell elemei közül már most lehetőség nyílik a Magyar Rendvédelmi Kar (a továbbiakban: MRK) létrehozására, az alapvizsga, a szakvizsga, a képzés és a továbbképzés rendszerének összehangolására, valamint a Kormánytisztviselői Kártya hivatásos állományra történő kiterjesztésére, továbbá a hivatásos szolgálati viszony felmentéssel való megszüntetése egyes eseteiben 2012. szeptember 1-től a Közigazgatási és Igazságügyi Minisztérium által működtetett tartalékállományba történő becsatornázásra. Az ehhez szükséges törvényi szabályokat tartalmazza a törvény.

A Hszt. 2011. január 1-jén hatályba lépett módosítása szigorította a hivatásos szolgálati viszony létesítésének és fenntartásának feltételeit, ennek keretében szabályozva a kifogástalan életvitel követelményét. A Hszt. súlyos jogkövetkezményt fűz a kifogásolható életvitelhez: a szolgálati viszonyt felmentéssel meg kell szüntetni, ha a hivatásos állomány tagja nem felel meg a kifogástalan életvitel követelményének, ezért a hivatásos szolgálatra alkalmatlanná vált. A Hszt. e főszabály alól egyetlen kivételt teremt, azt az esetet, ha a büntetőjogi felelősséget megállapító jogerős ítélet katonai bűncselekmény miatt született és a hivatásos állomány tagja mentesítés folytán mentesült a büntetett előélethez fűződő hátrányok alól. A gyakorlati tapasztalatok azt jelzik, hogy a súlyos szankció alkalmazása nem minden esetben áll arányban az elkövetett jogszabálysértés súlyával. Erre figyelemmel indokolt a szabályozás pontosítása a szolgálati viszony felmentéssel történő megszüntetésének esetei, és a felmentés alóli kivétel meghatározása tekintetében, továbbá szűk körben annak lehetővé tétele, hogy a miniszter az alkalmatlanság megállapításától eltekinthessen.

-----STARTING---POINT---RESZLETES---

Az 1. §-hoz

A törvény szerint az MRK a fegyveres szervek hivatásos állományú tagjai és közalkalmazottai önkormányzattal rendelkező szakmai, érdekképviseleti köztestülete. Erre tekintettel indokolt a Hszt. hatályának az MRK-ra és a rendvédelmi hivatásetikai alapelveire vonatkozó szabályok alkalmazása tekintetében való kiterjesztése.

A törvény kiterjeszti a Hszt. tartalékállományra vonatkozó rendelkezéseinek hatályát azokra, akiket a szolgálati viszony megszűnését követően a hivatásos állományból tartalékállományba helyeznek.

A Nemzeti Adó- és Vámhivatalról szóló 2010. évi CXXII. törvény és egyes kapcsolódó törvények módosításáról szóló kormány-előterjesztés tartalmazza a Hszt. XXIII. fejezetének hatályon kívül helyezésére irányuló rendelkezést, ezzel egyidejűleg a Nemzeti Adó- és Vámhivatalról szóló 2010. évi CXXII. törvényben (a továbbiakban: NAVtv.) helyezi el a Nemzeti Adó- és Vámhivatal hivatásos állományú tagjaira vonatkozó, a Hszt. rendelkezéseitől eltérő szabályokat. A Hszt.-ben is szükséges rendezni a Hszt., valamint a NAVtv.-ben szereplő, a szolgálati viszonyra vonatkozó szabályok egymáshoz való viszonyát.

A fegyveres szervvel munkaviszonyban állókra vonatkozó speciális szabályok megalkotására figyelemmel is módosul a Hszt. hatálya.

A 2. §-hoz

Az értelmező rendelkezések körében az átszervezés fogalmának pontosítására kerül sor, figyelemmel arra, hogy a fegyveres szervek között bekövetkező olyan állományváltást, amely a szolgálati beosztás tartalmi lényegét, jellemzőit nem érinti, nem indokolt átszervezésnek tekinteni.

Az egyes jogállási törvények fogalomhasználatával összhangban az értelmező rendelkezések között szükséges meghatározni a közszolgálati és a kormányzati szolgálati jogviszony fogalmát.

A 3. §-hoz

A törvény az érdekképviseleti szervekre vonatkozó, de tartalmát és összefüggéseit tekintve az egyesülési jog tárgykörét képező szabályokat az „Egyesülési jog” alcím rendelkezéseihez helyezi át.

A 4. §-hoz

A törvény a közszolgálati tisztviselőkről szóló törvényben foglaltakkal összhangban átalakítja az érdekvédelem rendszerét.

A törvény a Hszt. IV. Fejezetében található rendelkezéseket újraszabályozza, a fegyveres szervek hivatásos állományú tagjai és közalkalmazottai önkormányzattal rendelkező rendvédelmi szakmai, érdekképviseleti köztestületeként bevezeti az MRK-t.

A Hszt. 29-32. §-a az MRK jogállásával, feladat- és hatáskörével, szervezetével, működésével kapcsolatos szabályokat tartalmazza. A rendvédelmi hivatás megalapozza az MRK köztestületi működését, ezáltal is kifejezésre juttatva a közös értékalapú, egységes rendvédelmi hivatásrendet. A törvény szerint az MRK szakmai, érdekképviseleti köztestület, amelynek a fegyveres szervek hivatásos állományú tagjai és közalkalmazottai válnak tagjává.

A törvény meghatározza az MRK szerveit és tisztségviselőit, rendelkezik a tagozatokról, amelyek a törvény szerinti résztestületek.

Az MRK feladatai körében többek között a foglalkozás gyakorlásával összefüggő ügyekben érdekképviseletet lát el, megalkotja a hivatásetikai részletszabályokat, kialakítja az etikai eljárás rendszerét és lefolytatja az etikai eljárásokat, konzultációs joggal bír, a tagjai élet- és munkakörülményeivel, foglalkoztatási feltételeivel és a hivatás gyakorlásával kapcsolatos jogszabály-alkotást kezdeményezhet, díjakat alapíthat és adományozhat, valamint javaslatot tehet elismerésre.

A törvény szerint etikai vétség gyanúja esetén az MRK a tagja ellen etikai eljárást folytat le. A törvény a hivatásetikai alapelvek megsértését etikai vétségnek minősíti, továbbá rendelkezik az etikai vétséghez fűződő jogkövetkezményekről. A hivatásetikai részletszabályokat és az etikai eljárás rendszerét a törvény alapján az MRK határozza meg, illetve alakítja ki.

A törvény rendelkezik az ágazati érdekvédelmi tanács keretében történő rendvédelmi érdekegyeztetésről, mely félévente legalább egy alkalommal ülésező érdekegyeztető fórum, melyen az érintett miniszter, az országos parancsnok és az MRK képviseletében eljáró konzultatív tanács vesz részt.

Az 5. §-hoz

A szakszervezetek vonatkozásában jelenleg fennálló kedvezményrendszer indokolatlan és fenntarthatatlan, ezért annak jelentős átalakítása szükséges. A törvény új IV/A. Fejezettel egészíti ki a Hszt.-t, amely a szakszervezetekre és a szakszervezeti érdekegyeztetésre vonatkozó szabályokat tartalmazza. A törvény szerint a szolgálatteljesítési idő kedvezmény általános, minden tisztségviselőre kiterjedő jellege megszűnik, mértéke csökken, pénzben történő megváltására pedig a jövőben nem lesz lehetőség. A szakszervezeti kifogás intézménye megszűnik és a hatályos rendszerben működő érdekegyeztető fórumok szerepét szakmai, érdekképviseleti köztestület veszi át.

A törvény továbbra is biztosítja az Országos Közszolgálati Érdekegyeztető Tanács keretében történő érdekegyeztetést.

A 6. §-hoz

A törvény megállapítja, hogy a hivatásos állomány tagja, illetve a jelentkező esetében mely körülmények fennállása estén nem kifogástalan az életvitel.

A törvény az adatvédelmi biztos javaslatára figyelemmel a kifogástalan életvitel ellenőrzéséhez szükséges, jelenleg kormányrendelet mellékletét képező adatlapot törvényi szintre emeli.

A törvény pontosítja a hivatásos állomány tagjának kifogástalan életvitel ellenőrzéséhez szükséges nyilatkozattételi kötelezettségre vonatkozó szabályozást, bevezeti a nyilatkozatot, valamint rendelkezik a nyilatkozattétel határidejéről és elmulasztásának jogkövetkezményéről. A nyilatkozatot kizárólag abban az esetben kell megtenni, ha arra korábban nem került sor.

A 7. §-hoz

A törvény rendelkezik arról, hogy a szolgálati viszony magasabb vagy azonos beosztásba kinevezés miatti módosításához nem szükséges a hivatásos állomány tagjának beleegyezése a szolgálati helynek a megváltoztatásához, feltéve, hogy az új szolgálati hely a korábbi szolgálati hely működési területének valamely településén van. További feltételként vonatkoznak erre az esetre a Hszt. 49/A. § (1) bekezdésében meghatározottak.

A 8. §-hoz

A közszolgálati életpályák összehangolása keretében indokolt a képzési rendszerek és a vizsgarendszerek összhangjának megteremtése, a különböző életpályák közötti mobilitás fokozásának ez az egyik alapvető feltétele. Ennek érdekében biztosítani kell, hogy a hivatásos állomány tagjai is eleget tegyenek az előírt szakvizsga kötelezettségnek, illetve képzési követelményeknek. Erre figyelemmel a törvény az előírt szakvizsga kötelezettség, illetve képzési kötelezettség határidőben nem teljesítése esetére kötelezővé teszi az alacsonyabb beosztásba helyezést. Az alacsonyabb beosztásba helyezés elkerülése is ösztönözni fogja a hivatásos állomány tagját a számára előírt szakvizsga, illetve képzési követelmény teljesítésére.

A 9. §-hoz

A törvény pontosítja a szolgálati viszony felmentéssel történő megszüntetésének eseteit. A szolgálati viszony felmentéssel történő megszüntetésének esetköreként határozza meg a pártban való tisztségviselés, továbbá a párt nevében vagy érdekében vállalt közszereplés korlátozására vonatkozó rendelkezés [Hszt. 18. § (2) bekezdés] megszegését.

A törvény pontosítja a felmentés alóli kivételt meghatározó rendelkezést, továbbá szűk körben lehetőséget teremt arra, hogy a miniszter az alkalmatlanság megállapításától eltekinthessen.

A 10. §-hoz

A törvény a szolgálati viszony felmentéssel történő megszüntetésének új esetkörével összefüggésben rendelkezik arról, hogy a véleménynyilvánítás szabadságára vonatkozóan a törvényben előírt korlátozás [pártban való tisztségviselés, továbbá a párt nevében vagy érdekében vállalt közszereplés korlátozására vonatkozó rendelkezés [Hszt. 18. § (2) bekezdés] megszegése miatt bekövetkező felmentés esetén a szolgálati viszonyt felmentési idő nélkül kell megszüntetni.

A 11. §-hoz

A törvény kiegészíti a szolgálati viszony törvény erejénél fogva történő megszűnésének esetköreit. Ha a hivatásos állomány tagja az előírt alapvizsgát nem teszi le vagy a rendészeti szakképesítést nem szerzi meg a részére előírt határidőben, akkor szolgálati viszonya a törvény erejénél fogva megszűnik.

A 12. §-hoz

A törvény a közszolgálati tisztviselőkről szóló törvénnyel való összhang megteremtése érdekében pontosítja a kormányzati szolgálati, közszolgálati, közalkalmazotti jogviszonyba történő áthelyezésre vonatkozó rendelkezéseket.

A 13. §-hoz

A tartalékállomány szabályaira figyelemmel változnak a végkielégítés kifizetésének szabályai is. Aki a tartalékállomány tartama alatt a részére felajánlott, a Hszt.-ben meghatározott feltételeknek megfelelő munkakört nem fogadja el, vagy a tartalékállomány tartama alatt együttműködési kötelezettségének nem tesz eleget, az a végkielégítés összegének csak a felére válik jogosulttá.

Amennyiben a tartalékállomány tartama alatt megfelelő munkakör felajánlására és elfogadására kerül sor, úgy az érintetett közszolgálatban való foglalkoztatása továbbra is megvalósul, ezáltal a végkielégítés már nem tudja betölteni eredeti rendeltetését, okafogyottá válik, tehát ez esetben nem kerül sor annak kifizetésére.

A törvény a kifogástalan életvitel és a felmentés szabályainak pontosításával összefüggésben is korrigálja a végkielégítésre irányadó rendelkezést.

A 14. §-hoz

A törvény a fegyveres szervek hivatásos állományú tagjai szolgálati viszonyának megszűnése esetére is kiterjeszti a tartalékállományt, továbbá megállapítja annak speciális szabályait.

A törvény meghatározza a tartalékállományba helyezés kötelező eseteit, e körbe tartozik, ha a felmentésre a Hszt. 56. § (1) bekezdés a), b) vagy d) pontja, 56. § (2) bekezdés a) vagy c) pontja alapján került sor és a továbbfoglalkoztatásra nincs lehetőség vagy a felajánlott szolgálati beosztást, munkakört az érintett nem fogadta el.

A törvényben meghatározott esetkörökben a felmentési időn túl is lehetővé válik a tartalékállományban tartás egészen a továbbfoglalkoztatás megkezdéséig, de legfeljebb egy évig. Ennek feltétele, hogy a felmentésre a Hszt. 56. § (2) bekezdés a) pontja alapján egészségi, pszichikai vagy fizikai alkalmatlanság miatt került sor, a hivatásos állomány tagja számára a felmentési idő alatt fennálló tartalékállomány tartalma alatt munkakör nem volt biztosítható és a felmentési idő lejártakor rendelkezik legalább 25 év hivatásos szolgálati viszonyban töltött idővel. Ez esetben a tartalékállományban tartás időtartamára ideiglenes szolgálati járandóság folyósítására kerül sor, amelynek összege a felmentést megelőző havi illetmény 50%-a, de legalább a minimálbérnek megfelelő összeg, továbbá az időtartam társadalombiztosítási szempontból szolgálati időnek számít és biztosítási jogviszonynak felel meg.

A 15. §-hoz

A rendelkezés a szolgálati viszony igazolásának módját rendezi, miszerint azt a hivatásos állomány tagja a szolgálati igazolványával igazolja. Jogszabály előírása esetén a szolgálati igazolványon túl továbbá szolgálati azonosító jelvénnyel is el kell látni a hivatásos állomány tagját.

A 16. §-hoz

A törvény meghatározza a rendvédelmi hivatás etikai alapelveit és a vezetőkkel szemben támasztott további etikai alapelveket, ennek keretében részben eltérő alapelvek érvényesülését követeli meg a fegyveres szerv hivatásos állományú tagjaitól, továbbá közalkalmazottaitól.

A 17. §-hoz

A törvény lehetőséget biztosít a fegyveres szervet irányító miniszternek, hogy rendeletben állapítsa meg azokat a felsőfokú végzettségeket, amelyek a fegyveres szervnél tiszti rendfokozathoz kötött beosztás betöltéséhez megfelelőek.

A 18-19. §-hoz

A törvény a szolgálati feladatok magas szakmai színvonalon történő ellátása, továbbá a közszolgálati életpályák közötti átjárhatóság elősegítése érdekében a hivatásos szolgálati beosztások vonatkozásában is előírja a rendészeti alapvizsga és szakvizsga meglétét, továbbá vezetői beosztásba történő kinevezéshez a vezetőképzés teljesítését. Emellett a törvény meghatározza, hogy a magasabb vagy vezető beosztás betöltéséhez szükséges iskolai végzettség megszerzésére iskolarendszerű vagy iskolarendszeren kívüli képzés keretében kerülhet sor a szolgálati érdek figyelembevételével, továbbá a tervszerű előmenetel biztosítása érdekében.

A 20-21. §-hoz

A törvény szerint soron történő előléptetésre a jövőben csak akkor kerülhet sor, ha a hivatásos állomány tagja a beosztáshoz előírt iskolai végzettséggel rendelkezik, és az előírt egyéb képzési követelményeket is teljesítette.

A 22. §-hoz

A NAVtv. módosítása a Hszt.-ben meghatározott munkaszüneti napokon túlmenően a pénzügyőrök tekintetében a nemzetközi vámnapot, január 26-át szintén munkaszüneti napnak minősíti, ezen jogszabályi rendelkezés miatt szükséges a hatályos szabályozás kiegészítése.

A 23. §-hoz

A törvény a közszolgálati tisztviselőkről szóló törvény szerinti célfeladat végrehajtásában való részvétel lehetőségét kiterjeszti a fegyveres szervek hivatásos állományú tagjaira.

A 24. §-hoz

A fegyveres szervvel munkaviszonyban álló munkavállalókkal szemben érvényesülő sajátos szabályokat állapítja meg.

A 25. §-hoz

A 264/G. § a különleges foglalkoztatási állományban szolgálatot teljesítő szenior állománnyal kapcsolatos rendelkezést tartalmaz. A rendelkezés értelmében lehetőség lesz arra, hogy a szenior állomány szolgálatát a közfoglalkoztatás szervezésére, irányítására és végrehajtására irányuló feladatok ellátására létrehozott közigazgatási szervnél is teljesítse, legfeljebb két évig - beleegyezése esetén határozatlan időtartamig.

A 26. §-hoz

A törvény a Hszt. átmeneti rendelkezéseit kiegészíti az MRK alakuló közgyűlésének előkészítésére vonatkozó, a kiegészítő juttatásról szóló, továbbá a rendelkezési állomány speciális esetkörét meghatározó szabályokkal.

A törvény alapján legkésőbb 2012. június 30-ig kell az MRK alakuló közgyűlését megtartani, ennek előkészítése érdekében rendelkezik az Előkészítő Bizottság létrehozásáról, feladatairól és működéséről.

A törvény a belügyminiszter irányítása alá tartozó fegyveres szervek hivatásos állományának tiszthelyettesi és zászlós rendfokozatú tagja vonatkozásában a 2012. évre havi bruttó 14 000 Ft összegű kiegészítő juttatást vezet be.

A Hszt. tartalékállományra vonatkozó szabályai a törvény szerint 2012. szeptember 1-jén lépnek hatályba, mivel a Közigazgatási és Igazságügyi Minisztérium által működtetett tartalékállomány kiterjesztéséhez elengedhetetlen fejlesztések végrehajtásához megfelelő idő biztosítása szükséges. Ezzel összefüggésben a törvény a 2012. szeptember 1-jéig terjedő átmeneti időre rögzíti az ideiglenes szolgálati járandóságra jogosultak rendelkezési állományba vételére vonatkozó speciális szabályokat.

A 27. §-hoz

A törvény kiegészíti a felhatalmazó rendelkezések körét az alapvizsgával, a tartalékállománnyal, valamint a hivatásos szolgálati viszonyban állók tekintetében a kormánytisztviselői kártya alkalmazásával kapcsolatos Korm. rendeletek, továbbá a tiszti beosztás betöltéséhez elfogadható felsőfokú végzettségekre és a képzési rendszerre (átképzés, továbbképzés, vezetőképzés) vonatkozó miniszteri rendeletek megalkotása érdekében. A rendészeti alapvizsgával és szakvizsgával kapcsolatos részletes szabályok és a mentesítések megállapítására a Kormány kap felhatalmazást.

A 28. §-hoz

A törvény a BUISNESSEUROPE, az UEAPME, a CEEP és az ESZSZ által a szülői szabadságról kötött, felülvizsgált keretmegállapodás végrehajtásáról és a 96/34/EK irányelv hatályon kívül helyezéséről szóló, 2010. március 8-i 2010/18/EU tanácsi irányelvnek (a továbbiakban: Irányelv) való megfelelést biztosító jogharmonizációs záradékkal egészíti ki a Hszt.-t. A Hszt. szabálya az Irányelvben foglaltaknál kedvezőbb, mivel - az illetmény nélküli szabadságra vonatkozó rendelkezések között - legalább a gyermek három éves koráig biztosítja a szülői szabadság igénybevételének lehetőségét a hivatásos állomány nő és férfi tagja számára is, ennek alapján a szülők párhuzamosan is igénybe vehetik akár a szülői szabadság teljes időtartamát [Hszt. 96. §]. Az Irányelvnek való megfeleléssel összefüggésben a Hszt. módosítása kizárólag a jogharmonizációs záradék módosítását érinti.

A 29. §-hoz

A törvény az érdekegyeztetési szabályok változására figyelemmel módosítja a kiemelt munkáltatói jogkörök gyakorlásának rendjére vonatkozó összesítésben az ágazati, tárcaközi érdekegyeztető fórum megnevezését. Rendelkezik továbbá - Magyarország Alaptörvényében (a továbbiakban: Alaptörvény) foglaltakkal való összhang biztosítása érdekében - az eskü, illetve a fogadalom aktualizált szövegéről. Kiegészíti továbbá a Hszt.-t a hivatásos állomány tagjának kifogástalan életvitel ellenőrzéséhez szükséges nyilatkozatot tartalmazó melléklettel, valamint - az adatvédelmi biztos javaslatára figyelemmel - a kifogástalan életvitel ellenőrzéséhez szükséges adatlappal. Ezen túl a tartalékállománnyal kapcsolatos szabályok alapján a törvény a Hszt.-t kiegészíti egy melléklettel, amely a tartalékállományba helyezett szolgálati viszonyban álló személyre vonatkozóan a tartalékállomány vezetését kezelő szervnek szolgáltatandó adatok körét határozza meg.

A 30. §-hoz

A katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény módosította a Hszt. 6/B. számú mellékletét, és beemelte tűzoltósági főfelügyelői és a polgári védelmi főfelügyelői beosztást a vezetői beosztások illetménytáblázatába. A hivatásos katasztrófavédelmi szervek szervezeti struktúrájának kialakítása során a feladatrendszer és a szervezeti hierarchia szükségessé tette megyei szinten is a főfelügyelői beosztások, az országos hatáskörrel rendelkező központi szervnél országos főfelügyelői beosztások létrehozását. A törvény - katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény hatályba lépés előtti módosításával - ennek megfelelően pontosítja a Hszt. 6/B. számú mellékletét.

A 31. §-hoz

A törvény tartalmazza az Alaptörvényre, továbbá más törvényi változásokra tekintettel a koherencia biztosításához szükséges szövegcserés módosításokat.

A 32. §-hoz

A törvény elvégzi a rendvédelmi szerv fogalmának korábban hatályba lépett módosulása kapcsán, az érdekképviseleti szabályok változásával összefüggésben, valamint a kifogástalan életvitel és a felmentés szabályainak pontosítására tekintettel szükséges további kisebb módosításokat, továbbá a Hszt. 170. § a) pontjának pontosítását, tekintettel az Alkotmánybíróság 42/2003. (IX. 19.) AB határozatában foglaltakra. Az Alkotmánybíróság a kártérítés összegének meghatározásakor a számított személyi jövedelemadó-előleg levonását alkotmányellenesnek minősítette, ezért a Hjt. erre vonatkozó szövegrészét hatályon kívül helyezte. A Hszt. a kártérítés összegének meghatározására azonos szöveget tartalmaz, amelynek korrekciója indokolt, ezzel a hatályos munkajogi tárgyú törvényekkel megegyező szabályozást alakít ki.

A Hszt.-be jelen törvény eredményeként beépülő átmeneti rendelkezések hatályvesztéséről a törvény külön rendelkezik, mert e hatályvesztések eltérő időpontban következnek be.

A 33-35. §-hoz

A köztisztviselők jogállásáról szóló törvény, a közalkalmazottak jogállásáról szóló törvény, és a kormánytisztviselők jogállásáról szóló törvény az indokolja, hogy a közszolgálati tisztviselőkről szóló törvény, továbbá az új Munka Törvénykönyve szabályozási koncepciójával összhangban az érdekvédelem rendszerének átalakításával összefüggésbe kerüljenek.

-----STARTING---POINT---VEGE---

A 36. §-hoz

A törvény arra figyelemmel állapítja meg a hatályba lépés időpontját, hogy a 30. § szerinti rendelkezést - a kodifikációs követelmények alapján - 2011. december 31-én indokolt hatályba léptetni, így az ettől későbbi hatályba lépési időpontokat nevesíti kivételként. Az MRK-ra vonatkozó szabályok, továbbá az érdekvédelmet érintő változások 2012. január 1-jével hatályosulnak, a tartalékállomány fegyveres szervek hivatásos állományából felmentettekre való kiterjesztésére pedig 2012. szeptember 1-jei hatállyal kerül sor.