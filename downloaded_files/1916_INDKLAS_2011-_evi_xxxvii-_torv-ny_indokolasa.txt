2011. évi XXXVII. törvény indokolása

a Nemzetközi Vasúti Árufuvarozásról szóló Megállapodás (SzMGSz) és mellékletei módosításokkal és kiegészítésekkel egységes szerkezetben történő kihirdetéséről

Általános indokolás

Hazánk a Nemzetközi Vasúti Árufuvarozásról szóló Megállapodásnak (a továbbiakban: SzMGSz Megállapodás) 2002. január 1-jétől részese. Magyarország csatlakozását az SzMGSz-hez a Nemzetközi Vasúti Árufuvarozásról szóló Megállapodás (SzMGSz) kihirdetéséről szóló 170/2002. (VIII. 7.) Korm. rendelet hirdette ki. A Megállapodás végrehajtásáról a közlekedésért felelős miniszter gondoskodik.

Az SzMGSz éves módosításai és kiegészítései kormányrendeleti szinten kerültek kihirdetésre [265/2004. (IX. 23.) Korm. rendelet, 103/2005. (VI. 7.) Korm. rendelet, 260/2005. (XII. 9.) Korm. rendelet, 76/2007. (IV. 19.) Korm., 263/2007. (X. 5.) Korm. rendelet és 294/2008. (XII. 10.) Korm. rendelet].

Mivel az SzMGSZ Megállapodás a jogalanyokra nézve közvetlenül határoz meg jogokat és kötelezettségeket, ezért a nemzetközi szerződésekkel kapcsolatos eljárásokról szóló 2005. évi L. törvény 7. §-ának (3) bekezdés d) pontja alapján a megállapodást és annak módosításait törvényben kell kihirdetni. Az egységes szerkezetbe foglalt szöveg tartalmazza a Megállapodás 2009., illetve a 2010. évi módosításait és kiegészítéseit is.

A 170/2002. (VIII. 7.) Korm. rendelet 3. § (2) bekezdése értelmében a Magyar Köztársaság a 2134/2001. (VI. 15.) Korm. határozat alapján az SzMGSz-hez történő csatlakozásról szóló okiratban a következő fenntartásokat tette:

a) a Magyar Köztársaság nem fogja alkalmazni a Nemzetközi Vasúti Árufuvarozásról szóló Megállapodás rendelkezéseit azon országok forgalmában, amelyek a Megállapodás II. Cikkelyének 4. §-a alapján kettős tagsággal rendelkeznek, vagyis egyidejűleg mind a COTIF (Nemzetközi Vasúti Fuvarozási Egyezmény, Bern, 1980. május 9.), mind a Nemzetközi Vasúti Árufuvarozásról szóló Megállapodás (SzMGSz) résztvevői;

b) a Magyar Köztársaság teljes jogú Európai Uniós taggá válásakor, amennyiben az Európai Unióban a tagsággal járó kötelezettségek és a Nemzetközi Vasúti Árufuvarozásról szóló Megállapodással (SzMGSz) kapcsolatban vállalt kötelezettségek teljesítésének során ellentmondások merülnek fel, a Magyar Köztársaság Kormánya fenntartja a jogot az SzMGSz felmondására.

A törvény a Kormány a Megállapodás módosításokkal és kiegészítésekkel egységes szerkezetben történő kihirdetése. A kihirdetéssel egyidejűleg hatályon kívül helyezésre kerülnek a korábbi, Megállapodást kihirdető, valamint az azt módosító, illetve kiegészítő kormányrendeletek.

Részletes indokolás

Az 1. §-hoz

A Nemzetközi Vasúti Árufuvarozásról szóló Megállapodás (SzMGSz) és Mellékletei módosításokkal és kiegészítésekkel egységes szerkezetbe foglalt szövege a nemzetközi jogilag 2010. július 1-én hatályba lépett SzMGSz Megállapodás és Mellékleteinek szövegét tartalmazza.

A 2. §-hoz

Az SzMGSz Megállapodás hiteles orosz nyelvű szövegét és hivatalos magyar nyelvű fordítását a törvény melléklete tartalmazza.

A 3. §-hoz

Az SzMGSz Megállapodáshoz a Magyar Köztársaság fenntartásokat tett. E fenntartások szövege található meg ebben a paragrafusban.

A 4. §-hoz

Az (1) bekezdés a törvény hatálybalépéséről rendelkezik, a (2) bekezdés pedig a törvény végrehajtásáért felelős minisztert nevezi meg.

Az 5. §-hoz

Az a)-h) pontok felsorolják azokat a hatályukat vesztő kormányrendeleteket, illetve GKM rendeletet, amelyek az SzMGSz Megállapodást, illetve annak módosításait, kiegészítéseit korábban kihirdették.