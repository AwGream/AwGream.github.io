2019. évi II. törvény indokolása

a jogalkotásról szóló 2010. évi CXXX. törvénynek az alaptörvény hetedik módosításával összefüggő módosításáról

-----STARTING---POINT---ALTALANOS--- 

Az Alaptörvény hetedik módosítása, amely 2019. január 1-jei hatálybalépéssel a következők szerint szabályozza újra az Alaptörvény 28. cikkét:

„A bíróságok a jogalkalmazás során a jogszabályok szövegét elsősorban azok céljával és az Alaptörvénnyel összhangban értelmezik. A jogszabályok céljának megállapítása során elsősorban a jogszabály preambulumát, illetve a jogszabály megalkotására vagy módosítására irányuló javaslat indokolását kell figyelembe venni. Az Alaptörvény és a jogszabályok értelmezésekor azt kell feltételezni, hogy a józan észnek és a közjónak megfelelő, erkölcsös és gazdaságos célt szolgálnak.”

Az Alaptörvény módosított 28. cikke a bíróságok és közvetetten más közhatalmi szervek jogértelmezésével kapcsolatosan ad - kötelező erejű - iránymutatást.

A jogszabályok preambuluma a törvényalkotásban, illetve a jogszabály megalkotására vagy módosítására irányuló javaslat indokolása - ha azt nyilvánosságra hozzák - a teljes jogalkotási folyamatban megfelelő és autentikus forrása a jogalkotói cél feltárásának. Az Alaptörvény hetedik módosítása ezen források feltárását, értelmezési segédletként való használatát teszi kötelezővé a bíróságok részére a jogalkalmazási tevékenység során azzal, hogy ezek - értelemszerűen - nem tekinthetők a jogértelmezés ezen fajtája kizárólagos módszerének, hiszen abban változatlanul felhasználhatóak a jogszabály elfogadása kapcsán elhangzott érvek, a történeti alkotmány vívmányai vagy a jogtudomány eredményei is.

A jogalkotásról szóló 2010. évi CXXX. törvény (a továbbiakban: Jat.) módosításának célja egyrészről, hogy az Alaptörvény új szabályaihoz igazodva megteremtse annak jogszabályi kereteit, hogy az Alaptörvény módosításának gyakorlati érvényesülése érdekében a jogszabály-tervezetekhez (ide értve az Alaptörvény és az annak módosítására irányuló javaslatot is) tartozó indokolások nyilvánossága biztosított legyen.

A törvény további célkitűzése a deregulációs tevékenység megalapozása, és meglévő szabályainak továbbfejlesztése.

A deregulációs tevékenység alapvetően két nagy részre oszlik: a technikai és az érdemi deregulációra. A technikai dereguláció révén a jogszabályok normatartalma nem változik meg, csupán a végrehajtott jogszabályok, jogszabályi rendelkezések hatályon kívül helyezésére kerül sor, azaz a jogszabályok számának, terjedelmének a redukálása történik meg. A technikai (formai) deregulációval szemben a tartalmi (érdemi) dereguláció célja a tényleges normatartalom csökkentése (pl. az adminisztratív terhek érdemi csökkentése, az állami működés egyszerűbbé tétele). A tartalmi dereguláció alapvetően szakpolitikai kérdéseknek alárendelt: jellemzően (ágazati) jogpolitikai célok által vezérelt tevékenység, amely gyakorta nem pusztán deregulációt, hanem új szabályok megalkotását is jelenti. A tartalmi dereguláció tehát nem csak mechanikus „normacsökkentés”, hanem a hatályos rendelkezésekkel érintett életviszonyok új koncepció szerinti újrarendezése, újraszabályozása, vagy akár szabályozatlanul hagyása. A technikai deregulációhoz képest a tartalmi dereguláció az állampolgárokra gyakorolt hatását tekintve jelentősebb.

Az eddigi gyakorlat szerint az ütemezett technikai és tartalmi deregulációt a jogszabályelőkészítési gyakorlatban deregulációs programok útján valósították meg. Ezek mentén számos jogszabály, közjogi szervezetszabályozó eszköz technikai deregulációjára, illetve tartalmi felülvizsgálatára sor került.

A programozott technikai dereguláció kiváltásaként - ezzel összefüggésben a jogszabály-előkészítő feladatok csökkentését szem előtt tartva - a már meglévő, a technikai deregulációt automatikusan biztosító rendelkezések tekintetében sor kerül az ezek hatását erősítő további jogfejlesztő tevékenységre: ennek keretében - a hatályukat vesztett rendelkezések deregulációjának mintájára - az eltérő szöveggel vagy kiegészítéssel hatályba léptető rendelkezések és a hatályba nem lépést kimondó rendelkezések deregulációjára vonatkozó szabály megalkotására kerül sor.

A módosításokkal az automatizmust igyekszik teljessé tenni annak érdekében, hogy a végrehajtott, kiüresedett, normatív rendelkezéseket nem tartalmazó jogszabályok a Jat. erejénél fogva hatályukat veszítsék.

A törvény a jogszabály-előkészítő tevékenységet kívánja orientálni annak érdekében, hogy a következő deregulációs, illetve a jogalkotást észszerűsítő törekvések megvalósuljanak:

Jogszabályba csak olyan szabályok kerüljenek, amelyek általánosan kötelező magatartási szabályt állapítanak meg, és a szabályozás absztrakciós szintje magas legyen: az egyedi problémákra adott jogalkotói válaszok ugyanis általában újabb (gyakran sokszoros) jogalkotást generálnak.

A szabályozás jogforrási szintjének leszállítása. A jogforrási szint szempontjából „felülértékelt” jogszabályalkotás ugyanis a változó körülményekhez igazodó, észszerűen rugalmas jogalkotás gátját képezi: az Országgyűlést szükségtelenül technikai részletszabályok jogalkotójává teszi. A cél, hogy a törvények kizárólag olyan rendelkezéseket tartalmazzanak, amelyek feltétlenül törvényi szintű szabályozást igényelnek.

Deklaratív jellegű, normatív tartalom nélküli jogszabályi rendelkezésekre a jogszabályelőkészítő ne tegyen javaslatot, ha ilyen rendelkezések hatályban vannak, azok hatályon kívül helyezésre kerüljenek.

A törvény a tartalmi módosításokkal szorosan összefüggő technikai módosításokat, illetve jogtechnikai pontosításokat, jogalkalmazási zavarokat kiküszöbölő, koherenciát elősegítő módosításokat is tartalmaz. A miniszterelnöki rendeletekkel összefüggésben a Jat. szabályozási rendszerében - az egyértelmű jogértelmezést támogatandó terminológiai pontosításként - következetesen a Kormány tagjának rendelete jelenik meg a jövőben azon jogszabályhelyeken, ahol eddig csak miniszteri rendeletre történt utalás, és a rendelkezés miniszterelnöki rendeletre is alkalmazandó szabályt tartalmaz.

-----STARTING---POINT---RESZLETES---

Az 1. §-hoz

A módosítás az Alaptörvény T) cikkében foglalt jogalkotási követelményeknek való, még törvényi jogforrási szinten lehetséges terjedelmű megfelelést szolgálja. Az alkotmányos követelmények konkretizált, jogalkotóra vonatkozó iránymutatás formájában történő szabályozása pontosítja a jogalkotó számára irányadó sorvezetőket, így megkönnyíti, és egyben egyértelművé, ellenőrizhetővé teszi az alkotmányos követelmények érvényesítését a jogalkotás során.

A módosítás ennek megfelelően rögzíti, hogy a jogalkotó kizárólag akkor, és olyan módon éljen a jogalkotás eszközével, amikor elengedhetetlen, és ahogyan feltétlenül szükséges. Ennek megfelelően - a jogállamiságból levezethető, jogbiztonságot érvényesítő - követelmény, hogy a feltétlenül szükséges esetben, és csakis normatív tartalommal rendelkező szabály kerüljön megalkotásra, a megfelelő jogforrási szinten. A jogforrási szint megfelelő kiválasztása kapcsán kiemeli, hogy - a szabályozás jellegétől függően - lehetőség szerint a jogalkotó tegyen javaslatot felhatalmazó rendelkezés megalkotására, és ezzel biztosítsa az alacsonyabb jogforrási szinten történő részletszabályozás lehetőségét. Rögzíti továbbá a jogalkotók számára, hogy lehetőleg kerülje el az olyan jogszabályok megalkotását, amelyek tárgya nem jogszabályban is rendezhető.

A módosítás figyelmet fordít az észszerű jogalkotás igényeire, illetve a közjogi hagyományokra is, így a követelményektől indokolt esetben - szükségszerűen a jogszabály indokolásában konkretizálva - eltérés lehetséges, különösen például a normatív tartalommal nem rendelkező ún. „emlékjogszabályok” esetében. Nem tekinthető indokolatlannak továbbá a preambulum, illetve bevezető rész normatartalom nélkülisége sem, mivel ezek lehetséges tartalmát jogszabály határozza meg.

A 2. §-hoz

A Jat. 5. §-ának újraszabályozása jogtechnikai, szabályozás-logikai szempontokat érvényesít, a jogalkalmazás során felmerült értelmezési zavarokat feloldó pontosításokat juttat érvényre, tartalmában ugyanakkor a Jat. hatályos rendelkezéseihez képest változatlan. Új szabálynak a hatályoshoz képest a Jat. 5. § (3) bekezdése tekinthető, amely azt az egyértelmű - egyébként a jelenlegi jogalkotási gyakorlatban is felfedezhető - lehetőséget biztosítja a jogalkotónak, hogy a törvényben vagy eredeti jogalkotói hatáskörben megalkotott kormányrendeletben meghatározott kötelezettség esetén az esetleges kedvezményeket, mentességeket ezeknél alacsonyabb jogforrási szinten is rendezni lehessen.

A 3. §-hoz

A Jat. 8. § (2) bekezdése szerinti módosítási és hatályon kívül helyezési tilalmakat érintő változás, hogy az önkormányzati rendelet esetén a rendelet bevezető részére e tilalom már nem vonatkozik. A módosítás oka, hogy a Kúria a gyakorlata alapján pusztán a bevezető rész nem megfelelősége miatt az önkormányzati rendeletek törvénysértését állapítja meg, és a teljes jogszabályt megsemmisíti. A hivatkozás alapja éppen az, hogy a Jat. nem teszi lehetővé a bevezető rész módosítását, így a hibás bevezető rész hibáját csak új rendelet kiadásával lehet biztosítani. Ezen helyzetek kezelése érdekében lehetővé válik, hogy az önkormányzati rendelet bevezető része módosítható legyen.

Egyértelműen lehetővé válik továbbá a nemzetközi szerződés hiteles szövege és kihirdetett szövege közti eltérés esetén a jogszabállyal történő módosítás, illetve hatályon kívül helyezés, mivel erre a helyesbítés jogintézménye nem alkalmas.

A 4. §-hoz

A Jat. új 9. § (3) bekezdése a gyakorlati igények által kívánt technikai kiegészítést tartalmaz, a módosítás célja, hogy a kihirdetett, de még hatályba nem lépett jogszabály vagy jogszabályi rendelkezés tartalmának a Jat. 9. § (2) bekezdése szerinti, megváltoztatását vagy hatályba nem lépését kimondó jogszabályi rendelkezés hatálybalépésének időpontját úgy kell meghatározni, hogy az megegyezzen azzal az időponttal, amikor a kihirdetett, de még hatályba nem lépett jogszabály vagy jogszabályi rendelkezés hatályba lépett volna.

Az 5. §-hoz

A technikai módosítás célja, hogy a Jat. új 12/A. és 12/B. §-a szerinti, a végrehajtottá válás új eseteit megállapító rendelkezésekre utalás megjelenjen a hatályvesztés egyes eseteinek taxatív felsorolásában is.

A 6. §-hoz

A Jat. 10. § (3) bekezdését érintő módosítás egyrészről egyértelművé teszi, hogy a jogszabály és a jogszabály rendelkezése is hatályon kívül helyezhető, másrészről gyakorlati kodifikációs igényre adott válaszként lehetővé válik, hogy a Kormány tagjának rendelete vagy annak rendelkezése kormányrendeletben hatályon kívül helyezhető legyen, ha a tárgykör szabályozására törvényben adott új felhatalmazó rendelkezés kormányrendelet kiadására ad felhatalmazást. Új felhatalmazó rendelkezésnek tekintendő ez esetben az is, ha a felhatalmazásnak csak a korábbi címzettje változik meg, és a tárgykör változatlansága mellett a Kormány tagja helyett a szabályozásra a Kormány válik jogosulttá. A Jat. hatályos szabályai szerint, amennyiben a szabályozási tárgykörre vonatkozó törvényben adott felhatalmazó rendelkezés nem vesztette hatályát, csupán a felhatalmazás címzettje változott meg (a Kormány tagja helyett a Kormányra), a Kormány tagjának rendeletét csak a Kormány tagja deregulálhatta, a felhatalmazás új címzettjeként a Kormány nem, amely szükségtelen ügyterhet generált. Jogszabály-szerkesztési okokból egyúttal a rendelkezés szerkezete is módosult a szabályozás átláthatósága érdekében.

A 7. §-hoz

Számos vitát generált a jogszabályok feldolgozásával foglalkozó jogszabály-gyűjtemények esetében, hogy a joghatás kiváltására nem alkalmas módosítás (pl. amikor nem vezeti át a módosítást a jogszabály-gyűjtemény, mert a módosító vagy hatályon kívül helyező jogszabály nem megfelelően hivatkozza a módosítandó vagy hatályon kívül helyezendő szövegrészt, rossz rendelkezést jelöl meg stb.) esetén a Jat. 12. §-a szerinti mechanizmus alkalmazható-e. Joghatás kiváltására alkalmatlannak tekinthető minden módosító rendelkezés vagy hatályon kívül helyező rendelkezés, ha annak megszövegezéséből következően a módosítás beépülése az alapjogszabályba vagy hatályon kívül helyezés végrehajtása a módosítani vagy hatályon kívül helyezni kívánt jogszabály szerkezetére vagy szövegére tekintettel formai értelemben lehetetlen.

A törvény emiatt azt az eljárásrendet írja elő, hogy a módosítás, illetve hatályon kívül helyezés ilyen típusú joghatásától (végrehajthatóságától) függetlenül a módosító rendelkezés, illetve a hatályon kívül helyező rendelkezés technikai szempontból végrehajtottá válik, azaz ez a tény az automatikus deregulációt nem akadályozhatja. A Jat. új 12. § (3) bekezdése ennek megfelelően a joghatás kiváltására nem alkalmas módosító rendelkezésre, illetve hatályon kívül helyező rendelkezésre is alkalmazni rendeli a végrehajtottá vált rendelkezésekre vonatkozó szabályokat azzal az eltéréssel, hogy a hatályvesztés időpontjának az azt követő napot kell tekinteni, amikor az ilyen rendelkezés joghatás kiváltására alkalmassága esetén végrehajtottá vált volna.

Lényeges, hogy ez nem azt jelenti, hogy a hibás módosításokat is át kell vezetni az alapjogszabályon: ha nem hajtható végre a módosítás, illetve a hatályon kívül helyezés a jogalkotó hibája miatt, az csak új, megfelelő jogalkotói aktus útján küszöbölhető ki.

A 8. §-hoz

A Jat. új 12/A. §-a a „normál” módosító, illetve hatályon kívül helyező jogszabályi rendelkezés mintájára meghatározza a Jat. 9. § (1) bekezdése szerinti - azaz a hatálybalépést megelőző - módosító, illetve hatályba nem lépését kimondó rendelkezések végrehajtottá válásának az időpontját. Ez abból a szempontból lényeges, hogy így jogszabály rendelkezik arról, hogy mely időpontig kell hatályban maradnia az ilyen szabálynak: az ezt megelőző időpontban történő hatályvesztése azt jelentené, hogy az ténylegesen nem fejti ki joghatását.

A Jat. új 12/A. § (3) bekezdésében foglalt rendelkezés indoka megegyezik a Jat. 12. § (3) bekezdés módosításának indokaival.

A Jat. új 12/B. §-a a Jat. hatályos 12. §-a szerinti jogintézmény újraszabályozásával biztosítani kívánja az automatikus dereguláció szélesebb körű érvényesülését, amely - kizárólag technikai deregulációs értelemben - garanciája a jogrendszer hatékonyabb „öntisztulásának”. A módosítás a végrehajtottá vált rendelkezések hatályvesztését követően visszamaradó üres, tehát már végrehajtható, joghatás kiváltásra alkalmas rendelkezést nem tartalmazó jogszabály „vázak” hatályvesztését mondja ki. A kiegészítés a Jat. hatályos 12. § (3) bekezdése szabályozási struktúráját veszi alapul a „váz” meghatározásakor, illetve az abban szereplő elemeket egészíti ki: ilyen új elemnek tekintendő a sarkalatossági záradék vagy a normatív tartalommal nem rendelkező szerkezetiegység-megjelölés (például az alcím címe, a fejezet címe stb.), amelyek megléte a jövőben nem lesz gátja az automatikus deregulációnak. Ezzel tovább csökkenhet a periodikus, programszerű dereguláció gyakorisága, illetve terjedelme, mivel a Jat.-ból következő automatikus dereguláció a csak módosító, illetve hatályon kívül helyező rendelkezést tartalmazó, önálló szabályozási tárggyal nem rendelkező „hordozó” jogszabályok teljes végrehajtottságát követően szükségessé váló, egyedi jogalkotással történő deregulációját kiváltja.

Kivétel ez alól, ha más jogszabályra vonatkozó hatályba léptetést tartalmaz a jogszabály.

A 9. §-hoz

A Jat. hatályos 14. §-ának újraszabályozása a Jat. új 12/A. §-a és 12/B. §-a következtében szükséges, mivel a jogbiztonság érvényesítése érdekében az automatikus dereguláció minden esetében biztosítani kell a már kiváltott joghatások érintetlenségét.

A 10. §-hoz

A Jat. új 15/A. §-ával a jogszabály előkészítője feladatai közé kerül, hogy a jogszabály megalkotására csak akkor tegyen javaslatot, ha az a szabályozási cél eléréséhez feltétlenül szükséges. A jogalkotás alapvető követelményeinek felhívása azért garanciális, mivel ezzel mind az Alaptörvény, mind pedig a Jat. II. Fejezete szerinti szabályokkal értelemszerűen együtt kell alkalmazni ezt a rendelkezést. Lényeges, hogy ez a szabály nem a Jat. II. Fejezetében szerepel: ez a rendelkezés ugyanis egy, a jogszabály-előkészítés során irányadó zsinórmérték, de nem olyan jelentőségű, mint pl. a visszamenőleges hatályú jogalkotás tilalma. E rendelkezésnek a Jat. új - hasonló tartalmú - 17/A. §-a melletti megalkotása azért szükséges, mert a deregulációs célú jogalkotási önmérséklet megvalósítása csak egységes követelmények mentén lehet hatékony, és ugyan az előzetes hatásvizsgálat során is érvényesítendő, de önálló célkitűzés.

A 11. §-hoz

A Jat. új 16/A. § (1) bekezdése kötelezettséget teremt a jogszabály előkészítője számára, hogy a tartalom és a forma igazodjon a szabályozott életviszony jellegéhez. Ez a szabály is utal a megfogalmazott jogalkotási követelményekre: ezzel a Jat. 2. §- ába és a 4. §-ába illesztett új szabályok érvényesülését is nyomatékosítja.

A Jat. új 16/A. § (2) bekezdése a Jat. 22. §-a tartalmát kibontó, értelmezést segítő részletszabályt tartalmaz, amelyben megjelenik a Jat.-ban egyébként már megtalálható adminisztratív és bürokratikus teher csökkentésére vonatkozó jogalkotási követelmény.

A Jat. új 16/A. § (3) bekezdése az ún. „paragrafusfék” jogintézményét írja elő a Jat.-ban. A modern és hatékony állami működés egyik legfontosabb fokmérője, hogy adminisztratív kötelezettségekkel, egyéb terhekkel csak a legszükségesebb esetben terhelje a lakosságot és a vállalkozásokat. Az új rendelkezés ennek szellemében a jogszabály-előkészítők részére előírja, hogy ha új adminisztratív kötelezettséget, új fizetési kötelezettséget vagy egyéb módon a jogszabály címzettjeinek költségeit növelő új kötelezettséget kíván bevezetni, akkor lehetőség szerint tegyen javaslatot valamely már fennálló ilyen kötelezettség megszüntetésére vagy arányos enyhítésére.

A 12. §-hoz

A Jat. új 17/A. §-a előírja, hogy az előzetes hatásvizsgálat során is egyértelmű vizsgálati szempont a szabályozás szükségessége. A módosítás a következetes szabályozást és a Jat. belső koherenciáját célozza: egyértelművé válik, hogy az előzetes hatásvizsgálat keretében szükséges e szempont vizsgálata.

A 13. §-hoz

Az Alaptörvény 2019. január 1-jétől hatályos új 28. cikke előírja a bírói jogértelmezés során a jogszabályok céljának megállapításánál a jogszabály megalkotására vagy módosítására irányuló javaslat indokolásának figyelembe vételét. E kívánalom egyszerűbb végrehajthatósága érdekében a törvény a Jat. szabályai közé illeszti az indokolások nyilvánosságának követelményét, mint az Alaptörvény végrehajtását segítő szabályt. Kiemelendő, hogy az Alaptörvény új 28. cikkében foglalt követelmény időben nem korlátozott, az a már hatályos jogszabályok értelmezése során is érvényesülő előírás, azonban a közzététel intézményesítése gyakorlati okokból kizárólag felmenő rendszerben valósulhat meg. A bíróságok munkáját megkönnyítő intézményes közzététel jövőbeni hatályú, felmenő rendszerben történő megvalósulása a bíróságok Alaptörvényből fakadó kötelezettségét nem érinti, annak határait nem szabja meg.

Az indokolások nyilvánosságával összefüggő részletes szabályokat - így különösen a közzéteendő indokolás meghatározását, illetve a közzététel alóli kivételek lehetséges eseteit - az igazságügyért felelős miniszter rendeletben állapítja meg, tekintettel arra, hogy technikai jellegű részletszabályok - különösen a változó életviszonyokat követő rugalmasság fenntartása érdekében - nem igényelnek törvényi szintű szabályozást, és az Alaptörvényből eredő kötelezettségek tartalmát e szabályok nem érintik.

A törvény garanciális szabályként rögzíti továbbá, hogy az indokolás kötelező erővel nem rendelkezik, amely a jogbiztonság fenntartása érdekében a normaszöveg elsőbbségének erózióját hivatott megelőzni. Ugyancsak a normaszöveg elsőbbségét juttatja kifejezésre a Jat. új 18. § (5) bekezdése, amely egyértelművé teszi, hogy ha - akár előkészítői hiba folytán - a jogszabály tervezetéhez tartozó indokolás ellentétes a jogszabály szövegével, azt nem kell figyelembe venni.

Ehhez kapcsolódóan a törvény 19. §-a a Jat. 18. § (1) bekezdésének módosításával a jogszabály előkészítőjének feladatává teszi, hogy az indokolásban az indokolás közzétételére vonatkozó álláspontját - a jogszabályi előírásokra figyelemmel - ismertesse. Az így ismertetett álláspont közvetlen hatása, hogy az indokolások közzététele megtörténik-e az Indokolások Tárában.

A 19. § szerinti, a Jat. 19. § (2) bekezdésére vonatkozó módosítással a jogszabály előkészítőjének a jogszabályok előkészítésében való társadalmi részvételről szóló törvényben meghatározottak szerint gondoskodnia kell arról, hogy a jogszabály tervezetéhez tartozó indokolás is megismerhető és véleményezhető legyen.

A 14. §-hoz

A Jat. 20. § (2) és (3) bekezdésének újraszabályozása a nagyszámú technikai módosítás következtében szükséges. A módosítások lényege, hogy a „miniszter” szövegrész helyett a Kormány tagjára utalás átvezetését célozzák, tartalmi változtatás nélkül.

A 15. §-hoz

A Jat. 18. §-ához kapcsolódó módosítás, amely az indokolások nyilvánosságát a Magyar Közlöny mellékletét képező Indokolások Tárában történő közzététel formájában biztosítja.

A 16. §-hoz

A módosítás az igazságügyért felelős miniszter számára ad megfelelő felhatalmazó rendelkezést az indokolások közzétételére vonatkozó részletes szabályok megalkotására, amely jogszabály-szerkesztési indokok miatt a Jat. hatályos 30. § (4) bekezdésének újraszabályozását teszi szükségessé.

A 17. §-hoz

A Jat. hatályos 31. § (1) bekezdése szerinti felhatalmazó rendelkezések módosítása a Jat. 10. § (1) bekezdés c) pontja módosításának a végrehajtását célozza, ennek következtében új rendelkezésként egyértelmű felhatalmazást kap a Kormány, hogy a Kormány tagjának rendeletét vagy annak rendelkezését hatályon kívül helyezze, ha a tárgykör szabályozására alkotott új felhatalmazó rendelkezés kormányrendelet kiadására ad felhatalmazást.

A 18. §-hoz

Az átmeneti rendelkezés hivatott biztosítani, hogy az automatikus deregulációval összefüggő új szabályozási rezsim alkalmazása során gyakorlati jogalkalmazási nehézségek lehetőleg ne merülhessenek fel, ezért e szabályokat a hatálybalépésüket megelőzően hatályba lépett jogszabályok, jogszabályi rendelkezések, valamint közjogi szervezetszabályozó eszközök és ezek rendelkezései tekintetében nem kell alkalmazni.

A 19-20. §-hoz

A módosítás a szükséges technikai pontosítások teljes körű átvezetésére irányuló szövegcseréket, illetve hatályon kívül helyező rendelkezéseket tartalmaz, így különösen a „miniszter” szövegrész helyett a Kormány tagjára történő utalást, illetve a megfelelő hivatkozások átvezetését.

-----STARTING---POINT---VEGE---

A 21. §-hoz

A hatálybalépés időpontja 2019. március 15-e.