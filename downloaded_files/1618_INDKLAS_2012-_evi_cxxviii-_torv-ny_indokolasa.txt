2012. évi CXXVIII. törvény indokolása

a szakmaközi szervezetekről és az agrárpiaci szabályozás egyes kérdéseiről

-----STARTING---POINT---ALTALANOS--- 

Az Európai Unió agrárpiaci rendtartásának intézményrendszerében, az ágazatok piacszabályozásában (CMO-szabályozásban) egyre fontosabb szerepet töltenek be az egyes termékpályákon szerveződő mezőgazdasági szakmaközi szervezetek. A Európai Unió vonatkozó jogszabálya alapján az adott tagállam által, illetve az Európai Bizottság által elismert szakmaközi szervezet egy-egy termékpálya adott országban (vagy régióban) működő különböző vertikális szinten elhelyezkedő szereplőit (termelők, kereskedők, illetve feldolgozók) fogja össze, azzal az elsődleges céllal, hogy a termékek termelésének (fenntartható termelési módszerek) és forgalmazásának fejlesztését előmozdítsák, valamint elősegítsék a piac szereplői között az információáramlást, és ezzel növeljék a piac átláthatóságát.

Magyarországon piacszabályozás korábban kizárólag állami döntés eredményeként az állam felruházott joga volt, majd az Európai Unióhoz történő csatlakozásunkat követően e jogot fő szabályként átadtuk az Európai Uniónak. Ez azt jelenti, hogy piacszabályozási eszközöket az Európai Uniós rendelkezések figyelembevételével és a közösségi jogszabályok által megengedett területeken alkalmazhatunk nemzeti hatáskörben. Az egyes ágazatok liberalizációs folyamata következményeként csökken a tagállami és uniós piacszabályozási eszköztár, azonban a Közös Agrárpolitika egyre nagyobb szerepet szán az egyes ágazatokban megvalósuló, alulról szerveződő, nyitott tagság elvén működő ágazati-szakmaközi önszabályozásnak. Ezt az önszabályozást a szakmaközi szervezetek hivatottak megvalósítani, melyek létrejöttének elősegítése és megerősítése kiemelt fontosságú annak érdekében, hogy az egyes ágazatokban hatékony piacszabályozás valósulhasson meg.

A szakmaközi szervezetekre vonatkozó szabályokat a mezőgazdasági piacok közös szervezésének létrehozásáról, valamint egyes mezőgazdasági termékekre vonatkozó egyedi rendelkezésekről („az egységes közös piacszervezésről szóló rendelet”) szóló, 2007. október 22-i 1234/2007/EK tanácsi rendelet (a továbbiakban: tanácsi rendelet) határozza meg. A törvény a tanácsi rendelet szakmaközi szervezetekre vonatkozó rendelkezéseinek végrehajtási szabályait tartalmazza.

A törvényben szükséges hatályon kívül helyezni a mára elavulttá vált, az agrárpiaci rendtartásról szóló 2003. évi XVI. törvényt, ugyanakkor annak egyes rendelkezésit indokolt a továbbiakban is fenntartani.

-----STARTING---POINT---RESZLETES---

Az 1. §-hoz

A törvény a tanácsi rendelet három, egymással összefüggő területének - a termelői szervezetekre, termelői csoportokra, szakmaközi szervezetekre vonatkozó és egyéb agrárpiac-szabályozási közösségi rendelkezéseknek - nemzeti részletszabályait tartalmazza, ezért a törvény hatályáról szóló rendelkezés az e területekhez tartozó szereplőket fedi le.

A törvény az eljárási kérdésekben is megteremti az összhangot a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény rendelkezéseivel.

A 2. §-hoz

Az egységes jogalkalmazás biztosítása érdekében a törvényben használt fogalmak értelmezését külön szakasz tartalmazza.

A 3. §-hoz

Az agrárpolitikáért felelős miniszter (a továbbiakban: miniszter) feladatai igen sokrétűek a szakmaközi szervezetekkel kapcsolatban. A miniszter végzi a szakmaközi szervezet elismerését, vizsgálja a reprezentativitás meglétét, ellátja az elismerés visszavonásával és az ellenőrzéssel kapcsolatos feladatokat. A miniszter gondoskodik a szakmaközi szervezetekkel kapcsolatos dokumentumoknak a Hivatalos Értesítőben való közzétételéről, vezeti a megfelelő nyilvántartást, illetve gondoskodik az Európai Bizottság irányában a megfelelő kapcsolattartásról.

A 4. §-hoz

A szakmaközi szervezetek elismerésének követelményei az egyes ágazatokban eltérnek egymástól. Az egységes közös piacszervezésről szóló tanácsi rendelet az általánostól eltérő szabályokat a szőlő-bor, a zöldség-gyümölcs, a dohány és a tej, tejtermék ágazat esetében tartalmaz. A hazai szabályozás ebben az esetben is szorosan követi a közösségit.

A magyar mezőgazdaság érintett ágazatai érdekeinek, az Uniós versenyképesség fejlesztésének leginkább megfelelően egy ágazatban egy szakmaközi szervezet elismerését tartjuk az optimális megoldásnak.

A törvény meghatározza a szakmaközi szervezetek ellenőrzésével kapcsolatos miniszteri feladatokat, valamint rögzíti az elismerési feltételeknek meg nem felelő elismert szakmaközi szervezettel szemben alkalmazható szankciókat (figyelmeztetés, bírság), illetve ultima ratioként az elismerés visszavonásának feltételeit.

Az 5-6. és a 14. §-hoz

A törvény meghatározza a szakmaközi szervezetek működésével kapcsolatos körben az ahhoz való csatlakozás szabadságát, valamint a szakmaközi szervezet folyamatos adatszolgáltatási kötelezettségét.

A 7. §-hoz

A rendelkezés a szakmaközi szervezetek egyes megállapodásai, döntései és összehangolt magatartásai (a helyes terminológiával piacszervezési intézkedés) vonatkozásában biztosít mentességet tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: versenytörvény) 11. §-ának hatálya alól. A rendelkezés a tanácsi rendelet analógiájára megteremti továbbá a mentesség alkalmazásának versenyjogi korlátait is. A megállapodásról, döntésről, összehangolt piaci magatartásról előzetesen értesíteni kell a minisztert, aki a Gazdasági Versenyhivatal bevonásával vizsgálja meg, hogy a megállapodások, döntések és összehangolt magatartások összeegyeztethetetlenek az uniós vagy nemzeti jogszabályokkal, illetve a versenytörvénnyel.

A versenytörvény alóli mentesülésnek nincs helye azon megállapodások, döntések és összehangolt magatartások vonatkozásában,

a) amelyek károsan befolyásolhatják a piacszervezés zavartalan működését;

b) amelyek a Magyarország területén a piacok bármilyen formában történő felosztásához vezethetnek;

c) amelyek a verseny olyan torzulásait okozhatják, amelyek nem feltétlenül szükségesek a szakmaközi szervezet tevékenysége révén követett közös agrárpolitikai célok eléréséhez;

d) amelyek maguk után vonják az árak rögzítését, ide nem értve a szakmaközi szervezeteknek a tanácsi rendeletnek megfelelő tevékenységét;

e) amelyek megkülönböztetést teremthetnek vagy megszüntethetik a versenyt a szóban forgó termékek jelentős részére vonatkozóan.

A törvény biztosítja, hogy a több évre szóló megállapodások esetében az első évben tett értesítés érvényes a megállapodás következő éveire.

A 8. §-hoz

Az egységes közös piacszervezésről szóló tanácsi rendelet szerint amennyiben valamely szakmaközi szervezet egy adott termék előállításának, kereskedelmének vagy feldolgozásának tekintetében reprezentatívnak tekinthető, az érintett tagállam az említett szakmaközi szervezet kérésére - korlátozott időszakra - kötelezővé teheti a szervezethez nem tartozó piaci szereplők - egyének vagy csoportok - számára az elismert szakmaközi szervezeten belül létrejött egyes megállapodások, döntések vagy összehangolt magatartások követését, szigorú betartását.

Az egységes közös piacszervezésről szóló tanácsi rendelet a zöldség-gyümölcs ágazatban működő reprezentatív szakmaközi szervezetek részére lehetőséget ad arra, hogy a tanácsi rendeletben meghatározott tevékenységeik keretében olyan szabályokat határozzanak meg, amelyek szigorúbbak, mint a közösségi vagy a nemzeti szabályok. Fontos kiemelni, hogy a szabályok a tanácsi rendeletben meghatározott területek szabályozására, és csak az adott termék vonatkozásában reprezentatívnak minősített szakmaközi szervezet részére megengedett, biztosítva ezzel a szabályozni kívánt ágazat, illetve termék előállítói, kereskedelmi, illetve feldolgozási tevékenységet folytató szereplői érdekeinek maradéktalan érvényesülését.

A szakmaközi szervezeten belül létrejött megállapodások, döntések vagy összehangolt magatartások szabályainak kiterjesztése a tanácsi rendelet 125l. cikk (3) bekezdésében meghatározott célok és egyéb feltételek esetén történhet meg. Elengedhetetlen feltétel többek között, hogy a szakmaközi szervezet ilyen döntései már egy év óta hatályban legyenek, azaz a szervezet által képviselt termelők, előállítók, kereskedelmi vagy feldolgozási tevékenységet folytatók magukra nézve kötelezően az előírt feltételek és célok keretei között már egy év óta eredményesen alkalmazzák. Tekintettel arra, hogy a szakmaközi szervezet jogi személy, a szervezeten belül, azaz tagjai által a legfőbb döntéshozó szerven keresztül elfogadott megállapodások, döntések, összehangolt magatartások szabályainak alkalmazási hatályukról is rendelkeznie kell a szakmaközi szervezetnek annak érdekében, hogy az időbeli hatályosulást kiterjesztésre irányuló kérelem esetén bizonyítani tudja.

A tanácsi rendelet 125m. cikke szerint a tagállam köteles a kiterjesztett jogszabályról haladéktalanul értesíteni a Bizottságot. A Bizottság ezeket a szabályokat az általa megfelelőnek ítélt módon a szabályokat közzéteszi.

A mezőgazdasági termelők, termelői szervezetek, társulások, szakmaközi szervezetek vonatkozásában a tanácsi rendelet 176. cikke, 176a. cikke és az Európai Unióról szóló szerződés és az Európai Unió működéséről szóló szerződés versenyszabályokra vonatkozó rendelkezései adják meg a megfelelő szabályozást. A tanácsi rendelet 176. cikk (2) bekezdése rendelkezik arról, hogy az Európai Bizottság kizárólagos hatáskörrel rendelkezik annak eldöntésére, hogy a közzétételre kerülő kiterjesztett jogszabály piacfejlesztési intézkedése megfelel-e a 176. cikk (1) bekezdése által meghatározott kivételek feltételeinek. Amennyiben a Bizottság úgy ítéli meg, hogy a kiterjesztett szabályok nem felelnek meg a versenyszabályoknak, a 125h. cikkében foglaltak szerint a szabályok hatályon kívül helyezésére kötelezi a tagállamot.

A 9. §-hoz

Az egyéb piaci szereplőkre vonatkozóan azoknak a szabályoknak a kiterjesztése kérhető, amelyek már legalább egy gazdasági év óta hatályban vannak és a következő meghatározott célokra irányulnak:

a) az előállításra vonatkozó és piaci jelentéstétel;

b) a közösségi vagy nemzeti szabályokban meghatározottaknál szigorúbb előállítási szabályok;

c) a közösségi szabályoknak megfelelő szabványszerződések készítése;

d) forgalmazási szabályok;

e) környezetvédelmi szabályok;

f) a termékekben rejlő lehetőségek előmozdítását és hasznosítását szolgáló intézkedések;

g) az ökológiai gazdálkodás, valamint az eredet-megjelölések, a minőséget igazoló jelölések és a földrajzi jelzések védelmét szolgáló intézkedések;

h) közösségi és ágazati promóciós intézkedések.

E kiterjesztett szabályok legfeljebb három gazdasági évre tehetők kötelezővé és az érintett tagállamban vagy a Közösségben nem okozhatnak semmilyen kárt más piaci szereplőknek.

A tanácsi rendelet lehetővé teszi, hogy a szabályok kiterjesztése azonnal kérhető, ha az érintett szabályok többek között a betakarítás megkezdésének, a forgalmazás lépcsőzetes beindításának meghatározott időpontjaira; minimális minőségi és méretkövetelményekre; előkészítésre, kiszerelésre, csomagolásra és jelölésre; vagy a termék eredetének feltüntetésére vonatkoznak. Ezekben az esetekben a szabályok kiterjesztése legfeljebb egy gazdasági évre alkalmazható.

A 10. §-hoz

Azokban az esetekben, amikor a szabályokat kiterjesztik, és amikor az adott tevékenységet egy elismert szakmaközi szervezet folytatja, és e tevékenységek azoknak a személyeknek az általános gazdasági érdekét szolgálják, akiknek a tevékenysége kapcsolatban van az érintett termékkel, az elismerést biztosító tagállam dönthet úgy, hogy azoknak az egyéneknek vagy csoportoknak, amelyek nem tagjai a szakmaközi szervezetnek, de amelyek az említett tevékenységek előnyeit élvezik, be kell fizetniük a szervezet tagjai által fizetett pénzügyi hozzájárulás teljes összegét vagy annak egy részét, amennyiben ezt a hozzájárulást a szakmaközi szervezet a szóban forgó tevékenység végzésével kapcsolatos költségek közvetlen fedezésére használják fel. A meghatározott feladatok elvégzésének tervezéséhez nélkülözhetetlen, hogy az elvárt összeg befolyjon. A miniszter a piacszervezési intézkedést kihirdető rendeletben határozza meg a pénzügyi hozzájárulás mértékét és a hozzájárulás fizetésére kötelezettek körét. A miniszter a hozzájárulás előírásának megállapítása során az intézkedés nyomán jelentkező előnyök és hátrányok mérlegelésével jár el, valamint törekszik az intézkedés esetleges versenytorzító hatásainak elkerülésére.

A törvény rögzíti a piacszervezési hozzájárulás megfizetésének szabályait, illetve meg nem fizetése esetén szankciót helyez kilátásba, mely a piacszervezési hozzájárulás megfizetésének garanciális szabályait jelenti. A piacszervezési hozzájárulás önkéntes meg nem fizetése esetén állami szerv által történő beszedésre kerül sor. A piacfejlesztési hozzájárulást a szakmaközi szervezeteknek a tanácsi rendeletben és e rendeletben meghatározott feladatok elvégzésére kell igazoltan fordítani.

A 11. §-hoz

A szakmaközi szervezeten belül létrejött megállapodások, döntések, vagy összehangolt magatartások, azaz a piacszervezési intézkedések szabályainak miniszteri rendeletben történő kiterjesztésének alkalmazási garanciáját szolgája az ellenőrzésre vonatkozó szabályok előírása és a szankció kilátásba helyezése.

A 12. §-hoz

A törvény rendezi a bírságokra vonatkozó általános rendelkezéseket.

A 13. §-hoz

A törvény a piac zavartalan működésének biztosítása, valamint a piaci együttműködés tisztasága érdekében különleges jogosítványokkal ruházza fel az elismert szakmaközi szervezeteket:

- a szakmaközi szervezet a miniszterrel megállapodást köthet egyes piacszabályozási, vagy támogatások igénybevételéhez kapcsolódó feladatok ellátására,

- a piacot súlyosan zavaró magatartás és tisztességtelen kereskedelmi gyakorlat megállapítását, annak alkalmazásától és alkalmazásra ajánlásától való eltiltást szakmaközi szervezet is kérheti a bíróságtól,

- a szakmaközi szervezet saját tagjának olyan perében meghatalmazottként eljárhat, amelynek tárgya a szervezet alapszabályában meghatározott érdekképviseleti célok körébe vonható.

Indokolt biztosítani a szakmaközi szervezet számára annak lehet őségét, hogy - kihasználva a szervezetként történő fellépésből eredő anonimitást - a tagjait érintő a piacot súlyosan zavaró magatartásból vagy kereskedelmi gyakorlatból eredő kárigényt érvényesíthesse.

A 14. §-hoz

Indokolt továbbra is fenntartani az agrárpiaci rendtartásról szóló 2003. évi XVI. törvény 14. §-ában foglalt rendelkezéseket a szakmaközi szervezetek vonatkozásában, amely szerint a szakmaközi szervezet a tagjai által vállalt befizetésekből támogatást nyújthat, és a szakmaközi szervezet tagja az e célra történt befizetést az adott termékpályához tartozó termékek értékesítéséből származó árbevétele 3 százalékának megfelelő mértékben számolhatja el az egyéb ráfordításai, illetőleg költségei között. A rendelkezés biztosítja az ezen intézkedés esetleges versenysértő hatásának megelőzéséhez szükséges garanciális szabályokat is.

A 15. §-hoz

A tanácsi rendelet jelentési kötelezettséget ír elő a szakmai szervezetek számára, amit a miniszter útján teljesítenek.

A 16. §-hoz

A törvény tisztázza a miniszter feladatait a termelői szervezetek termelői csoportok és azok társulásai elismerésével kapcsolatban, valamint meghatározza a miniszter döntései meghozatalához alkalmazandó eljárási szabályokat.

A 17. §-hoz

A rendelkezés a vágás utáni minősítés kötelezettségét írja elő.

A 18. §-hoz

A rendelkezés biztosítja, hogy a termékpálya szereplőinek érdekképviseletét ellátó szakmai és szakmaközi szervezetek a termékpálya vertikális működésének elősegítése érdekében történő együttműködésükkel kapcsolatban önszabályozó megállapodást köthetnek.

Szintén lehetővé teszi a rendelkezés, hogy a kiemelt termékpálya szervezet tagjai számára az adott piacra, illetve az ott alkalmazásra kerülő árakra vonatkozó felmérést végezhet, információt adhat, valamint a tagok között erre irányuló koordinatív egyeztetést folytathat törvényesen és anélkül, hogy e tevékenység a versenytörvény 11. §-ába ütközzön.

A rendelkezések segítik a szakmai szervezetek vertikális együttműködését, és a szakmaközi szervezetek kialakulását, valamint a tisztességtelen forgalmazói magatartással szemben történő hatékony fellépést.

A 19. §-hoz

Az agrárpiaci rendtartásról szóló 2003. évi XVI. törvény egyik nagy vívmánya volt a 30 napos fizetési határidőre vonatkozó rendelkezések törvényi bevezetése. A törvény a beszállító-kereskedő kapcsolat vonatkozásában a törvényi előírást áthelyezi a mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról szóló 2009. évi XCV. törvény rendelkezései közé, ugyanakkor termelő és feldolgozó, illetve felvásárló esetében továbbra is ezen törvényben indokolt a rendelkezést fenntartani.

A 20. §-hoz

A Piaci Árinformációs Rendszer működésének alapvető szabályait tartalmazza a rendelkezés.

-----STARTING---POINT---VEGE---

A 21-24. §-hoz

Záró rendelkezések, amelyek a törvény hatálybalépését, rendeletalkotási felhatalmazást, valamint az újraszabályozás folytán szükséges hatályon kívül helyező rendelkezéseket tartalmazzák.

A 25. §-hoz

A módosító rendelkezés az agrárpiaci rendtartásról szóló 2003. évi XVI. törvény 8/B. §-ának hatályos rendelkezését helyezi át a mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvény rendelkezései közé, ahol a vonatkozó szabályozás többi eleme is megtalálható.

A törvény eredeti célja szerint megteremti annak a lehetőségét, hogy az azonos tényállások melletti egymásnak eltérő választottbírósági ítéletek esetén az egységes jogalkalmazási gyakorlat kialakuljon. A közrend fogalmának a meghatározása a jogalkotó jogpolitikai értékítéletét is tartalmazza.

A 26. §-hoz

A módosító rendelkezés az agrárpiaci rendtartásról szóló 2003. évi XVI. törvény fizetési késedelemmel kapcsolatos hatályos rendelkezését helyezi át a mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról szóló 2009. évi XCV. törvény rendelkezései közé, ahol a vonatkozó szabályozás többi eleme is megtalálható.

A szabályozás szerint a szerződésnek tartalmaznia kell a kereskedő részéről a termék ellenértékére, valamint annak a jegybanki alapkamat kétszeresével növelt kamatára vonatkozó, a pénzforgalmi szolgáltatónak adott beszedési megbízás teljesítésére vonatkozó hozzájárulást, felhatalmazó nyilatkozatot, arra az esetre, ha a határidőn belül a fizetési teljesítésre nem kerül sor.

A 27. §-hoz

Jogharmonizációs záradék.