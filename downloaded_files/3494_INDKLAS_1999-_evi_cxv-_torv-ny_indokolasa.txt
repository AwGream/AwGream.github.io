1999. évi CXV. törvény indokolása

az épített környezet átalakításáról és védelméről szóló 1997. évi LXXVIII. törvény módosításáról

-----STARTING---POINT---ALTALANOS--- 

Az épített környezet alakításáról és védelméről szóló 1997. évi LXXVIII. törvény (a továbbiakban: Étv.) 1998. január 1-jén lépett hatályba. A törvény hatálybalépése óta eltelt időszakban a gyakorlati és jogalkalmazói tapasztalatok több területen a törvény pontosításának igényét vetették fel.

A törvény az eljárási rend egyszerűsítése, valamint az önkormányzatok és az állampolgárok jogos érdekeinek könnyebb érvényesítése érdekében tartalmaz fogalmi pontosításokat és változtatásokat.

A törvény kibővíti a „sajátos építményfajták” körét a környezetvédelmi, valamint a honvédelmi és katonai építményekkel. Ez utóbbinak a NATO beruházásokkal összefüggésben jelentősége van.

Egyszerűsíti a törvény a telekalakítási engedélyezési eljárás szabályait, ezzel az ügyfelet jelentős költségek és mellőzhető eljárási procedúrák alól mentesíti.

A kártalanítás eseteit és feltételeit a kártalanítási kötelezettség kezdő- időpontjának számítását is korszerűbben és a gyakorlat számára egyértelműbben rendezi a törvény, figyelembe véve a tulajdonosok és az önkormányzatok reális érdekeit és lehetőségeit is.

A legjelentősebb módosítás a kiszolgáló és lakóút céljára történő lejegyzés jogintézményét érinti. Bár a szabályozás lényegében nem változik, a törvény a módosításokkal kiküszöböli a jogalkalmazók számára nehézséget jelentő körülményeket. Egyértelműen meghatározza a lejegyzésben eljáró építésügyi hatóságot, megszüntetve ezzel a hatásköri bizonytalanságot.

A módosítás tehát a nagyobb jogbiztonság, az önkormányzati és állampolgári jogok teljesebb érvényesülését szolgálja.

-----STARTING---POINT---RESZLETES---

Az 1. §-hoz

Az Étv. 2. § 8. pontja úgy határozza meg az építmény fogalmát, hogy az az épület és a műtárgy gyűjtőfogalma. Ennek megfelelően az Étv. 1. § (1) bekezdésének c) pontjából a „más építményfajták” kifejezést törölni szükséges.

Az Étv. a 34. § (1) bekezdésében gyűjtőfogalomként használja az építési munka fogalmát [„telekalakításhoz, építmény, építményrész, épületegyüttes megépítéséhez, átalakításához, bővítéséhez, felújításához, helyreállításához, korszerűsítéséhez, lebontásához, elmozdításához, illetve használatbavételéhez, fennmaradásához vagy a rendeltetésének megváltoztatásához (a továbbiakban együtt: építési munka) a jogszabályban meghatározott esetekben az építésügyi hatóság engedélye szükséges.”]. Az egyes építményekkel, építési munkákkal és építési tevékenységekkel kapcsolatos építésügyi hatósági engedélyezési eljárásokról szóló 46/1997. (XII. 29.) KTM rendelet hatályában szerepelteti - az építési munkán túlmenően - az olyan építési tevékenységeket is, melyek nem kapcsolódnak feltétlenül építményhez (pl. tereprendezés). Ezért az építési munkák és az építési tevékenység fogalmát is a törvény hatálya alá kell vonni.

A 2. §-hoz

Az Étv. 2. §-a tartalmazza a törvény alkalmazása szempontjából legfontosabb fogalom-meghatározásokat. A törvény a fogalom-meghatározások körében hat pont módosítását és egy új fogalom (a közhasználatú építmény) definiálását tartalmazza.

A 2. § 2. pontja a „beépítésre nem szánt terület” fogalmát állapítja meg. A törvény végrehajtási rendeleteként megjelent országos településrendezési és építési követelményekről szóló 253/1997. (XII. 20.) Korm. rendelet (OTÉK) 24. §-a tartalmazza a beépítésre szánt területen belüli különleges területre vonatkozó előírásokat. Az itt felsorolt területek között található többek között a bánya, illetve a hulladéktelepek területe is. A két jogszabály közötti ellentmondást a törvény a korszerűbb szakmai szempontoknak megfelelően oldja fel.

Az Étv. 2. § 6. pontja az „építési telek” fogalom-meghatározása. Az Étv. hatálybalépése óta eltelt időszak szakmai tapasztalatai azt az igényt vetették fel, hogy a magánutat egyértelműen nevesítse a törvény. A törvény kimondja, hogy a magánútnak önálló helyrajzi számon, útként kell az ingatlan-nyilvántartásban szerepelnie.

Az Étv. 2. § 9. pontja és a 14. pontja az épület és a műtárgy fogalmát az eddigieknél pontosabban adja meg. A törvény a felesleges szövegrészek elhagyása, illetve a 14. pont vonatkozásában a példálódzó felsorolás kibővítése folytán egyértelműbbé teszi a két építményfajta elhatárolását.

Az Étv. 2. § 15. pontjában az önkormányzati főépítész meghatározását összhangba kellett hozni a 6. § (5) bekezdésének, valamint az önkormányzatokról szóló 1990. évi LXV. törvény 9. §-ának (2)-(3) bekezdésének tartalmával.

Az Étv. 2. § 17. pontja a „sajátos építményfajták” fogalom meghatározása. A pontosított fogalomban - összhangban a távközlésről szóló szabályozásokkal - a hírközlés szó helyébe a távközlés kifejezés kerül. Ilyen pontosítás a fogalomban még a vízi építmények kifejezésnek, „a vízellátási és vízgazdálkodási építmények (mérnöki létesítmények)” szövegrészre változtatása. A fogalomhoz tartozó építmények felsorolását a törvény kibővíti a környezetvédelemmel kapcsolatos építményekkel, valamint a honvédelmi és katonai célú építményekkel. Ez utóbbi építmények vonatkozásában (tekintettel NATO tagságunkra) a fogalom módosítása különösen fontos.

Az Étv. 2. §-a új 9. ponttal egészül ki, a közhasználatú építmény fogalmának meghatározásával. A jogalkalmazói gyakorlat jogos felvetésének tesz eleget e fogalom definiálásával, mert az Étv. szabályozásában használja ezt a fogalmat, előírja, hogy a közhasználatú építmények esetében a mozgásukban korlátozott személyek részére is biztosítani kell a biztonságos és akadálymentes megközelíthetőséget.

A 3. §-hoz

A törvény (1) bekezdése szerinti módosítás szövegpontosítás, az egységes szóhasználat érdekében. Tekintettel arra, hogy a helyi építési szabályzat is és a szabályozási terv is jogokat és kötelezettségeket állapít meg, ezért ezek elfogadása az Alkotmánybíróság egyik ítéletének indokolása szerint rendeleti formát igényel, így fölösleges és csak zavart okoz a helyi építési szabályzat vonatkozásában a „megállapítás”, a szabályozási terv vonatkozásában pedig a „jóváhagyás” kifejezések használata.

Az Étv. 6. §-a állapítja meg a helyi önkormányzatok építésügyi feladatait, így az önkormányzati tervtanács és a főépítész feladatairól is e §-ban kell rendelkezni. A módosítás előírja, hogy az önkormányzat a főépítész vezetésével tervtanácsot működtethet, amelynek működési rendjét - az erre vonatkozó külön jogszabály figyelembe vételével - helyi rendeletben állapítja meg.

A 4. §-hoz

Az Étv. 9. § (2) bekezdése bevezette a településrendezési eszközök tekintetében az előzetes véleményezést. Az előzetes vélemény megadására azonban nem állapított meg határidőt, és ezzel jogbizonytalanságot okozott. A vélemény megadására vonatkozó határidő előírásával a törvény a problémát megoldja.

A polgármesterek a 9. § (6) bekezdése szerinti szakmai véleményezésre általában csak a végső dokumentumokat (helyi építési szabályzatról szóló rendelet-tervezetet, településszerkezeti- és szabályozási tervet) küldik meg, de a vélemény csak akkor lehet megalapozott, ha a véleményező ismeri a véleményezési eljárás során keletkezett összes dokumentumot. Ennek érdekében a törvény kiegészíti az előírást, továbbá a miniszternek, illetőleg a területi főépítésznek a szakmai vélemény megadására határidőt állapít meg.

A 9. § (8) bekezdése szerinti rendelkezés - amely előírja, hogy a megállapított szabályzatot, jóváhagyott terveket meg kell küldeni a véleményezési eljárásban résztvevőknek - túlzott anyagi terhet ró az önkormányzatokra. A törvény a költségek csökkentésének érdekében a teljes dokumentumnak csak az egyes véleményezőket érintő részeinek vagy annak kivonatának megküldését írja elő.

Az 5. §-hoz

Az Étv. 11. § (1) bekezdésének kiegészítése azért szükséges, mert amíg a helyi építési szabályzat esetében a törvény kimondja, hogy az a település közigazgatási területére készül, addig a településszerkezeti terv esetében ez elmaradt.

A 6. §-hoz

Az Étv. 12. § (2) bekezdésének módosítását azért tartalmazza a törvény, hogy megteremtse a műemlékvédelemről szóló 1997. évi LIV. törvény 6. § (4) bekezdésében foglaltakkal a koherenciát, az ugyanis előírja, hogy a műemléki jelentőségű területekre csak a teljes területet magába foglalóan lehet helyi építési szabályzatot, szabályozási tervet készíteni.

Az Étv. 12. § (5) bekezdésének módosítása szövegpontosítás, amely egyértelművé teszi, hogy a beépítésre szánt terület építési övezetekre, a beépítésre nem szánt terület övezetekre tagolódik.

A 7. §-hoz

Az Étv. 13. § (2) bekezdésének a törvény szerinti módosításainak indokolása megegyezik az Étv. 12.§ (5) bekezdésének módosításához fűzött indokolással.

Az Étv. 13. § (3) bekezdésének módosítása feloldja a (3) és az (5) bekezdések közötti jelenlegi ellentmondást.

A 8. §-hoz

Az Étv. 14. §-ának kiegészítése az építésügy körébe tartozó tevékenységek ellátásához szükséges hatósági nyilvántartások létesítésének és működtetésének feltételeiről szóló 241/1997. (XII. 19.) Korm. rendelet alkalmazása során felmerült hatásköri probléma tisztázásának érdekében szükséges.

A 9. §-hoz

Az Étv. 16. §-a a településtervezésre vonatkozó rendelkezéseket tartalmazza. A törvény bevezette a településrendezési eszközök gyűjtő fogalmát. A törvény nemcsak a településrendezési terveket sorolja a településrendezési eszközök közé, hanem például a helyi építési szabályzatot is, így tehát annak elkészítése is a településtervezés része, a törvény ezt egyértelműsíti. A törvény ezen túl enyhíti a szakmai követelményeket is, amikor a szakirányú egyetemi végzettség kizárólagossága helyett a szakirányú felsőfokú végzettséget írja elő a jogosultság feltételeként.

A 10. §-hoz

Az Étv. 18. §-ának (2) bekezdésében foglaltak pontosítása azért szükséges, mert a településrendezési eszközök gyakran nem kellő alaposságúak, illetőleg nem minden kérdést szabályoznak.

A 11-12. §-hoz

Az Étv. 20. és 21. §-ai a tilalmakkal kapcsolatos rendelkezéseket állapítják meg, amelyek változtatási-, telekalakítási- és építési tilalmak lehetnek. A két § rendelkezéseiben keverednek az általános és az egyes tilalmakra vonatkozó sajátos előírások, ami alkalmazási nehézséget jelentett. A törvény a §-ok átszerkesztésével megoldja e problémát.

Az Étv. 21. §-a tartalmazza a változtatási tilalommal kapcsolatos előírásokat. Az említett jogszabályi hely (1) bekezdésének alkalmazása során értelmezési nehézségek jelentkeztek. Az egyértelmű jogalkalmazást segíti a szöveg helyesbítése. A (2) bekezdésben foglalt előírás félreérthető, ez jogbizonytalanságot okoz. A jogbiztonság a kifogásolt jogszabályi hely szövegének pontosabb megfogalmazásával biztosított.

A 13-14. §-hoz

Az Étv. 23-24. §-ai tartalmazzák a telekalakítással kapcsolatos rendelkezéseket. Az építési tevékenység általában a telekalakítással indul. Ha a telekalakítási eljárás végeredményeként kialakított új telek nem megfelelő, előállhat, hogy a telek kívánt beépítésének megvalósítása megnehezül vagy ellehetetlenül, ezért a telekalakítás igen fontos része az építésügynek. Az Étv. szabályozása a korábbihoz képest új elemeket is bevezetett, ám azok megfogalmazása nem bizonyult kellően egyértelműnek a gyakorlat számára. A módosítás az egyértelműséget kívánja biztosítani.

A 23. § (2) bekezdésének rendelkezése fölösleges ismétlés a törvényben, tekintettel arra, hogy az abban foglaltakat a törvény 34. § (1) bekezdése is tartalmazza, ugyanakkor - ellentétben egyéb más építési tevékenységgel - nem mondta ki, hogy a telekalakítás csak jogerős és végrehajtható hatósági engedély alapján végezhető.

A korábbi szabályozást a telekalakításról szóló 29/1971. (XII. 29.) ÉVM rendelet 1983-ban történt módosításakor vezették be. Eszerint a telekalakítási engedélykérelemhez mellékelni kell a kitűzésre és az ingatlan-nyilvántartáson (telekkönyvön) történő átvezetésre alkalmas, a földhivatal által záradékolt vázrajzot (telekalakítási tervet), egyenlőséget téve ezáltal az ezt (1983. év) megelőző több évtizedes gyakorlat alatt használt és bevált telekalakítási terv és az ingatlan-nyilvántartási átvezetésre való vázrajz között. Ez nem jó megoldás, mert a tulajdonost olyan előzetes költségkiadásra kényszeríti (vázrajz elkészíttetése, földhivatali záradékoltatás), amelynek eredménye még abban a pillanatban bizonytalan, tekintettel arra, hogy az elkészített vázrajz záradékolásakor a földhivatal az új teleknek vagy telkeknek a helyi építési szabályzat, szabályozási terv telekalakításra vonatkozó előírásainak való megfelelést nem vizsgálja. A telekalakításra vonatkozó helyi szabályozásnak való megfelelést az építésügyi hatóság a kérelem elbírálásakor ellenőrzi.

A törvény szerinti szabályozás arra épül, hogy a telekalakítás ingatlan-nyilvántartási foganatosításához szükséges a vázrajz, ám ezt megelőzően szükséges az építésügyi hatóságnak a telekalakításra vonatkozó engedélye, amely igazolja, hogy a kívánt telekalakítás megfelel a helyi településrendezési eszközök szerinti telekalakítási szabályoknak. A törvény egyértelműsíti, hogy az Étv. szerinti telekalakítási terv és az ingatlan-nyilvántartási átvezetéshez szükséges vázrajz nem egy és ugyanaz.

Az Étv. szelleme és célja megkívánja, hogy a település területének (közigazgatási terület) miként történő felhasználása terén intézkedni hivatott és jogosult építésügyi hatóság a telkek mindennemű megváltoztatási szándékáról előre tudjon, és az csak az engedélyével legyen az ingatlan-nyilvántartásban foganatosítható. A település rendezett fejlődésének biztosítása megkívánja, hogy amennyiben a beépítésre nem szánt terület beépítésre szánt területté történő átminősítése válik szükségessé, akkor a területen lévő telkeknek (pl: esetleg keskeny, hosszú parcellák) az átrendezése (telekcsoport újraosztása) a megfelelő beépítés elérése érdekében megtörténjen.

A 15. §-hoz

Az Étv. 25. § (2) bekezdése arra kíván lehetőséget adni az önkormányzatnak, hogy olyan területre is állapíthasson meg elővásárlási jogot, amely területen a településszerkezeti tervben rögzített fejlesztési elképzeléseket az érvényes helyi építési szabályzat, szabályozási terv még nem tartalmazza. A törvényi előírás nem elég egyértelmű, a módosítás ezt a problémát orvosolja.

A 25. § (4) bekezdése előírja, hogy az elővásárlási jogot az ingatlan-nyilvántartásba be kell jegyeztetni. A törvény az előírást kiegészíti azzal, hogy amennyiben az elővásárlási jog fenntartásának feltételei megszűnnek, azt haladéktalanul töröltetni kell a jogbiztonság érdekében.

A 25. § (5) bekezdése jelenleg csak a műemléki ingatlan esetében biztosít elsőbbséget az elővásárlási jog tekintetében az önkormányzattal szemben. A törvény e körbe vonja az országos jelentőségű védett természeti területen lévő ingatlant is nemzeti természeti értékeink védelme érdekében.

A 25. § (6) bekezdése az elővásárlási jog gyakorlásával kapcsolatban tartalmaz előírást. Értelmezési problémaként merült fel, hogy az önkormányzatnak az elővásárlási joga gyakorlásáról történő lemondása egyben a későbbiekre nézve az elővásárlási jog megszűntét is eredményezi-e. A módosítás a jogszabályi előírás egyértelműsítését szolgálja.

A 16. §-hoz

Az Étv. 27. §-a az érintett településterületet kiszolgáló közút - a közúti közlekedésről szóló törvény szerinti kiszolgáló- és lakó út útkategória, amelybe nem tartozik bele a helyi gyűjtőút, az országos mellékút, a főút és a gyorsforgalmi út (autópálya, autóút) - megvalósítása érdekében lehetővé teszi lejegyzés jogcímen, kisajátítási eljárás nélkül a telekből az úthoz szükséges telekterület megszerzését az önkormányzat javára. Fontos tehát annak egyértelművé tétele, hogy ez a lehetőség a kiszolgáló- és lakóútnál magasabb rendű út kialakításához szükséges telekterület igénybevételére nem alkalmazható. A kiszolgáló- és lakóút valójában a területen lévő telkek tulajdonosainak az érdekét szolgálja.

A korábbi szabályozás lényegében nem változik, pontosító módosításokat tartalmaz a törvény.

A jogalkalmazóknak gondot okozott, hogy az (1) bekezdés szövegében egyszerre jelent meg a lejegyzés és az azzal kapcsolatos kártalanítás, bizonytalanná téve ezzel azt, hogy ki az eljáró hatóság. A rendelkezés orvosolja ezt a problémát az (1) és (7) bekezdések szövegének pontosításával. A törvény a lejegyzésben eljáróként egyértelműen a kiemelt építésügyi hatóságot nevesíti, így a lejegyzéssel kapcsolatos kártalanítás kérdésében is ezen szervezet az eljáró hatóság. A lejegyzéssel kapcsolatos kártalanításra vonatkozó eljárási szabályként írja elő a törvény a kisajátítási kártalanítás szabályainak az alkalmazását az elsőfokú kiemelt építésügyi hatóság részére.

A törvény az egyenlő közteherviselés elve alapján lehetőséget ad a települési önkormányzat számára, hogy az útkialakítás előnyeit élvező, de az ahhoz szükséges terület érdekében telek-igénybevétellel és lejegyzéssel nem érintett tulajdonosokat pénzbeli hozzájárulásra kötelezhesse, mely összegből az igénybevett telekterület fele részéért kártalanítás illeti meg a lejegyzéssel érintett tulajdonosokat.

A 17. §-hoz

Az Étv. 28. § (1) bekezdésének azon előírása, amely szerint a területre a helyi építési szabályzatban, illetőleg a szabályozási tervben előírt kiszolgáló közutakat (kiszolgáló- és lakóutakat) és közműveket legkésőbb az általuk kiszolgált építmények használatbavételéig meg kell valósítani, a már beépült területek esetében túlzott elvárás. A törvény e kötelezettséget csak az újonnan beépítésre szánt és a rehabilitációra kijelölt területekre vonatkozóan írja elő.

A 18. §-hoz

Az Étv. 30. §-a a kártalanítási szabályokat állapítja meg, amelyek alkalmazása sok gyakorlati problémát vetett fel. A törvény a § teljes átdolgozásával e problémát orvosolja.

Az (1) bekezdés általános érvénnyel kimondja, hogy amennyiben a helyi építési szabályzat, szabályozási terv - amely a törvény 13. § (1) bekezdése szerinti építési jogokat keletkezteti - valamilyen indokból a korábbi építési jogokat megváltoztatja és ebből a tulajdonosoknak kára származik, kártalanítás jár.

A (2) bekezdés - változatlanul - előírja, hogy a kár értékét mi alapján kell megállapítani.

Az építési jog a tulajdonos számára lehetőség, amellyel vagy él vagy nem él. Az új (3) bekezdés rendelkezése hétéves időtartamot állapít meg a tulajdonos részére, hogy az építési jogával éljen. Ezen időtartam elégséges arra, hogy az építési szándék ténylegesen megnyilvánuljon. Ha azonban a tulajdonos a hét év elteltéig nem él építési jogával, a rendelkezés szerint már csak az ingatlan tényleges használatával kapcsolatban bekövetkezett káráért kérhet kártalanítást. A település közösségére indokolatlanul nagy terheket róna, ha egy kellő hosszúságú időtartam alatt ki nem használt építési jog esetleges részleges megvonásáért is kártalanítást kellene hogy fizessen.

Az ingatlan építési lehetőségeinek megváltoztatása azzal, hogy a helyi építési szabályzat, szabályozási terv annak rendeltetését valamely később megvalósítandó közérdekű célban (pl: iskola, kórház, stb. építése) határozza meg, a tulajdonosi jogokat és lehetőségeket valójában jelentős mértékben megváltoztatja annak ellenére, hogy az ingatlanra ezzel egyidejűleg sem korlátozást, sem pedig tilalmat nem mond ki. Tekintettel arra, hogy ilyen esetben az ingatlan tulajdonosától a legtöbbször nem várható el a közérdekű cél megvalósítása, jogos igényként merül fel a tulajdonos kártalanítása. Az új (4) bekezdésben foglaltak e helyzetre adnak pontosabb eligazítást.

Az (5) bekezdésében foglaltak szerint a törvényben meghatározott időtartamra elrendelhető változtatási tilalom után nem jár kártalanítás, mivel annak elrendelése éppen annak érdekében következett be, hogy az érintett területre új szabályozás szülessen, amelynek a végeredménye (az építési jogok nőnek vagy csökkennek) előre még természetesen nem tudható. Az új szabályozás hatálybalépése után, ha az az előzőekhez képest a tulajdonosnak „kárt okoz” értelemszerűen ettől kezdődően jár a kártalanítás.

A (7) bekezdés megállapítja a kártalanítási kötelezettség időpontjának kezdetét. A kártalanítás módja sokféle lehet. A kártalanítás bekövetkezhet egyszeri értékkülönbözet megfizetésével, évenkénti részletekben való megfizetéssel, cseretelek vagy csereingatlan adásával. A kártalanítás módjának az eldöntését a törvény a felekre bízza, azzal a megszorítással, hogy amennyiben a kérelem benyújtásától számított egy éven belül a kártalanításról nem jön létre megállapodás, az ingatlan fekvése szerint illetékes megyei, fővárosi közigazgatási hivatal vezetőjének a kisajátítási kártalanítás szabályai szerint kártalanítási eljárásban kell azt rendeznie.

A 19. §-hoz

Az Étv. 31. § (2) és (4) bekezdésének felvezető szövegét az OTÉK fogalom meghatározásaira, valamint a 46/1997. (XII. 29.) KTM rendelet 9. §-ában foglaltakra figyelemmel az e jogszabályokkal való harmonizáció érdekében kell módosítani.

A 20. §-hoz

Az Étv. 32. §-a az építészeti - műszaki tervezésre vonatkozó rendelkezéseket tartalmazza. Az Európai Közösségek Tanácsa 1985. június 10-i 85/384. (EGK) számú irányelve részletesen kifejti az építészképzéssel és önálló szakmagyakorlási jogosultsággal összefüggő követelményeket. A módosítás szerint az önálló építészeti tervezést folytató személyeknek szakirányú egyetemi szakképesítéssel kell rendelkezniük. Ezekkel az EU - követelményekkel teremti meg az összhangot a törvény.

A 21. §-hoz

A 39. § (1) bekezdésének felvezető mondatát pontosítja a törvény, ugyanis a 46/1997. (XII. 29.) KTM rendelet 9. §-ában felsoroltak széleskörűen tartalmazzák az építési (létesítési) engedélyhez kötött tevékenységeket, ezért az e körön kívüli építési tevékenységek végzéséhez elegendő a 39. § (2)-(4) bekezdéseiben szereplő szabályozás is.

A 22. §-hoz

Az Étv. 40. § (1)-(3) bekezdéseinek pontosítása azért szükséges, mert az építési napló - jogszabály szerinti - vezetése az építés kivitelezési tevékenység legfontosabb szakmai dokumentuma. A kivitelező, valamint a felelős műszaki vezető pedig a legtöbb esetben (pl. alvállalkozások esetében) csak az általa vállalt és elvégzett szakmunka rendeltetésszerű és biztonságos használhatóságáért lehet felelős.

A 23. §-hoz

Az Étv. hatályos rendelkezése hazai megfelelőség-igazolást ír elő annak feltételéül, hogy építési célra anyagot, szerkezetet és berendezést lehessen forgalomba hozni, megrendelni, építménybe betervezni vagy beépíteni. Az EU - konform szabályozási elvárások azonban indokolttá teszik, hogy a törvény a „hazai” szóhasználat helyett „a külön jogszabályban meghatározott” megfelelőség-igazolásra irányuló rendelkezést tartalmazzon. Ezzel biztosítható, hogy az EU-konform szabályozás tényleges bevezetésekor csak a „külön jogszabály”, az építési célra szolgáló anyagok, szerkezetek és berendezések műszaki követelményeinek és megfelelőség igazolásának, valamint forgalomba hozatalának és felhasználásának részletes szabályairól szóló 39/1997. (XII. 19.) KTM-IKIM együttes rendelet megfelelő módosításával, az Étv. rendelkezésének változatlanul hagyása mellett megoldható legyen a jogi rendezés.

A 24. §-hoz

Az Étv. 44. § (1) bekezdésének módosítása - összhangban a 40. § (3) bekezdésének módosításával - az építési naplóban rendelkezésre álló felelős műszaki vezetői nyilatkozatok szükségességét és tartalmát szabályozza a használatbavételi engedélyezési eljárás során.

A 25. §-hoz

Az Étv. 45. §-ának (2) bekezdése pontosítására azért van szükség, mert az építésügyi hatósági ellenőrzés során az építésügyi hatóságnak nemcsak az építési engedélytől eltérő, hanem az egyéb építésügyi hatósági engedélytől eltérő tevékenységeket is fel kell kutatnia, és ezekben az ügyekben is el kell járnia.

Az Étv. 45. §-ának (3) bekezdése az építésügyi hatóság számára előírt ellenőrzési kötelezettségeket állapítja meg. A törvény - amellett hogy fenntartja az építési munkák végzésének legalább két alkalommal történő ellenőrzési kötelezettségét - a helyi ismeretekkel rendelkező eljáró hatóságra kívánja bízni, hogy ezeket az ellenőrzéseket a munka folyamatában mikor végzi el. Ugyanakkor változatlan az az előírás, hogy az engedély-kérelem elbírálása során az építésügyi hatóság köteles helyszíni szemlét tartani, valamint az is, hogy a használatbavétel engedélyezésekor ugyancsak a helyszínen kell ellenőriznie az engedély megadhatóságának feltételeit.

A 26. §-hoz

A bekezdés pontosítása állapítja meg az építésfelügyeleti ellenőrzési feladatokat ellátó államigazgatási szerv hatáskörét, illetőleg intézkedési jogkörét.

A 27. §-hoz

Az Étv. 47. §-ának módosítása az építésügyi hatósági kötelezések körét bővíti. A törvény az Étv. egyes rendelkezéseiben foglalt tilalmak, illetve követelmények érvényre juttatása végett kiegészíti az építésügyi hatósági kötelezések tartalmára vonatkozó előírásokat, lehetővé téve, hogy az építésügyi hatóság az eredeti rendeltetéstől eltérő használat megszüntetését, az építkezések környezetének a munkák befejezését követő rendbetételét is elrendelhesse, illetőleg az engedély nélküli használat megszüntetését kötelezően elrendelje.

A 28-29. §-hoz

Az Étv. 34. §-ának (1) bekezdése egyértelműen szabályozza, hogy - jogszabályban meghatározott esetekben - az építmény, építményrész, épületegyüttes lebontásához is szükséges az építésügyi hatóság engedélye. Ugyanakkor a 48. § (1) bekezdésének hatályos szövege nem rendelkezik arról, hogy az építmény hatósági engedély nélkül történt teljes lebontása esetén milyen eljárási cselekményt foganatosíthat az építésügyi hatóság. Ezt pótolja a törvény azzal, hogy ilyen esetben - mivel egy teljesen lebontott épület „fennmaradásának” engedélyezése fogalmi lehetetlenség - a lebontás tudomásulvételéről rendelkezik.

Ezzel összhangban kell kiegészíteni a 49. § (1) bekezdéseit is, hiszen nemcsak az engedély nélküli építés és ezzel összefüggésben a fennmaradási engedély megadása, hanem az engedély nélküli lebontás ténye és annak tudomásul vétele is indokolja a megfelelő szankció - az építésügyi bírság - alkalmazását a jogellenes cselekmény miatt.

A törvény ezen túl az egyértelmű jogalkalmazói gyakorlat biztosítása érdekében a „felhívhatja” szót „kötelezheti” kifejezésre változtatja, továbbá rögzíti, hogy az építésügyi bírság megállapítása külön jogszabály alapján számított érték alapulvételével történik.

Az építésügyi bírság visszatartó erejének fokozását, illetőleg az önként meg nem fizetett bírság hatékonyabb behajtását szolgálja a törvénynek a bírság adóigazgatási eljárás szabályai szerint adók módjára történő behajtására vonatkozó rendelkezése.

A 30. §-hoz

Az Étv. 52. § (2) bekezdésének hatályos szövegezése a jogalkalmazók körében gyakran félreértést okozott. A szövegben szereplő „az ezekkel összefüggő” szóhasználatot - elsősorban a kötelezések körében - úgy értelmezték, hogy hatósági kötelezést minden esetben csak az építésügyi hatósági engedélyezési (az ún. kiemelt) ügyekben hatáskörrel rendelkező építésügyi hatóságok adhatnak ki, míg más építésügyi hatóságok még közvetlen élet- vagy balesetveszély esetén sem intézkedhetnek. Ezt a téves jogértelmezést kívánja kiküszöbölni a törvény „az azokkal összefüggésben keletkezett” szóhasználata, egyértelművé téve, hogy a kiemelt ügyekben hatáskörrel rendelkező építésügyi hatóságok csak akkor járhatnak el a kötelezések ügyében, ha azok az Étv. 52. § (2) bekezdése szerinti kiemelt ügyekkel összefüggésben keletkeztek; minden egyéb esetben a hatósági intézkedés az adott település jegyzőjének hatáskörébe tartozik.

A törvény a telekalakítási ügyeket és ezzel összefüggésben a közút céljára történő lejegyzést, továbbá a kötelezések közül azokat, melyeket az életveszélyes vagy az állékonyságot veszélyeztető állapot esetén kell meghozni - fontosságuknak és szakmai összetettségüknek megfelelően - a kiemelt ügyek közé helyezi, és ennek megfelelően ezen ügyek döntésre való szakmai előkészítését és végrehajtását is szakirányú felsőfokú képesítéshez köti.

A törvény pontosítja továbbá azt az időpontot, amelytől számított 30 napon belül irattározás céljából az eljárásra hatáskörrel rendelkező építésügyi hatóság köteles átadni az ügyek iratanyagát az érintett település jegyzőjének.

A 31. §-hoz

Az Étv. 53. § (2) bekezdése pontosítás annak érdekében, hogy a hosszú felsorolás helyett a „kiemelt” építésügyi hatósági ügyek fogalom általánosan használható legyen.

A 32. §-hoz

A törvény az Étv. 54. §-ának (3) bekezdésének szabályozását pontosítja, mert az „önálló rendeltetési egységet” feltüntetése teszi teljessé a használati mód megváltoztatásának esetkörét.

A 33. §-hoz

A nyilvántartások fajtáit törvény állapíthatja csak meg, ezért a felelős műszaki vezetői névjegyzék vezetését mint új nyilvántartást itt fel kellett tüntetni. Itt kellett nevesíteni továbbá a nyilvántartás vezetésének helyét is.

A 34. §-hoz

Az Étv. 60. §-a az átmeneti rendelkezéseket tartalmazza. A törvény megpróbálta rendezni a hatálybalépése előtti korlátozásokkal kapcsolatos kártalanítás kérdéseit. Az állampolgári jogok országgyűlési biztosa szerint azonban a törvény hatálybalépése óta eltelt időszak alatt szerzett tapasztalatok ezt nem igazolják. A törvényszerinti rendelkezés megoldja a problémát azzal, hogy a 30.§ alkalmazását kötelezően előírja a jogerős határozattal elrendelt és a határozattal el nem rendelt tilalmak esetére egyaránt.

A törvény hatálybalépése óta több mint egy év eltelt, így a (3) bekezdés a) pontjában foglalt szabály - ami a hatálybalépéstől számított egy évre adott előírást - értelmét vesztette. Ez egyben azt is jelenti, hogy ma már csak az új tartalmi elvárásoknak megfelelően (OTÉK) elkészített településrendezési eszközök fogadhatók el. Az új építésügyi jogszabályok a korábbiakhoz képest olyan jelentős változásokat eredményeznek, hogy szükséges a jelenleg érvényes, de a korábbi szabályoknak megfelelően elkészített településrendezési tervek alkalmazhatóságát - az átdolgozásra megfelelő türelmi idő biztosításával - határidőhöz kötni. A (3) bekezdés b) pontjában foglaltak kiegészítése ezt a határidőt állapítja meg.

A 35. §-hoz

Az Étv. 62. §-a tartalmazza a felhatalmazásokat a törvény végrehajtását segítő alacsonyabb szintű jogszabályok megalkotására. A tulajdonosi jogok a bekövetkezett változásokból eredően megnőttek, ezzel egyidejűleg a tulajdonosi jogok korlátozásával kapcsolatos ügyek is megtöbbszöröződtek. Az ezzel összefüggő kártalanítási eljárásnak korábbi gyakorlata lényegében nincsen. Az egységes jogalkalmazás érdekében szükségesnek tűnik a településrendezési tevékenység során felmerülő kártalanítás részletes szabályainak alacsonyabb szintű rendelettel történő szabályozása, amelynek megállapítására a törvény a Kormánynak ad felhatalmazást.

Ugyanígy kiegészítésül jelenik meg a törvényben a honvédelmi és katonai célú építmények mint a sajátos építményfajtákon belül is speciális építmények építésügyi hatósági engedélyezési eljárásainak lefolytatását szabályozó kormányrendeleti felhatalmazás is.

A településtervezők részéről felmerült, hogy szükséges lenne a településrendezési eszközök minden szakágra kiterjedő részletes tartalmi követelményeit miniszteri rendeletben - az érdekelt miniszterekkel együtt - megállapítani, hogy ne a megbízók (települési önkormányzatok) döntsék el, milyen munkarészeket, milyen mélységben rendelnek meg a településrendezési eszközeik elkészíttetése során. Az előzőeknek megfelelően egészül ki a 62. § (2) bekezdése.

A törvény az Étv. 62. §-ának (3) bekezdése tekintetében szövegpontosítást tartalmaz, ami egyértelműen fogalmazza meg a szabványok kötelezővé nyilvánítására vonatkozó rendelkezést.

-----STARTING---POINT---VEGE---

A 36. §-hoz

E rendelkezés a törvény hatálybaléptetését és ezzel kapcsolatban néhány más jogszabály szükségképpeni módosítását tartalmazza.

Az Étv. 62. §-ának (5) bekezdése előírja, hogy a törvény hatálybalépését követő két éven belül - azaz 2000. január 1-ig - a Kormány az állam tulajdonában, illetőleg a helyi önkormányzatok a tulajdonukban lévő építményekre programot dolgoznak ki az Étv. 31. §-a (1) bekezdésének d) pontjában, valamint 31. §-a (4) bekezdésének c) pontjában foglaltak megvalósítására. A törvényi előírás alapján - összhangban a hivatkozott törvényhelyek tartalmával - e programban azt kell meghatározni, hogy milyen ütemben alakíthatók át a közhasználatú építmények úgy, hogy a mozgásukban korlátozott személyek részére is biztosított legyen ezek biztonságos, akadálymentes megközelíthetősége és használhatósága.

Az 1998. március 16. ülés napján az Országgyűlés elfogadta a fogyatékos személyek jogairól és esélyegyenlőségük biztosításáról szóló 1998. évi XXVI. törvényt (a továbbiakban: esélyegyenlőségi törvény). Ez a törvény részletes határidőkhöz kötött feladatokat tartalmaz - egyebek mellett - a meglévő középületek akadálymentessé tételére, továbbá meghatározza a fogyatékos üggyel összefüggő feladatok ellátásának intézményrendszerét is. Az esélyegyenlőségi törvény 26. §-a szerint az Országos Fogyatékosügyi Programot az Országgyűlés határozza meg. A Program előkészítéséről és az Országgyűlés elé terjesztéséről - a népjóléti miniszter útján - a Kormány gondoskodik. Az említett törvényhely a Program tartalmát is előírja, utalva abban - többek között - az épített környezet átalakításának meghatározására is.

Az esélyegyenlőségi törvény részletekbe menő szabályozása - figyelemmel a határidő tekintetében jelentkező ellentmondó rendelkezésre is - indokolja az Étv. 62. §-a (5) bekezdésének hatályon kívül helyezését.

Az Étv. 5. § (4) bekezdésének utolsó mondata nem illeszkedik a § egyéb rendelkezéseihez, hiszen az önkormányzati főépítész nem az állam építésügyi feladatainak ellátásában tevékenykedik, ezért a mondat elhagyására, illetve más megfogalmazásban más jogszabályhelyen történő szerepeltetésére volt szükség.

Az Étv. 10. § a településszerkezeti terv készítésével kapcsolatos előírásokat tartalmazza. A törvény hatálybalépése óta eltelt időszak bebizonyította, hogy a településrendezési eszközök elkészítésére megállapított törvényi határidő, az önkormányzatoknak e kötelezettségük teljesítésének kikényszerítésére nem elegendő. A szakmai cél - mindenhol legyen a helyi sajátosságoknak leginkább megfelelő, a helyi közérdeket képviselő, az építésügyi igazgatás alapját képező érvényes településrendezési eszköz - megvalósítását határidők előírása helyett jobban szolgálja az a szabályozás, amely a meglévő, kialakult állapottól eltérő, (nem illeszkedő) építési fejlesztést, az ehhez kapcsolódó központi támogatás elérést csak az adott területre érvényes településrendezési eszköz megléte esetén teszi lehetővé. Lényegében erre utalnak az Étv. 18. §-ának jelenlegi rendelkezései, amelyek fontosságát a 10. § (2) bekezdése és a 13. § (4) bekezdése jelentős mértékben csökkenti, így e két jogszabályi helynek a törvény szerinti eltörlése indokolt.