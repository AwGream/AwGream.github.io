1995. évi VII. törvény indokolása

a társadalombiztosítás pénzügyi alapja 1993. évi költségvetésének végrehajtásáról

-----STARTING---POINT---ALTALANOS---

-----STARTING---POINT---RESZLETES---

Az 1-2. §-hoz

A Nyugdíjbiztosítási Alap (Ny. Alap) az 1993. évet az eredetileg előirányzott 23,5 milliárd forint helyett csak 7,4 milliárd forint hiánnyal zárta. Ennek az 1992. őszén vélelmezettnél kedvezőbb pozíciónak a kialakulásában alapvetően az játszotta a meghatározó szerepet, hogy a bevételek döntő hányadát képező járulékbevételek a tervezettnél jobban nőttek, miközben a kiadások csak minimálisan lettek nagyobbak az előirányzottnál. A kialakult helyzet úgy is jellemezhető tehát, hogy a kiadások lényegében tervezett módon történő alakulása mellett a többletbevétel mintegy kétharmad részben lefedte a tervezett hiányt.

A hiány rendezésének módja a következő:

- A 7,4 milliárd forint hiányból 2,1 milliárd azért keletkezett, mert a társadalombiztosítás által átmenetileg finanszírozott ellátások Ny. Alapra jutó részének tényleges kiadásai nagyobbak az előirányzottnál. A kérdéses összeget legkésőbb e törvény hatályba lépésétől számított 15 napon belül a központi költségvetés megtéríti.

- Az 1993. évben vissztehermentesen juttatandó, de átadásra nem került vagyon betervezett 2,8 milliárd forint hozamának részbeni teljesítéseként a központi költségvetés 349.678 ezer forintot készpénzben megtérít.

- A hiány fennmaradó részét a Ny. Alap által 1993. évben 5,0 milliárd forint értékben kibocsátott értékpapír fedez.

A 3. §-hoz

A Ny. Alap bevételei, mindenekelőtt a járulékbevételek számottevően meghaladták az előirányzottat, ami a munkáltatói és az egyéni járulékbevételek többletének és a munkanélküliek ellátása után fizetett járulékok, valamint az egyes szociális ellátások (ápolási díj, gyermeknevelési támogatás)után fizetett járulék előirányzotthoz viszonyított elmaradásának az egyenlegeként jött létre. A munkáltatói és egyéni járulékok többlete döntően két tényező eredménye:

- az 1993. év járulékbevételeinek bázisa (az 1992. évi tényszám) magasabb, mint ami az 1993. évi előirányzat kialakítása során figyelembe vételre került (az 1993. évi költségvetési törvény 1992. évi várható adata)

- a járulékköteles személyi jövedelmek növekedési üteme 1993. évben gyorsabb volt a járulékbevételek előirányzatát meghatározó makrogazdasági prognózisban szereplő értéknél.

A munkanélküliek ellátása után befolyt járulékbevétel előirányzottnál kisebb mértéke döntően annak következménye, hogy a munkanélküli ellátásban részesülők száma jelentősen elmaradt az előrejelzésben feltételezettől.

A Ny. Alap társadalombiztosítási tevékenységgel kapcsolatos egyéb bevételei, mindenekelőtt a késedelmi pótlék és a rendbírság szintén meghaladták az előirányzottat. Ebben nyilvánvalóan szerepet játszik a kintlevőségek növekedése, másrészt az eredményesebb behajtási - végrehajtási tevékenység is.

Nem teljesült ugyanakkor az államtól vissztehermentesen átvett vagyonból származó bevétel előirányzata. A Ny. Alap javára 1993-ban ilyen vagyonátadás nem történt, így e forrásból származóan bevétel sem realizálódhatott.

Javította az ágazat bevételi helyzetét az Alapok közötti átutalások (az ún. keresztfinanszírozás) előirányzattól eltérő egyenlege. Ezt az eltérést az Egészségbiztosítási Alapból fizetett egyes ellátások (táppénz, korhatár alatti rokkant és baleseti ellátások) tervezettet meghaladó növekedése, s ennek megfelelően az ezek alapján a Ny. Alap által átvett bevételek többlete okozta, miközben a nyugdíjkiadások után átadott járulék az előirányzat szintjén maradt.

A 4. §-hoz

A Ny. Alap kiadásai csak minimális mértékben haladták meg az előirányzatot. E kiadások meghatározó súlyú (90 százalékot kitevő) elemét a kizárólag ebből az Alapból fedezett nyugdíjkiadások teszik ki, ezek tényleges értéke nagyjából az előirányzat szintjén maradt. Az Országgyűlés 1993 elején hozott határozata értelmében a nyugellátásokat minden évben a nettó átlagkereset várható növekedésének megfelelő ütemben kell emelni. A KSH előzetes adatai szerint 1993-ban a nettó átlagkeresetek 17,9 százalékkal nőttek. 1993-ban a nyugdíjak emelésére három alkalommal (márciusban, szeptemberben és novemberben) került sor, s ezek eredményeként az 1993. évi átlagos nyugdíjemelkedés 18,1-18,2 százalék volt.

A Ny. Alap hozzájárulása az átmenetileg a társadalombiztosítás által finanszírozott ellátásokhoz mintegy 2,1 milliárddal haladja meg az előirányzottat. Az átmenetileg a társadalombiztosítás által finanszírozott ellátások 1993-ban összesen több mint 3,8 milliárd forinttal "kerültek többe" az előirányzatnál. E többletkiadásból az Ny. Alap forrásait az említett 2,1 milliárd forintnyi összeg terhelte. Ezzel egyidejűleg a likviditási tartalék visszapótlására fordított összeg - a bevételekből az erre a célra fordítható összegek elégtelensége miatt - nagyjából ezzel megegyező nagysággal maradt el a tervezettől.

1993-ban még közös működési költségvetéssel rendelkezett az év középétől szervezetileg, majd fokozatosan pénzügyileg is elkülönülő két ágazat. A Ny. Alap hozzájárulása a működési költségvetéshez csak minimális mértékben haladta meg a tervezett értéket. Ezen belül a tervezettnél magasabb volt a - a likviditási tartalék visszapótlására számításba vehető összegeket nem tartalmazó - bevételi főösszeg 1,5 %-ában meghatározott hozzájárulás mértéke tekintve, hogy a Ny. Alap bevételei is meghaladták az előirányzatot. A működési költségvetés 1993. évi egyszeri ráfordításai nem érték el a tervezettet, így az azok fedezetéhez történő hozzájárulás is az előirányzat alatt teljesült.

Az 5.-6. §-hoz

Az Egészségbiztosítási Alap (E. Alap) 1993. évi tervezett hiánya 16,5 milliárd forint volt, ezzel szemben a tényleges hiánya 25,7 milliárd forint lett. Az egyenlegnek a tervezettől való kedvezőtlen irányú eltérése annak ellenére jött létre, hogy a bevételek jelentősen meghaladták az előirányzatot, mivel a kiadások - a továbbiakban még részletezendő okok miatt - hozzávetőleg 19 milliárd forinttal lettek nagyobbak az előirányzottnál. A hiány rendezésének módja a következő:

A hiány összegének fedezetét a törvényjavaslat szerint két forrás biztosítja: értékpapír kibocsátása és központi költségvetés megtérítés.

- Az 1993. évi költségvetésről rendelkező 1992. évi LXXXIV. törvény 41. §-ában kapott felhatalmazás alapján 1993-ban 11 milliárd forint, 1994-ben 0,5 milliárd forint összegben történt a deficit fedezetére hosszúlejáratú értékpapír kibocsátása. (Az értékpapír kamatát a központi költségvetés annak felmerülésekor megtéríti és a tőketörlesztésre kezességet vállal.)

- A központi költségvetés a Magyar Köztársaság 1993. évi költségvetéséről szóló 1992. évi LXXX. törvényben az átmenetileg a társadalombiztosítás által finanszírozott ellátásokkal kapcsolatban vállalt garanciális kötelezettség alapján esedékes 1,8 milliárd forintot megtérít.

- 12.43.722 ezer forint összeget az E. Alap kezelője által a KT. 41. §-ában kapott felhatalmazás alapján kibocsájtandó - legalább egy éves lejáratú - értékpapír fedez. Az értékpapír kamatát a központi költségvetés az E. Alap kezelője részére a kamatköltség felmerülésekor megtéríti és a tőketörlesztésre kezességet vállal.

A KT. 41.§-a szerinti szabályozástól a törvényjavaslat annyiban tér el, hogy a kibocsájtandó értékpapír lejárata nem legalább tíz, hanem legalább egy év. A változtatást az értékpapír jobb értékesíthetősége indokolja.

A 7. §-hoz

Az E. Alap bevételei közel 10 milliárd forinttal nagyobbak az előirányzottnál.A bevételek alakulását meghatározó folyamatok nagyrészt megegyeznek a Ny. Alap többletbevételéről már elmondottakkal, ezért e tényezőket itt nem részletezzük.

Értelemszerű, hogy a két alap közötti járulékátcsoportosításnak a tervezettől való mintegy 2 milliárd forintos eltérése, amely a Ny. Alap egyenlegére pozitív irányba hatott, az E. Alapban hasonló mértékű, de ellentétes irányú hatást fejtett ki. A többletbevételnek része az a 2,4 milliárd forint összegű központi költségvetési forrásátadás is, amely az év során (a gyógyító-megelőző ellátások területén foglalkoztatottak körében) végrehajtott központi bérintézkedés fedezetéül szolgált.

A 8. §-hoz

A kiadások 19 milliárd forinttal nagyobbak mint az előirányzott érték. A kiadási oldal legnagyobb súlyú tétele a gyógyító - megelőző ellátásokra fordított összeg, amely esetében a tényleges kiadások 2,0 milliárddal nagyobbak mint az előirányzott. E túllépést az indokolja, hogy év közben 2,4 milliárd forint 1993. évi kihatású bérpolitikai intézkedésre került sor (ezzel a már említett 2,4 milliárd forintos központi költségvetési forrásátadás felhasználásra került); enélkül a gyógyító-megelőző ellátásokra előirányzott 129,6 milliárd forintból a tényleges felhasználás csak 129,2 milliárd forint volt.

A kiadási oldal „elfutását” alapvetően két tétel okozza, a gyógyszertámogatásra, valamint a táppénzre fordítható kiadások; ezek a kettőre együttesen szánt 67 milliárd forintot közel 18 milliárddal haladják meg.

A gyógyszertámogatásra szánt kiadások esetében a túllépés 11,5 milliárd; ennek, a most már évek óta ismétlődő jelenségnek az okai az alábbiakban jelölhetők meg.

Alapvető tényező, hogy a gyógyszerárszint - különböző okokból bekövetkező - igen gyors növekedésének ellensúlyozására szolgáló előirányzott intézkedések vagy elmaradtak vagy nem bizonyultak eléggé hatásosnak. A kiadásokat fölfelé nyomják a termelői áremelkedések, az import áraknak a forintleértékeléssel is összefüggő növekedései. Hasonló hatással bír a gyógyszerválaszték nagymértékű kiszélesedésével is összefüggésben - a gyógyszerfelírás illetve fogyasztás szerkezetének eltolódása az importból származó, sokszor korszerűbb, drágább termékek irányába. (Az import termékek aránya a teljes áron számolt forgalmon belül hozzávetőleg már 50 százalék.)

A támogatási igény növekedését ellensúlyozó intézkedések erőteljességét érthetően korlátozza a lakosság - különösen egyes, e tekintetben különösen is "sebezhető" rétegeinek - terhelhetősége mind gazdasági mind politikai értelemben.

A táppénzkiadások körében a túllépés 6,3 milliárd forint. A több évre visszatekintő adatok arra utalnak, hogy e kiadások esetében a betegszabadság rendszer 1992-ben történt bevezetése csak a bevezetés évében tudta a növekedést kiiktatni.

1993-ban a kiadások emelkedése nagyjából az 1990 és 1991 közötti ütemre állt vissza. A növekedésben a táppénz alapját képező személyi jövedelmek emelkedése mellett a táppénzes arányszám növekedése is szerepet játszott. Ez utóbbit részben a lakosság jelentős rétegeinek kedvezőtlen egészségi állapota, részben a társadalmi feszültségek és az egyéni problémák "medikalizálódása" okozza, de nem elhanyagolható jelentőségű a táppénzbe vételi gyakorlat helyenkénti indokolatlan liberalizmusa.

Szintén magasabb volt a kiadás a korhatár alatti rokkant és baleseti nyugellátások körében, megtakarítás jelentkezett ugyanakkor a gyógyászati segédeszközök fogyasztói árának társadalombiztosítási támogatására, valamint a terhességi-gyermekágyi segélyre fordított összegeknél.

Nagyobb összeget igényeltek az előirányzottnál - ahogy erről már szó esett - a társadalombiztosítás által átmenetileg finanszírozott ellátások (az E. Alap ebből származó többletkiadása 1,8 milliárd forint volt). A tervezettnél alacsonyabb volt a likviditási tartalék 1993. évi visszapótlása.

Az E. Alap hozzájárulása a működési költségvetéshez minimális mértékben kisebb az előirányzottnál. Az említettek mögött az E. Alapnak a bevételi főösszeg 1,5 %-ában meghatározott hozzájárulás tekintetében az előirányzottnál nagyobb, az egyszeri működési ráfordításokat fedező hozzájárulás tekintetében - a Ny. Alaphoz hasonlóan - az előirányzottnál alacsonyabb kiadása áll.

A 9. §-hoz

Az 1993-ban átmenetileg a Ny. Alap és az E. Alap által finanszírozott ellátások (különböző nyugdíjszerű ellátások,GYES, GYED) kiadásai 48,3 milliárd forint összegűek voltak, így az előirányzatot együttesen bő 3,8 milliárd forinttal haladták meg. A legjelentősebb előirányzat-túllépés a megváltozott munkaképességűek járadékai körében jelentkezett (együttesen 3,9 milliárd forint), de például 0,6 milliárd forinttal magasabbak voltak a GYED kiadásai is. A tervezett alatti volt ugyanakkor a kifizetés a nyugellátásokhoz járó házastársi pótléknál és házastárs utáni jövedelempótléknál, valamint a mezőgazdasági járadékoknál.

A 10. §-hoz

A működési költségvetés bevételei mintegy 1 milliárd forinttal haladták meg az eredeti előirányzatot, a kiadások viszont 600 millió forinttal voltak kisebbek a tervezettnél.

Az előirányzatok és a tényadatok közötti eltéréseket több tényező együttes hatása magyarázza:

- mindkét Alap tényleges bevételei jelentősen meghaladták a tervezettet, ami értelemszerűen együttjárt a közös működési költségvetés folyamatos kiadásához való hozzájárulás összegének növekedésével.

- a tervezettnél lényegesen nagyobb ár- és díjbevétel realizálódott, valamint több olyan bevételhez is hozzájutott a működési költségvetés, amely a tervezés időszakában még nem volt előre látható.

- a társadalombiztosítás felügyeleti rendszerében bekövetkező változások (az év közepéig felügyelő bizottságok működtek, majd ettől kezdve az önkormányzatok gyakorolták a felügyeletet), szintén változásokat okoztak egyes előirányzatokban.

- jogszabályi felhatalmazások alapján saját hatáskörben is történtek olyan intézkedések, amelyek az előirányzatok módosításával jártak együtt.

Az említett módosító tényezők hatását részletesen az 1993. évi működési költségvetés végrehajtásának csatolt mérlege mutatja be.

A 11. §-hoz

Az előzőekben vázolt folyamatok eredményeként a társadalombiztosítási alrendszer összes bevételei 27,5, összes kiadásai 20,6 milliárd forinttal nagyobbak az előirányzottnál, s így viszonylag kedvezőnek tekinthető, hogy a Ny. Alap és az E. Alap együttes egyenlege a tervezett 40 milliárdos hiánynál 6,9 milliárd forinttal lett kedvezőbb.

A 12. §-hoz

1993-ban is jelentős összeget tettek ki a különböző társadalombiztosítási szervek által folyósított nem társadalombiztosítási, a központi költségvetésből, illetve más külső forrásból finanszírozott ellátások. Összesen megközelítőleg 137 milliárd forint volt a szóbanforgó ellátási körben tavaly felmerült kiadás. A finanszírozó által teljesített megtérítés egyes ellátásoknál fedezte az 1993. évi kiadásokat, míg másoknál hiány mutatkozott. Megemlítendő, hogy a munkáltatóknak még 1993 végén is jelentős volt a tartozása az 1992.évi foglalkoztatáspolitikai célú korengedményes nyugdíjkifizetések megtérítésének elmaradásából, míg a központi költségvetés az általa finanszírozott körben az 1992. évi egyenlegeket rendezte.

Az 1993. évben a társadalombiztosítási finanszírozási körből kikerült és megszűnt anyasági segély és temetési segély tavaly még fölmerült kiadásai együttesen 0,3 milliárd forintot tettek ki. Ezeket az összegeket 1994-ben a központi költségvetés megtéríti.

A 13-16. §-hoz

A társadalombiztosítási alapok mérlegeinek speciális tételét jelentik a likviditási tartalék visszapótlására szolgáló összegek. Ezek elkülönítését, ezért a mérlegekben külön soron történő megjelenítését az indokolja, hogy itt valójában egy sajátos helyzet következményeit kell kezelni. 1991-ben a társadalombiztosítás közel 22 milliárdos hiányának rendezése szinte teljes egészében a likviditási tartalék több mint kétharmadának igénybevételével történt, ami azonban - a törvény előírásai szerint - nem jelenthette e tartalék végleges elköltését. Az igénybevételt a Társadalombiztosítási Alapnak 1991. év végén tartozók adósság-törlesztése megelőlegezésének kell tekinteni, s az ilyen címen érkező bevételekből a likviditási tartalékot legkésőbb 1994. végéig évenkénti egyharmados ütemezésben kell visszapótolni. 1993-ban az Alapoknak a likviditási tartalék visszapótlására számításba vehető, a befolyt bevételekből a törvényi előírások alapján meghatározodó bevételei együttes összege 2,8 milliárd forint volt, miközben az éves visszapótlási kötelezettség 7,2 milliárd forint. A két összeg közötti különbözetet, 4,4 milliárd forintot, az állami garanciára vonatkozó törvényi előírást alapul véve a központi költségvetésnek kell megtérítenie.

-----STARTING---POINT---VEGE---