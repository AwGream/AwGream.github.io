2015. évi LV. törvény indokolása

az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény hatósági bevételek rendezésével összefüggő módosításáról

Általános indokolás

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény módosításának szükségességét az uniós jogi szabályoknak való megfelelési kötelezettség, valamint az elmúlt évek jogalkalmazói gyakorlatának megfelelő egyszerűbb és átláthatóbb szabályozás kialakítása indokolja figyelemmel a bírósági eljárások során tapasztalt értelmezési joggyakorlatra is.

A fluorgázokkal kapcsolatos szabályozást előíró, a fluortartalmú üvegházhatású gázokról és a 842/2006/EK rendelet hatályon kívül helyezéséről szóló, 2014. április 16-i 517/2014/EU európai parlamenti és tanácsi rendeletből (a továbbiakban: 517/2014/EU rendelet) fakadó egységes, összetett és mindre kiterjedő adatnyilvántartási és adatkezelési kötelezettség jelentős terhet és magas fokú figyelmet, precizitást, valamint fegyelmezettséget kíván a Nemzeti Klímavédelmi Hatóságtól.

A hatóságnak jelentős mennyiségű adatot kell kezelnie, vállalkozást ellenőriznie akként, hogy a hatósági feladatellátás alapjául a törvényben már rögzített adatbázisban megtalálható adatok szolgálnak.

Az adatbázis ilyen fokú megfeleltetése az uniós jogi követelményeknek elengedhetetlenné teszi egy olyan összegű díjfizetési rendszer bevezetését, amelyből származó bevételek megteremtik annak lehetőségét mind a piaci szereplők számára, mind a hatóság számára, hogy a fluorgáz-szabályozás kapcsán kötelezően nyilvántartani rendelt és Európai Unió felé szolgáltatandó adatok megfelelőek és hitelesek legyenek adatnyilvántartás és adatkezelés szempontjából is.

A felmelegedésért felelős gázokkal kapcsolatos tevékenységeket az uniós jogi rendelkezésekből fakadóan kizárólag megfelelő képesítéssel rendelkező vállalkozások, valamint alkalmazásukban álló képesített természetes személyek végezhetik. Az uniós jogi szabályozás rögzíti, hogy a képesítéseket és vizsgáztatásokat hatóságilag kijelölt képesítő és vizsgáztató testületek végezhetik.

Ehhez elengedhetetlen annak rögzítése, hogy amennyiben maga a hatóság látja el ezeket a feladatokat, azt hogyan és milyen módon teheti, mely részletszabályok és követelmények mentén.

Részletes indokolás

Az 1. §-hoz

2015. február 18. napja óta a fluortartalmú üvegházhatású gázokkal kapcsolatos tevékenységet végző vállalkozások képzéséért, képesítéséért és vizsgáztatásáért a Nemzeti Klímavédelmi Hatóság felel. A hatósági jellegű képzések megfelelő színvonalon való biztosítása érdekében szükséges a hatóság által ellátandó képzési feladatok keretszabályainak rögzítése.

A 2. §-hoz

Az uniós jogi rendelkezések szerint a fluortartalmú üvegházhatású gázokkal kapcsolatos tagállami szabályozás során egy olyan rendszer kiépítése szükséges, amely képes a szabályozás által meghatározott követelményeket és feltételrendszert együttesen, egyidőben kezelni. Ezen kötelezettségnek hazánk egy elektronikus adatbázis, a Klímagáz adatbázis működtetésével tud megfelelni. Az adatbázis a hatósági munka alapját jelenti, ugyanis valamennyi, a szakterületet érintő adat (befizetések, képzések és képesítési jogosultságok, klímagáz adatok, jegyzőkönyvek, forgalmazás, kereskedelem stb.) itt fut össze, kapcsolódik egymáshoz és egymással. A hatóság ezen adatok alapján tudja ellenőrizni a piaci szereplőket és tudja betartani és betartatni a területet érintő szabályozást.

A felügyeleti díjrendszer az uniós jog által megkövetelt hatósági ellenőrzési és felügyeleti tevékenység olyan színvonalon történő ellátásához szükséges, amellyel a hatóság meg tud felelni azon uniós jogi követelménynek, hogy biztosítja a fluortartalmú üvegházhatású gázokkal kapcsolatos tevékenységet szabályozó uniós jogi szabályok betartását és betartatását. A felügyeleti díj funkciója

- a megfelelően működő és funkcionáló, a jelentős mennyiségű jelentések és adatok kezelését biztosító hiteles és pontos adatbázis üzemeltetése, működtetése,

- az ezen feladatellátáshoz kapcsolódó hatósági ellenőrzési tevékenység ellátása, amely elsődlegesen helyszíni ellenőrzéseket jelent, hiszen a vállalkozásoknak - a képesített alkalmazotton kívül - megfelelő tárgyi és műszaki feltételekkel is rendelkezni kell tevékenységük végzéséhez,

- szintén az uniós jog által megkövetelt kötelező képesítési rendszerek fenntartása, fejlesztése és működtetése.

A hatóságnak jelentős mennyiségű adatot kell kezelnie, és több ezer vállalkozást, valamint alkalmazást ellenőriznie akként, hogy a hatósági feladatellátás alapjául az adatbázisban megtalálható adatok szolgálnak. Az adatbázisban azonban csak akkor tud jogkövető módon feltüntetésre kerülni valamennyi adat, amennyiben a piaci szereplők hatósági ellenőrzése folyamatos és mindenre kiterjedő lehet. Ez megfelelő pénzügyi forrás biztosításával lehetséges.

Meghatározza a törvény végrehajtásáról szóló kormányrendeletben rögzített képesítési kategóriánként a díjfizetési kategóriákat a szerint, hogy az egyes képesítési jogosultságok milyen tevékenység végzésére jogosítanak.

A 3. §-hoz

A személyes adatok védelmét biztosító rendelkezés.

A 4. és 7. §-hoz

Felhatalmazó rendelkezések a díjfizetési kötelezettség megállapításához szükséges jogszabály megalkotására, valamint felhatalmazó rendelkezés megfeleltetése a kormányzati feladatmegosztásnak, ugyanis hatósági jellegű képesítések részletszabályainak megállapítása esetében a szakági területért felelős miniszter önálló jogalkotásra jogosult, valamint felhatalmazó rendelkezés hatályon kívül helyezése.

Az 5. §-hoz

A regisztrációs kötelezettség teljesítése időpontjának kitolása annak érdekében, hogy valamennyi érintett vállalkozás jogkövető módon tudjon eleget tenni az új uniós és tagállami szabályozásból eredő kötelezettségnek anélkül, hogy vele szemben az eljáró hatóság jogkövetkezményt helyezne kilátásba.

A 6. §-hoz

Az (1) bekezdés a 5. §-hoz kapcsolódó kiegészítés.

A (2) bekezdés a hatályos törvényszöveg egy kodifikációs hibájának korrigálása.

A 8. §-hoz

Hatályba léptető rendelkezés, amely figyelembe veszi, hogy a díjfizetési kötelezettségre vonatkozó szabályok tekintetében hosszabb felkészülési idő szükséges.