2013. évi XLIII. törvény indokolása

a Magyarország Kormánya és a Szlovén Köztársaság Kormánya között az államhatáron átvezető közúti kapcsolatok fejlesztéséről szóló Keretmegállapodás kihirdetéséről

Általános indokolás

A törvény célja a Magyarország Kormánya és a Szlovén Köztársaság Kormánya között az államhatáron átvezető közúti kapcsolatok fejlesztéséről szóló Keretmegállapodás (a továbbiakban: Keretmegállapodás) törvénnyel történő kihirdetése.

A Keretmegállapodás 2012. november 26-án aláírt szövegének a legfontosabb szerepe, hogy a határt keresztező utak építésének lehetőségét biztosítja. A XX. század elején a mai magyar-szlovén határ térségében a két külön országba került települések közt addig megszokott mindennapi, szerves kapcsolatok fokozatosan elsorvadtak. Ehhez a folyamathoz jelentősen hozzájárult a század második felében megszigorodó határellenőrzés. Az érintett térségek periférikussá, fejlődésükben korlátozottá váltak. Az addig természetes családi, társadalmi, gazdasági kapcsolatok visszafejlődtek. Miután a schengeni határnyitás felszabadította a határtérségben élőket a szabad mozgásukat érintő korábbi korlátozások alól, egyre fokozódó igény jelenik meg arra, hogy a régi, használaton kívül helyezett utak ismét megépüljenek, illetve igény szerint új közlekedési kapcsolatok jöhessenek létre. A Keretmegállapodás nemzetközi jogilag is lehetővé teszi, hogy ezek a beruházások fokozatosan megvalósuljanak a helyben rendelkezésre álló forrásokból, illetve EU-s, vagy más támogatással. Az utak megépülése elő fogja segíteni a térség gazdasági és társadalmi életének fejlődését, a határ két oldalán élő családok, vállalkozások kapcsolatainak megszilárdulását, szervessé válását.

A Keretmegállapodást 2012. november 26-án, Ljubljanában írta alá Orbán Viktor magyar és Janez Jansa szlovén miniszterelnök.

Részletes indokolás

Az 1. §-hoz

Az Országgyűlés felhatalmazást ad a Magyarország Kormánya és a Szlovén Köztársaság Kormánya között az államhatáron átvezető közúti kapcsolatok fejlesztéséről szóló Keretmegállapodás kötelező hatályának elismerésére.

A 2. §-hoz

A Keretmegállapodás kihirdetéséről rendelkezik.

A 3. §-hoz

A Keretmegállapodás szövegét tartalmazza.

A Keretmegállapodás

1. Cikke rögzíti a közös államhatáron átvezető közúti kapcsolatok fejlesztésére vonatkozó törekvést.

2. Cikke meghatározza az útépítési beruházások, valamint a későbbi utak kezelésének legfontosabb feltételeit.

3. Cikke megjelöli a Keretmegállapodás végrehajtásáért felelős minisztériumokat.

4. Cikke rendelkezik a határsávban történő munkavégzés feltételeiről.

5. Cikke kiköti, hogy a végrehajtás során felmerült vitákat a 3. Cikkben kijelölt Minisztériumok tárgyalás útján rendezik.

6. Cikke a Megállapodás hatálybalépéséről rendelkezik, valamint a Keretmegállapodás módosítására, kiegészítésére és esetleges felmondására vonatkozó szabályokat határozza meg.

A 4. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza.