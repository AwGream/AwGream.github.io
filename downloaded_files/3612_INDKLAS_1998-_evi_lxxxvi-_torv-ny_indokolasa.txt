1998. évi LXXXVI. törvény indokolása

a miniszterek feladat- és hatáskörének változásával, valamint az Ifjúsági és Sportminisztérium létrehozásával összefüggésben szükséges törvénymódosításokról

-----STARTING---POINT---ALTALANOS--- 

A Magyar Köztársaság minisztériumainak felsorolásáról szóló 1998. évi XXXVI. törvény a minisztériumi struktúra átalakításával a kormányzati munkamegosztás új rendjét alakította ki.

A törvénynek a minisztériumok elnevezésének megváltozásával összefüggő értelmező előírásai a feladat- és hatáskörök többségénél ágazati hovatartozásukat illetően egyértelmű helyzetet eredményeztek.

A központi közigazgatás szervezeti változásai ugyanakkor több olyan törvényileg rögzített hatáskört is érintenek, amelyeknél a hatáskör gyakorlójának megállapítása nem kezelhető egyszerű névváltozási, illetőleg jogértelmezési kérdésként. Ezekre az esetekre az említett törvényi rendezés nem elégséges, ezért a szóban forgó törvényi előírásoknak az új feladatellátási rendhez igazodó módosítása szükséges. Ilyen, további törvényi rendezési igény jelentkezik például, ha az adott feladatot korábban ellátó minisztériumnak a feladatátcsoportosítás következtében nem egy, hanem két jogutódja van. További szabályozásra van szükség olyankor is, ha egy-egy konkrét törvényi rendelkezésből nem következik egyértelműen, hogy a feladatátcsoportosítást követően a kérdéses feladat ellátásában melyik minisztérium érintett elsődlegesen. Előfordulhat az is, hogy egy-egy feladat kapcsán a hatáskörök több tárca közötti megosztása indokolt, vagy az ágazati felelős kijelölésénél a szakmai szempontok mellett aktuálpolitikai megfontolások is szerepet játszanak.

A törvény azokat a - szervezeti változásokkal szorosan összefüggő - hatásköri kérdéseket rendezi, amelyek hiányában az adott feladatellátás törvényeknek való maradéktalan megfelelése nem biztosítható, vagy az új struktúrának megfelelő hatáskörgyakorlást eltérő törvényi előírás akadályozza.

-----STARTING---POINT---RESZLETES---

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

Az 1998. évi XXXVI. törvénnyel kialakított új kormányzati struktúrában a megszűnt Munkaügyi Minisztérium feladat- és hatáskörét három új tárca veszi át.

A munkanélküliek ellátásával, a munkaerőpiaci szervezet irányításával, a Munkaerőpiaci Alap kezelésével kapcsolatos feladatkört a továbbiakban - a Munkaügyi Minisztérium jogutódjaként - a Szociális és Családügyi Minisztérium látja el.

A foglalkoztatáspolitika koncepciójának kialakítása, a foglalkoztatás-fejlesztéshez kapcsolódó programok, intézkedések kidolgozása a Gazdasági Minisztérium hatáskörébe kerül.

A szakképzés irányítása, a szakképzéssel kapcsolatos pénzeszközök felhasználása 1999. január 1-jétől az Oktatási Minisztériumhoz kerül.

A fentieknek megfelelően a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) jelen módosítása elsősorban szervezeti és hatásköri változásokat, továbbá néhány olyan egyéb módosítást tartalmaz, amelyek bevezetésére 1999. január 1-jétől mindenképpen szükség van, ezért azokat e törvénymódosítás keretében indokolt megvalósítani.

Az Flt. módosításának főbb területei:

- a Munkaerőpiaci Alap pénzeszközei feletti rendelkezési joggal, a Munkaerőpiaci Alap Irányító Testületének (a továbbiakban: MAT) összetételével, működésével kapcsolatos változások,

- a Munkaerőpiaci Alapból finanszírozható támogatások átrendeződése, új támogatási formák bevezetése,

- a munkaügyi tanácsok újraválasztásával kapcsolatos új határidők, továbbá technikai jellegű pontosítások.

E törvénymódosítással együtt kerülnek átvezetésre a szakképzési hozzájárulásról és a szakképzés fejlesztésének támogatásáról szóló 1996. évi LXXVII. törvény (a továbbiakban: Szht.) azon rendelkezései, amelyek a Munkaerőpiaci Alap a szakképzési alaprészével kapcsolatos döntési jog megváltozásával vannak összefüggésben.

Az 1. §-hoz

A miniszterek feladat- és hatáskörére vonatkozó, kormányzaton belüli munkamegosztási szabályokat kormányrendeletek tartalmazzák. Ezért szükségtelen a szociális és családügyi miniszter, valamint gazdasági miniszter foglalkoztatáspolitikával kapcsolatos feladatainak törvényi szintű szabályozása. Ennek megfelelően a törvény a kormányzati szervek foglalkoztatáspolitikával kapcsolatos feladatainak meghatározását a Kormány hatáskörébe utalja.

A 2-3. §-hoz

A foglalkoztatási törvény szabályokat tartalmaz arra a helyzetre vonatkozóan, ha a Munkaerőpiaci Alap Irányító Testülete a megbízatásának lejártát követő munkanapig nem alakul meg. A törvény ebben az esetben a testület hatáskörébe tartozó kérdésekben, döntési jogosultsággal a munkaügyi minisztert jogosította fel. A foglalkoztatási alaprész központi pénzügyi keretének felhasználásáról a gazdasági miniszter dönt, továbbá a szociális és családügyi miniszter a Munkaerőpiaci Alappal való rendelkezési jogát - a Munkaerőpiaci Alap foglalkoztatási alaprészének központi kerete tekintetében - a gazdasági miniszterrel megosztva gyakorolja. Ezért indokolt, hogy a Munkaerőpiaci Alap Irányító Testülete megalakulásának elmaradása esetén a foglalkoztatási alaprész központi pénzügyi keretének felosztásáról a gazdasági miniszter, a testület hatáskörébe tartozó más kérdésben a szociális és családügyi miniszter döntsön. A minisztériumi struktúra, valamint az egyes minisztériumok foglalkoztatáspolitikában betöltött szerepének változására tekintettel a törvény módosítja a Munkaerőpiaci Alap Irányító Testülete tagjainak megbízására, illetőleg visszahívására javaslatot tevő szervek körét.

A 4. §-hoz

A foglalkoztatási törvény szerint a munkanélküli részére, az álláskereséssel kapcsolatos költségek közül csak az indokolt helyközi utazási költségek megtérítésére van lehetőség. A törvény szabályozási hiányt pótol azzal a szabállyal, amely lehetőséget biztosít a munkahelykereséssel, illetve a munkába állást elősegítő szolgáltatás igénybevételével kapcsolatos, külön jogszabályban meghatározott költségek megtérítésére.

Az 5. §-hoz

A módosítás pontosítja a foglalkoztatási törvénynek azt a rendelkezését, amely ugyanazon munkanélküli tekintetében szabályozza a közhasznú munkavégzés támogatásának gyakoriságát. Ez a rendelkezés azt a célt szolgálja, hogy a munkaügyi központoknak ne csak a munkanélküliek jövedelempótló támogatása folyósítási idejét kimerítő munkanélküliek közhasznú munkába vonására legyen lehetősége, hanem ilyen munkát ajánlhassanak fel már a jövedelempótló támogatás megállapítását megelőzően, valamint ezen ellátás első hónapjaiban is.

A 6-7. §-hoz

A minisztériumi struktúra megváltozására figyelemmel szükséges módosítani a foglalkoztatást elősegítő támogatások odaítélésének eljárási, hatásköri szabályait. A Munkaerőpiaci Alap foglalkoztatási alaprészének központi kerete felhasználásáról a jövőben a gazdasági miniszter fog dönteni. Ezért indokolt, hogy ebből a keretből nyújtható támogatások, illetve megvalósítható programok szabályait a jövőben a gazdasági miniszter határozza meg. Az új szabályozásnak megfelelően határozza meg a rendelkezés azokat a szerveket, amelyek a támogatásban részesülőkkel megállapodást kötnek.

A 8. §-hoz

A foglalkoztatási törvény és a végrehajtásáról rendelkező jogszabályok a munkaerőpiaci szervezet részére kötelezettségként fogalmazzák meg a megváltozott munkaképességű munkanélküliek munkához jutásának elősegítését. A törvény szerint meg kell téríteni a munkanélküli részére többek között a munkahelykereséssel kapcsolatos helyközi utazási költségeket. A megfelelő munkahely megtalálásához egyes esetekben szükség van foglalkozás-egészségügyi szakvélemény beszerzésére is. Ezért pontosító szabály az, miszerint a munkahelykereséssel összefüggő utazás magában foglalja a munkaügyi központ által kezdeményezett foglalkozás-egészségügyi szakvélemény beszerzéséhez szükséges utazást is.

A 9. §-hoz

A törvény tételesen rögzíti a Munkaerőpiaci Alap szolidaritási alaprészének felhasználási jogcímeit. A rendelkezés lehetővé teszi a Munkaerőpiaci alap rehabilitációs alaprésze pénzeszközeinek felhasználását foglalkozási rehabilitációt elősegítő programok támogatására. A Munkaerőpiaci Alap egyes pénzeszközeinek felhasználásáról nem a munkaerőpiaci szervezet, hanem a Gazdasági Minisztérium fog gondoskodni. Ezek a változások indokolják a foglalkoztatási törvénynek a Munkaerőpiaci Alap egyes alaprészeinek központi pénzügyi keretéből megvalósuló programhoz kapcsolódó többletköltségek elszámolására vonatkozó szabályai módosítását.

A 10-13. §-hoz

A gazdasági miniszternek a Munkaerőpiaci Alap foglalkoztatási alaprészének központi pénzügyi keretével, valamint az oktatási miniszternek a szakképzési alaprésszel kapcsolatos döntési jogosítványára figyelemmel a rendelkezés módosítja a törvénynek a Munkaerőpiaci Alap feletti rendelkezési joggal kapcsolatos szabályát, a Munkaerőpiaci Alap Irányító Testületének jogkörére vonatkozó rendelkezéseit. Úgyszintén új szabályok szükségesek arra vonatkozóan, hogy az egyes minisztereket (szociális és családügyi miniszter, gazdasági miniszter, oktatási miniszter) az Alap tekintetében milyen jogosítványok illetik meg és milyen kötelezettségek terhelik. A szakképzési alaprész feletti döntési jogosítványok megváltozása indokolttá teszi a foglalkoztatási törvény szakképzési alaprésszel kapcsolatos pénzügyi szabályainak módosítását is.

A 14-15. §-hoz

A rehabilitációs hozzájárulás fizetési kötelezettség teljesítéséhez szükséges, hogy a rehabilitációs hozzájárulás mértéke ismert legyen. Ezért a törvény előírja, hogy annak mértékét a Szociális és Családügyi Minisztériumnak közzé kell tenni. A rendelkezés pontosítja a rehabilitációs hozzájárulással kapcsolatos előleg fizetésével összefüggő rendelkezést. Erre azért van szükség, mert a törvény hatályos szövege nem határozza meg az előleg mértékét az olyan munkaadók vonatkozásában, akiknek a tárgynegyedévet megelőzően nem volt rehabilitációs hozzájárulás fizetési kötelezettsége.

A 16. §-hoz

A foglalkoztatási alaprész központi pénzügyi kereteinek felhasználásáról a jövőben a gazdasági miniszter dönt. Ezért a hatályos rendelkezésektől eltérően külön-külön szükséges szabályozni azt, hogy milyen célokra használhatók fel a foglalkoztatási alaprész, illetőleg a rehabilitációs alaprész központi pénzügyi keretei.

A 17-19. §-hoz

A gyakorlati tapasztalatok szerint szigorúbb szabályok bevezetésére van szükség a Munkaerőpiaci Alap javára fennálló tartozások behajtására vonatkozóan. Ezért a Munkaerőpiaci Alap javára fennálló tartozást adók módjára behajtható köztartozásnak minősíti. A törvény más rendelkezéseivel való összhang megteremtése érdekében - figyelemmel arra, hogy a Munkaerőpiaci Alap foglalkoztatási alaprészének felhasználásáról a gazdasági miniszter dönt - szükséges a törvény 56. §-a (3) bekezdésének a gazdasági miniszter, illetőleg a Gazdasági Minisztérium döntéseivel való kiegészítése.

A megváltozott minisztériumi struktúrára figyelemmel a törvény egyes rendelkezéseiben módosítja a minisztériumok megjelölését, valamint a jogszabályi hivatkozásokat.

A foglalkoztatás elősegítéséről és a munkanélküliek ellátásáról szóló 1991. évi IV. törvény módosításáról rendelkező 1996. évi CVII. törvény módosítása

A 20. §-hoz

A foglalkoztatási törvény szerint a megyei (fővárosi) munkaügyi tanács megbízatása négy évre szól. A törvényt módosító 1996. évi CVII. törvény 37. §-ának (4) bekezdése az általános szabályoktól eltérően úgy rendelkezik, hogy az 1997-ben megalakult munkaügyi tanácsok megbízatása - a helyi önkormányzati választások időpontjához igazodóan - 1999. januárjában megszűnik. A Kormány szükségesnek tartja az érdekegyeztetés rendszerének átfogó áttekintését. Ezért a munkaügyi tanácsok újjáalakítása csak az érdekegyeztetés új mechanizmusának létrejötte után célszerű. Ebből következően a törvény a munkaügyi tanácsok megbízatását meghosszabbítja.

A szakképzési hozzájárulásról és a szakképzés fejlesztésének támogatásáról szóló 1996. évi LXXVII. törvény módosítása

A 21-27. §-hoz

Az új minisztériumi struktúra kialakulásával a szakképzés irányításával kapcsolatos feladatok ellátása az Oktatási Minisztériumhoz került. Ez szükségessé teszi, hogy a szakképzés fejlesztésére rendelkezésre álló pénzeszközök kezelésével és felhasználásával kapcsolatos feladatokat is az Oktatási Minisztérium lássa el.

A szakképzés irányításában bekövetkezendő változásra figyelemmel szükséges módosítani a törvénynek a támogatások odaítélését szabályozó, illetve más technikai jellegű rendelkezéseit.

A szakképzési alaprész működtetése a Szociális és Családügyi Minisztériumtól az Oktatási Minisztériumhoz kerül. Ezért a törvény megteremti a lehetőségét a szakképzési alaprészből a működtetés finanszírozásának. A rendelkezés a szakképzési bizottságok létrehozását - a hatályos szabályozással ellentétben - nem lehetőségként szabályozza, hanem kötelezően előírja. A szakképzési alaprész decentralizált keretéből nyújtott pályázatokat a jövőben a szakképzési bizottságok írják ki és értékelik. A szakképzési alaprész feletti döntési jog megváltozásának eredményeként a törvény a felhasználással, és a támogatással kapcsolatos döntési jogosultsággal - ha a javaslatot az Országos Szakképzési Tanács tette - az oktatási minisztert ruházza fel. Ebben az esetben természetesen az ezzel kapcsolatos megállapodást a támogatásban részesülővel az Oktatási Minisztérium köti. A jövőben a szakképzési alaprészből kapott beruházási célú támogatással létrehozott ingatlanra a jelzálogjogot a támogatást nyújtó szerv javára kell bejegyezni.

A szakképzés irányításában bekövetkezendő változásra figyelemmel az oktatási minisztert hatalmazza fel arra, hogy rendeletben határozza meg a szakképzéssel kapcsolatos pénzeszközök kezelésének és felhasználásának részletes szabályait.

A szakképzésről szóló 1993. évi LXXVI. törvény, a közoktatásról szóló 1993. évi LXXIX. törvény, valamint a felsőoktatásról szóló 1993. évi LXXX. törvény módosítása

A 28-30. §-hoz

A minisztériumok felsorolásáról szóló törvény rendelkezései alapján megszűnt a Művelődési és Közoktatási Minisztérium, valamint a Munkaügyi Minisztérium. A törvény szerint, ahol a hatálybalépését megelőzően kiadott jogszabályok Művelődési és Közoktatási Minisztériumot, művelődési és közoktatási minisztert említenek, ott az oktatási ágazat tekintetében Oktatási Minisztériumot, illetőleg oktatási minisztert kell érteni. A törvény a szakképzés irányításának koordinálásával kapcsolatos feladatkört a munkaügyi minisztertől az oktatási miniszterhez telepítette. A szakképesítésért felelős miniszterek jelenlegi hatáskörei változatlanul maradnak.

A közoktatásról és a szakképzésről szóló törvények számos rendelkezése tartalmaz a megszűnt minisztériumokra, illetőleg miniszteri tisztségekre utalást. Az e körben végrehajtott változtatások átvezetése törvénymódosításokat igényel.

A felsőoktatási törvény módosítására az oktatási miniszternél jelentkező új feladatok ellátása miatt van szükség.

A szociális igazgatásról és a szociális ellátásokról szóló 1993. évi III. törvény módosítása

A 31. §-hoz

A minisztériumok felsorolásáról szóló törvény 2. §-ának rendelkezései szerint, ahol a törvény hatálybalépése előtt kiadott jogszabály Népjóléti Minisztériumot, illetve népjóléti minisztert említ, ott az egészségügyi ágazat irányításával kapcsolatosan Egészségügyi Minisztériumot, illetőleg egészségügyi minisztert, egyéb esetekben Szociális és Családügyi Minisztériumot, illetőleg szociális és családügyi minisztert kell érteni.

A törvény e rendelkezéseire tekintettel a volt népjóléti ágazat területén a szociális és gyermekvédelmi szakterületeket érintő törvényi előírások többségének módosítása is megtörténtnek tekinthető. A szociális igazgatásról és szociális ellátásokról szóló 1993. évi III. törvény (Szt.), valamint a fogyatékos személyek jogairól és esélyegyenlőségük biztosításáról szóló 1998. évi XXVI. törvény (Fot.) esetében azonban nem állapítható meg automatikusan, hogy a jövőben a két jogutód tárca közül melyik hatáskörébe tartoznak a törvényekben meghatározott feladatok.

Az Szt.-ben foglalt feladatok többségükben a szociális és családügyi miniszter hatáskörébe tartoznak, a felhatalmazó rendelkezések között azonban olyan miniszteri rendeletek megalkotására vonatkozó felhatalmazások is megtalálhatóak, amelyek - a feladat jellegéből adódóan - az egészségügyi miniszter vagy az egészségügyi miniszter, valamint a szociális és családügyi miniszter együttes hatáskörét is megalapozhatják.

Az egyik ilyen feladat a közgyógyellátás keretébe tartozó gyógyszerek körének meghatározása, figyelemmel arra, hogy a gyógyszerellátással, gyógyszerüggyel kapcsolatos feladatok ellátása az egészségügyi miniszter hatáskörében történik.

A másik, a fogyatékosság megállapításának módjára vonatkozik, amelynek megítélése - a jellegéből adódóan - elsősorban orvosszakmai kérdés. A fogyatékosságban szenvedő embereknek a mindennapi életben való részvétele azonban nem egyforma fokban nehezített, így az egyes fogyatékosságok más megítélés alá kell essenek. Ezt figyelembe véve az orvosszakmai kompetencia mellett a szociális szempontú mérlegelésre is szükség van. Ezért a törvény e kérdésben együttes rendelet alkotására tartalmaz felhatalmazó rendelkezést, az egészségügyi minisztert megjelölve első helyi felelősként.

A fogyatékos személyek jogairól és esélyegyenlőségük biztosításáról szóló 1998. évi XXVI. törvény módosítása

A 32. §-hoz

A minisztériumok új hatáskörével kapcsolatosan szükségessé válik annak meghatározása, hogy az új hatáskörökre tekintettel mely minisztériumok képviselői legyenek az Országos Fogyatékosügyi Tanács tagjai. A törvény az új hatáskörökre és ehhez kapcsolódóan a minisztériumok új elnevezésére tekintettel tartalmazza a Tanács tagjaival kapcsolatosan a minisztériumok felsorolását.

A magzati élet védelméről szóló 1992. évi LXXIX. törvény módosítása

A 33. §-hoz

A magzati élet védelméről szóló 1992. évi LXXIX. törvény 16. §-ának (2) bekezdése szerinti felhatalmazó rendelkezés értelmezése nem egyértelmű a minisztériumok felsorolásáról szóló törvény 2. §-ának b) pontja alapján, mivel a szabályozás az egészségügyi, valamint a szociális és családügyi ágazat feladatkörét egyaránt érinti. A megfelelő rendezés érdekében indokolt, hogy a jövőben az egészségügyi miniszter a terhesség megszakításáért fizetendő díjat - ideértve a szociális helyzettől függő kedvezmények mértékét is -, valamint a díj megfizetésének részletes szabályait a szociális és családügyi miniszterrel egyetértésben határozza meg.

A területfejlesztésről és a területrendezésről szóló 1996. évi XXI. törvény módosítása

A 34. §-hoz

A Magyar Köztársaság minisztériumainak felsorolásáról szóló 1998. évi XXVI. törvény Földművelésügyi és Vidékfejlesztési Minisztériumot létesített. A koalíciós megállapodás alapján a minisztérium feladatkörébe került a területfejlesztés, az építésügy, a mezőgazdasági célú vízgazdálkodás, valamint a mezőgazdasági és élelmiszeripari termékek tekintetében a tartalékgazdálkodás.

A minisztériumok felsorolásáról szóló törvény 2. §-a egyértelmű rendelkezést tartalmaz a területfejlesztés és az építésügy tekintetében a feladatátcsoportosításról azzal, hogy ahol a korábbi Környezetvédelmi és Területfejlesztési Minisztérium hatáskörét említi jogszabály e két feladatkörrel kapcsolatban, ott a törvény hatálybalépésétől kezdődően a Földművelésügyi és Vidékfejlesztési Minisztériumot kell érteni. Ez a rendelkezés azonban nem minden esetben elégséges az új hatáskörök megállapításához, mert előfordul, hogy az adott feladatot korábban ellátó minisztériumnak a feladatátcsoportosítás következtében nem egy, hanem két jogutódja van. Másrészt a konkrét törvényi rendelkezésből nem következik egyértelműen a jogutódlás, illetve, hogy mely minisztérium vagy minisztériumok érintettek az adott feladatban a feladatátcsoportosítást követően.

A földművelésügyi és vidékfejlesztési miniszter feladataival és hatáskörével kapcsolatban módosítani kell a területfejlesztésről és a területrendezésről szóló 1996. évi XXI. törvényt, az Országos Területfejlesztési Tanács, valamint a Regionális Fejlesztési Tanács tagjainak felsorolásával összefüggésben.

Az említett törvény felsorolja azokat a minisztereket, akik az Országos Területfejlesztési Tanács munkájában részt vesznek. A korábbi környezetvédelmi és területfejlesztési miniszter helyett nem elég a földművelésügyi és vidékfejlesztési minisztert megnevezni, mert a környezetvédelmi miniszter részvétele is szükséges, továbbá az új minisztériumi rendszernek megfelelően a többi minisztert is meg kell nevezni. Ugyanez a helyzet a Regionális Fejlesztési Tanács tagjainak felsorolásával is.

A Magyar Köztársaság 1998. évi költségvetéséről szóló 1997. évi CXLVI. törvény módosítása

A 35. §-hoz

Egyes állami tulajdonú ingatlanok vagyonkezelésével összefüggésben módosítást igényel az 1998. évi költségvetésről szóló törvény, az állami részesedésű társaságok tekintetében gyakorolt tulajdonosi jogok rendezése érdekében pedig a privatizációs törvény (39. §).

A költségvetési törvény 7. §-ának (4) bekezdése meghatározza azokat az ÁPV Rt. kezelésében lévő állami tulajdonú ingatlanrészeket, amelyek a Kincstári Vagyoni Igazgatósághoz kerülnek. Ezekre eredetileg a Környezetvédelmi és Területfejlesztési Minisztérium kapott vagyonkezelői jogot. A feladatátcsoportosítás folytán ez most a Földművelésügyi és Vidékfejlesztési Minisztériumot kell hogy megillesse.

A tervező- és szakértő mérnökök, valamint építészek szakmai kamaráiról szóló 1996. évi LVIII. törvény módosítása

A 36. §-hoz

Módosítást igényel a tervező- és szakértő mérnökök, valamint építészek szakmai kamaráiról szóló 1996. évi LVIII. törvény, mivel más miniszter gyakorolja a mérnöki, illetve az építészeti kamara felett a törvényességi felügyeletet.

A magyar építészeti kamara törvényességi felügyeletét gyakorló miniszterként a hatályos törvényi előírás a környezetvédelmi és területfejlesztési minisztert jelöli meg. Az egyértelmű szabályozás érdekében szükséges a földművelésügyi és vidékfejlesztési miniszter megnevezése.

Az egyes elkülönített állami pénzalapokról szóló 1992. évi LXXXIII. törvény módosítása

A 37. §-hoz

Az egyes elkülönített állami pénzalapokról szóló 1992. évi LXXXIII. törvény a Környezetvédelmi Alappal való rendelkezés jogát a környezetvédelmi és területfejlesztési miniszternek adta. A feladatátcsoportosítás következtében az építésügy a Földművelésügyi és Vidékfejlesztési Minisztériumhoz került, ezért az építésügyi bírságból származó bevételt e tárca fejezetében kell előirányozni.

A világ kulturális és természeti örökségéről szóló, az Egyesült Nemzetek Oktatási, Tudományos és Kulturális Szervezete Általános Konferenciájának ülésszakán Párizsban, 1972. november 16-án elfogadott egyezmény kihirdetéséről rendelkező 1985. évi 21. törvényerejű rendelet módosítása

A 38. §-hoz

A címben hivatkozott törvényerejű rendelet az egyezmény végrehajtásából adódó feladatok felelőseként a környezetvédelmi és területfejlesztési minisztert határozza meg, ezért - a kormányzati munkamegosztásban végrehajtott feladatátcsoportosítások miatt - e rendelkezés módosítása szükséges.

Az egyezményben foglaltak végrehajtása alapvetően nem területfejlesztési, mégkevésbé területrendezési, hanem kifejezetten és elsődlegesen kulturális és/vagy természetvédelmi feladatokat érintő kérdés. A világörökség jelentősebb része ugyanis a kulturális, nevezetesen az épített örökséghez tartozik. Ennek megfelelően az egyezményben részletezett feladatok végrehajtása a kulturális világörökség tekintetében a kulturális tárcát, a természeti örökséget illetően a Környezetvédelmi Minisztériumot, építésügyi vonatkozásaiban pedig a Földművelésügyi és Vidékfejlesztési Minisztériumot érinti. Ebből következően a három tárcának egyetértésben kell gondoskodnia az egyezményben foglaltak végrehajtásáról, a kulturális tárca első helyi felelőssége mellett.

Az állam tulajdonában lévő vállalkozói vagyon értékesítéséről szóló 1995. évi XXXIX. törvény módosítása

A 39. §-hoz

A privatizációs törvény (1995: XXXIX. tv.) melléklete szerint a Városépítési Tudományos és Tervező Intézet, mint 100%-os állami részesedéssel működő közhasznú társaság felett a tulajdonosi jogokat a környezetvédelmi és területfejlesztési miniszter gyakorolja. Az egyértelmű rendezés miatt szükséges a melléklet módosítása, hogy a VÁTI tekintetében a földművelésügyi és vidékfejlesztési miniszter tulajdonosi jogait rögzítse a törvény (ld. továbbá a 46. §-hoz fűzött indokolást).

A vízgazdálkodásról szóló 1995. évi LVII. törvény módosítása

A 40-45. §-hoz

A kormányzati munkamegosztásban bekövetkezett változások a vízgazdálkodásról szóló 1995. évi LVII. törvény (a továbbiakban: Vgtv.) tekintetében is törvénymódosítást igényelnek.

A Vgtv. 2. §-ának (2) bekezdése határozza meg azt, hogy az (1) bekezdésben felsorolt állami feladatok közül, melyek azok, amelyeket a Kormány és melyek azok, amelyeket a vízgazdálkodásért felelős miniszter, illetve a miniszter - a Kormány által meghatározott munkamegosztás szerinti rendben az érdekelt más miniszterrel együtt lát el. Figyelemmel arra, hogy az állami vízgazdálkodási közfeladatok esetén a vízgazdálkodás országos koncepciója végrehajtásának megszervezése tekintetében a mezőgazdasági vízszolgáltatás és vízkárelhárítás feladatait ellátó miniszternek a mezőgazdasági célú vízgazdálkodást illetően jogosítványai vannak, a Vgtv. 2. §-ának (2) bekezdésében az (1) bekezdés b) pontja szerinti feladatot a c), a d) és a k) pontokhoz hasonlóan a vízgazdálkodásért felelős miniszter - a Kormány által meghatározott munkamegosztás szerinti rendben - az érdekelt miniszterrel (földművelésügyi és vidékfejlesztési miniszter) együtt látja el.

A Vgtv. 3. §-ának módosítása miatt a mezőgazdasági vízgazdálkodási célokat szolgáló vizek és vízilétesítmények kezeléséről a hatálybalépést követően nem a vízügyi igazgatási szervezet, hanem a mezőgazdasági vízszolgáltatás és vízkárelhárítás feladatait ellátó miniszter gondoskodik.

A törvény 42. §-a a 41. §-sal összhangban módosítani tervezi a Vgtv. 16. §-ának (2) bekezdését is.

A vízgazdálkodási társulatok közül a víziközmű társulat sajátosságaiból adódóan feladatának teljesítése, a vízilétesítmények (víziközművek) létesítése után megszűnik. A vízitársulat megszűnése nem vált gyakorlattá. Vízitársulat megszűnése esetén a közfeladatokat továbbra is el kell végezni.

A Vgtv.-t megfelelően módosító törvény szerint a vízitársulat megszűnését követően a közfeladatot az állam látja el. Az ehhez szükséges vagyont a vízügyi igazgatás területi szerve, illetőleg a vizek és vízilétesítmények kezelésére létrehozott kizárólagos vagy többségi állami tulajdonú gazdálkodó szervezetek veszik át, a mezőgazdasági vízgazdálkodási célokat szolgáló vagyon kivételével. E vagyon átvételéről a rendelkezés szerint a mezőgazdasági vízszolgáltatás és vízkárelhárítás feladatait ellátó miniszter gondoskodik.

A törvény a pontos jogértelmezés és jogalkalmazás érdekében a mezőgazdasági célú vízgazdálkodás fogalmát meghatározva a törvény 1. számú mellékletét új 13. ponttal egészíti ki. Az új fogalommeghatározás szerint a mezőgazdasági célú vízgazdálkodásnak kell tekinteni a mezőgazdaság feladatait, érdekeit szolgáló vízhasznosítási és vízkárelhárítási tevékenységet, a kizárólagos állami tulajdonban lévő vizekkel és közcélú vízilétesítményekkel összefüggő feladatokat a vízügyi hatósági jogkörök gyakorlása kivételével.

A szerencsejáték szervezéséről szóló 1991. évi XXXIV. törvény módosítása

A 46. §-hoz

A szerencsejáték szervezéséről rendelkező - jelenleg hatályos - 1991. évi XXXIV. törvény (a továbbiakban: Sztv.) a Szerencsejáték Felügyeletet a pénzügyminiszter felügyelete alá rendeli, és a Kormány döntése értelmében a Szerencsejáték Felügyelet új felügyelete a gazdasági miniszterhez kerül, az Sztv. módosítása szükséges.

Mivel a kormánydöntés értelmében a szerencsejátékok szervezésének szakmai irányítása továbbra is a pénzügyminiszternél marad, azonban a Szerencsejáték Rt. feletti tulajdonosi joggyakorlás az Állami Privatizációs és Vagyonkezelő Rt.-hez kerül, ezért az Sztv. ezirányú további módosítása, valamint az állam tulajdonában lévő vállalkozói vagyon értékesítéséről szóló 1995. évi XXXIX. törvény mellékletének módosítása is szükségszerű (ez utóbbihoz ld. a 39. §-t).

Az államháztartásról szóló 1992. évi XXXVIII. törvény módosítása

A 47. §-hoz

Az államháztartásról szóló törvény jelenleg hatályos 108/A. §-a rendezi a külföldi követelésekkel való gazdálkodás szabályait. Mivel a gazdálkodás feladatát a Kormány döntése értelmében ezentúl a gazdasági miniszter látja el, ezért az Áht. jelzett szakaszának a gazdasági miniszter hatáskörével koherens módon történő módosítását tartalmazza a törvény most tárgyalt rendelkezése.

A kulturális javak védelméről és a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása, valamint a műemlékvédelemről szóló 1997. évi LIV. törvény módosítása

A 48-49. §-hoz

A minisztériumok felsorolásáról szóló törvény 2. §-a szerint, ahol 1998. július 8-át megelőzően kiadott jogszabály Művelődési és Közoktatási Minisztériumot vagy művelődési és közoktatási minisztert említ, ott a kulturális ágazat irányításával kapcsolatosan a Nemzeti Kulturális Örökség Minisztériumát, illetve a nemzeti kulturális örökség miniszterét kell érteni.

A törvény említett rendelkezése alapján az 1998. július 8-át megelőzően született törvények egy jelentős részénél egyértelműen megállapítható, hogy az adott rendelkezésben a Művelődési és Közoktatási Minisztérium helyett melyik minisztérium - a Nemzeti Kulturális Örökség Minisztériuma vagy az Oktatási Minisztérium - értendő.

A törvény 2. §-ának e) pontja szerint a műemlékvédelem ágazati irányításával kapcsolatosan a Nemzeti Kulturális Örökség Minisztériumát, illetve a nemzeti kulturális örökség miniszterét kell érteni azokban a jogszabályokban, amelyekben eddig a Környezetvédelmi és Területfejlesztési Minisztériumra, illetve a környezetvédelmi és területfejlesztési miniszterre történt utalás.

A törvény 2. §-ának e) pontja értelmében a területfejlesztés és az építésügy a Földművelésügyi és Vidékfejlesztési Minisztérium hatáskörébe került, ennek megfelelően néhány módosítás a kulturális igazgatás, illetve a műemlékvédelem területén is szükségessé vált.

A rendelkezések e hatásköri változásoknak megfelelő módosításokat tartalmazzák. A Nemzeti Kulturális Örökség Minisztériumának hatáskörébe (felelősségi körébe) tartozó azon törvények módosítását tartalmazza, amelyeknek a Művelődési és Közoktatási Minisztériumra utaló rendelkezései a minisztériumok felsorolásáról szóló törvényben szereplő szabályok alapján nem értelmezhetők.

Az írótársadalom és az érintett kulturális intézmény vezetésének ajánlására a „Magyar Irodalom Háza, Magyar Irodalmi Múzeum, Kortárs Irodalmi Központ” intézményi elnevezés „Petőfi Irodalmi Múzeum és Kortárs Irodalmi Központ” elnevezésre változik. Minthogy a módosítandó elnevezés a kulturális javak védelméről és a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény 2. számú mellékletében is szerepel, a névváltoztatás megvalósításához elkerülhetetlen e törvény módosítása. Enélkül ugyanis a szükséges alapító okirati módosítások végrehajtása nem lenne jogszerű, mivel a törvény által használt elnevezésbe ütközne.

A szóban forgó országos múzeum régi, évtizedek óta használatos, a múzeumot és annak felbecsülhetetlen értékeit meggyőzően reprezentáló nevének „visszaadása” olyan lépés, amely nemcsak az érintett művészi kör határozott igényének kielégítését szolgálná, de egyben - a kulturális örökség megbecsülését illetően - szimbolikus jelentőségű is. [48. § (5) bek.]

A volt egyházi ingatlanok tulajdoni helyzetének rendezéséről szóló 1991. évi XXXII. törvény, az egyházak hitéleti és közcélú tevékenységének anyagi feltételeiről szóló 1997. évi CXXIV. törvény, valamint a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXXVI. törvény módosítása

Az 50-52. §-hoz

A kormányzati struktúra átalakítása során az egyházakkal kapcsolatos ügyek is a Nemzeti Kulturális Örökség Minisztériumához kerültek, így azokban a törvényekben, amelyekben az egyházi ügyek kapcsán eddig a Miniszterelnöki Hivatal szerepelt, az új minisztériumot kell megjelölni.

A törvény 50. §-ának (2) bekezdése a volt egyházi ingatlanok tulajdoni helyzetének rendezéséről szóló 1991. évi XXXII. törvény 7. §-a (1) bekezdésében szereplő határidők módosítására irányul. A módosítás indoka az, hogy a szóban forgó törvényi rendelkezésben előírt határidő a katolikus egyház ingatlanjegyzékének összeállításával összefüggő egyeztető bizottsági tárgyalások, valamint a jegyzék összeállítására irányuló munkálatok jelentős elhúzódása folytán nem tartható. A módosítás egyházi érdekeket nem sért, mivel a törvény a Kormány döntési kötelezettségét egyébként is 1999. december 31-ében határozta meg, 1999-ben pedig lehetővé válik az egyházi ingatlanigények évi értékarányos, egyenletes ütemezésben történő kielégítése. A rendelkezés ugyanakkor azt is kifejezésre juttatja, hogy a Kormány minél előbb dönteni kíván az ingatlanrendezés további menetét meghatározó ingatlanjegyzék elfogadásáról. Így, amennyiben az 1999. június 30-áig módosított határidőben az egyeztető bizottságok a jegyzékeket előterjesztik, a Kormány az eredetileg tervezett 1999. december 31-éhez képest hamarabb, a javasolt módosítás szerint 1999. szeptember 30-áig döntene. Ez egyúttal lehetővé tenné, hogy a 2000. évi költségvetéstől kezdve egyértelműen objektív alapokra helyeződjék az egyházi ingatlanrendezésre fordítandó költségvetési összegek meghatározása.

A nemzeti és etnikai kisebbségek jogairól szóló 1993. évi LXXVII. törvény módosítása

Az 53. §-hoz

Az új kormányzati struktúrában a Nemzeti és Etnikai Kisebbségi Hivatal felügyeletét az igazságügyminiszter látja el. A törvény erre és a kormányzati struktúra változására tekintettel módosítja a Nemzeti és Etnikai Kisebbségi Közalapítvány Kuratóriumának és Felügyelő Bizottságának összetételét kijelölők körét.

A Kormány tagjai és az államtitkárok jogállásáról és felelősségéről szóló 1997. évi LXXIX. törvény módosítása

Az 54. §-hoz

Módosul a Kormány tagjai és az államtitkárok jogállásáról és felelősségéről szóló 1997. évi LXXIX. törvény annak érdekében, hogy megszűnjék az a jelenlegi kormányzati munkamegosztásban már túlhaladottá vált megoldás, melynek értelmében a tárca nélküli minisztert - a miniszterekre vonatkozó általános szabályozástól eltérően - az Országgyűlés és a Kormány előtt, valamint a jogalkotásban a politikai államtitkár nem helyettesítheti, erre csak a miniszterelnök által kijelölt miniszter jogosult. A hivatkozott szabályozás ugyanis a tárca nélküli miniszter mellett működő politikai államtitkár érdemi tevékenységét alapvetően akadályozza, amely ezáltal hátrányosan érinti a kormányzati működés hatékonyságát is.

A hatályos szabályozás megfelel annak az előző kormányzati ciklusban kialakult gyakorlatnak, amely szerint - bár ezt a törvény nem tiltotta - a tárca nélküli miniszterek mellé politikai államtitkárok nem kerültek kinevezésre. A jelenlegi kormányzati munkamegosztásban azonban jelentősen megnövekedett a tárca nélküli miniszterek által ellátott feladatok súlya. Így pl. a polgári titkosszolgálatokat irányító tárca nélküli miniszter a miniszterelnököt is helyettesíti.

A tárca nélküli miniszterek sokirányú feladatai és az általuk irányított speciális tevékenység ezért szükségessé teszi, hogy mellettük általános helyettesítőként politikai államtitkár működjön, aki a tárca nélküli miniszter feladatkörébe tartozó ügyekben - a miniszterhez hasonlóan - átfogóan és részleteiben is naprakész ismeretekkel rendelkezik, és így megfelelő felkészültséggel képes helyettesíteni a minisztert.

A hatályos szabályozás azonban éppen a legfontosabb területeken (pl. az Országgyűlés, illetőleg a Kormány előtt) nem teszi lehetővé, hogy a politikai államtitkárok a tárca nélküli miniszter helyettesítését elláthassák.

Emiatt célszerű a törvény 12. §-ának olyan irányú módosítása, amely kiiktatja a tárca nélküli miniszter helyettesítésére vonatkozó speciális előírásokat a törvényből. Ennek eredményeként a miniszter, illetve a tárca nélküli miniszter politikai államtitkár általi helyettesítése tekintetében egységes szabályozás valósul meg.

A magánnyugdíjról és a magánnyugdíj-pénztárakról szóló 1997. évi LXXXII. törvény módosítása

Az 55. §-hoz

A minisztériumi struktúra megváltozása szükségessé teszi a Pénztártanács összetételének pontosítását, ugyanis a hatályos szabályozás alapulvételével a minisztériumok felsorolásáról szóló törvény rendelkezései nem adnak egyértelmű eligazítást a tagi összetételre vonatkozóan.

Az épített környezet alakításáról és védelméről szóló 1997. évi LXXVIII. törvény módosítása

Az 56. §-hoz

A törvény 38. §-ában szereplő módosítással összefüggésben módosítani kell az épített környezet alakításáról és védelméről szóló 1997. évi LXXVIII. törvény 56. §-ának (4) bekezdését is. A törvény szerint a Kormány a világörökséggel kapcsolatos feladatait a nemzeti kulturális örökség minisztere útján, az általa - az építésügyért felelős miniszterrel, azaz a földművelésügyi és vidékfejlesztési miniszterrel, valamint a környezetvédelmi miniszterrel egyetértésben - létrehozott és működtetett Világörökség Magyar Nemzeti Bizottsága közreműködésével látja el.

A Magyar Köztársaság minisztériumainak felsorolásáról szóló 1998. évi XXXVI. törvény módosítása

Az 57. §-hoz

A kormányprogram kiemelt jelentőséget tulajdonít az ifjúságpolitikának és az ifjúságpolitikával, illetve a népegészségüggyel szoros összefüggésben a sportélet fejlesztésének. A cél a polgári társadalommal és a fejlett piacgazdasággal összeegyeztethető sportszféra megteremtése, a rendszerváltozás előtti időszakból örökölt rendszer maradványainak megszüntetése, az átalakulási folyamat eredményes lezárása.

Az ifjúságpolitika, illetve a sportélet kormányzati irányítása, befolyásolása, az ezzel kapcsolatos állami finanszírozási rendszer eddig szétaprózódott a különböző állami szervek és más közjogi szervezetek (pl. Sporttanács, sportközalapítványok) között. A hatékonyabb kormányzati fellépés érdekében szükséges ennek a szétforgácsoltságnak a megszüntetése, egyben az eddigi - országos hatáskörű közigazgatási szervként tevékenykedő - sportfőhatóság minisztériumként való működtetése és így a Kormányba való szerves beépítése. Ezt a célt szolgálja az Ifjúsági és Sportminisztérium 1999. január 1-jével történő létrehozása.

Az új minisztérium létrehozása és a feladatok eredményes ellátása érdekében egyrészt ki kell egészíteni a Magyar Köztársaság minisztériumainak felsorolásáról szóló törvényt az Ifjúsági és Sportminisztériummal, másrészt meg kell határozni a minisztériumnak az ifjúsági és a sportügyekkel kapcsolatos feladatait. Az új minisztérium létrehozásával összefüggésben szükséges, továbbá a sporttörvény, illetve a Gyermek- és Ifjúsági Alapról, valamint a Nemzeti Gyermek- és Ifjúsági Közalapítványról szóló törvény jelentősebb módosítása is.

A törvény az Ifjúsági és Sportminisztérium létrehozása kapcsán rendelkezik továbbá az Országos Testnevelési és Sporthivatal egyidejű megszüntetéséről, kimondva egyúttal, hogy a Minisztérium a megszűnő Hivatal általános jogutódja.

A Gyermek- és Ifjúsági Alapról, valamint a Nemzeti Gyermek- és Ifjúsági Közalapítványról szóló 1995. évi LXIV. törvény módosítása

Az 58-64. §-hoz

Az ifjúsági terület lényeges változásai közé tartozik, hogy a Gyermek- és Ifjúsági Alapprogram az ifjúsági és sportminiszter rendelkezése alá kerül, újrafogalmazódnak az Alapprogramból támogatandó célok, továbbá átalakításra kerül a Nemzeti Gyermek- és Ifjúsági Közalapítvány szervezete.

Az Ifjúsági és Sportminisztérium, mint új minisztérium felállítása indokolja, hogy a változó feladat- és hatáskörök tekintetében törvény szabályozza a feladatellátás megváltozó rendjét. Ezzel összefüggésben lehetővé válik a magyar intézményrendszerben a meglévő ifjúsági célú intézmények működtetésére és a még hiányzó ifjúsági célú intézmények megvalósítására vonatkozó feladatok összhangjának megteremtése, a szervezetrendszer pontosítása, a további kormányzati feladatokra vonatkozó felhatalmazás megadása a Kormánynak.

Az Ifjúsági és Sportminisztérium feladat- és hatáskörére vonatkozó előírások körülhatárolják a kormányzati együttműködés, az ifjúságot érintő különböző területek összhangja megteremtésének feladatait. Ezzel lehetővé válik az ifjúságot érintő kérdésekben az eddiginél összehangoltabb kormányzati munka érvényesítése, valamint a több tárca illetékességéhez tartozó területek közötti együttműködés biztosítása. E rendelkezések körébe illeszkedik a Gyermek Jogairól szóló nemzetközi egyezségokmányban foglaltak érvényesítésével kapcsolatos garanciák beépítése az új minisztérium feladatrendjébe. (A törvény 62. §-ának a GYIA tv. 7/A. §-át megállapító rendelkezései.)

A regionális ifjúsági irodák felállításával a településfejlesztés távlati céljaihoz, kialakuló szervezetrendszeréhez igazodó megoldás születik. Egyúttal lehetővé válik egy, a kormányzati szándékokat közvetítő, de egyidejűleg az önkormányzati ifjúsági munka szükségleteinek is megfelelő szervezetrendszer kialakításának megkezdése. (A törvény 62. §-ának a GYIA tv. 7/B. §-át megállapító rendelkezései.)

Az állami ifjúsági munka szervezetrendszerének átalakítása szükségessé teszi, hogy e szervezetrendszer egyes elemeire vonatkozó törvényi szabályozások is módosuljanak. E módosításoknak az a célja, hogy az eddigi széttagolt intézményrendszer helyett egységes, összefüggő, egymással együttműködni képes, a szükségletek és a funkciók szerint differenciált intézményrendszer alakulhasson ki. (59. §)

Szükséges módosítani és pontosítani a Gyermek- és Ifjúsági Alapprogram támogatási céljait - összhangban az új minisztérium feladat- és felelősségi rendjével. Ezzel lehetővé válik, hogy a pénzügyi támogatások segítségével is megerősíthetőek legyenek a kormányzati prioritások. (60. §)

Részletes rendelkezéseket tartalmaz a törvény a Nemzeti Gyermek- és Ifjúsági Közalapítvány szervezetének átalakításáról, illetve az alapító okirat ehhez szükséges módosításának előkészítéséről. (61. §)

A 63. § Gyermek- és Ifjúsági Alapról, valamint a Nemzeti Gyermek- és Ifjúsági Közalapítványról szóló 1995. évi LXIV. törvény alkalmazásához szükséges értelmező rendelkezéseket, a 64. § pedig az ifjúsági és sportminiszter szervezeti és működési kérdésekkel kapcsolatos rendeletalkotási felhatalmazását tartalmazza.

E rendelkezésekkel összefüggésben kell utalni a 77. § (1) bekezdésének h) pontjára, amely az ifjúságról szóló 1971. évi IV. törvény hatályon kívül helyezését célozza, valamint a 77. § (7) bekezdésében szereplő felhatalmazó rendelkezésekre.

A sportról szóló 1996. évi LXIV. törvény módosítása

A 65-75. §-hoz

Az Ifjúsági és Sportminisztérium létrehozásával mód nyílik a sportirányítás új rendszerében feleslegessé váló szervezetek megszüntetésére, illetve összevonására és ezáltal a sportirányítás működési költségeinek csökkentésére.

Szervezeti változások a következő területeken jelentkeznek:

A sportról szóló 1996. évi LXIV. törvényben az Országos Testnevelési és Sporthivatal helyébe, mint általános jogutód az Ifjúsági és Sportminisztérium lép. Az új minisztérium részletes feladatait - hasonlóan a miniszteri statútumokhoz - kormányrendelet fogja rendezni. Erre tekintettel a törvény mellőzi a részletes feladat-, illetőleg hatásköri meghatározást és csak a minisztérium legáltalánosabb és alapvető feladataira utal (68. §).

A hatályos sporttörvény részletes előírásokat tartalmaz a korporatív alapon létrehozott Sporttanács összetételéről és feladatairól. Az új Ifjúsági és Sportminisztérium felállításával a Sporttanács feladatai kiürülnek, csak felesleges láncszem lenne a sportszervezetek állami finanszírozásában. Az élsport állami támogatása az új kormányzati elképzelés szerint jelentős mértékben a Magyar Olimpiai Bizottsághoz kerül, a MOB-ban viszont azok a társadalmi szervezetek, amelyek eddig a Sporttanácsban szerepeltek, képviselőik útján ugyancsak részt vesznek. A MOB ezért el tudja látni a jelenleg hatályos sporttörvény 7. § (1) bekezdés b) és c) pontjában foglalt - eddig a Sporttanácshoz telepített - feladatokat. Azokkal a társadalmi szervezetekkel, amelyek a MOB-ban nem képviseltetik magukat, az Ifjúsági és Sportminisztérium a miniszter munkáját segítő tanácsadó testület útján kíván együttműködni.

Természetesen a társadalmi elemet az új Ifjúsági és Sportminisztérium működése során is megfelelően érvényesíteni szükséges. Ezt szolgálja majd a miniszter mellett létrehozandó sportpolitikai tanácsadó testület, amelyben a magyar sportélet kimagasló képviselői fognak részt venni.

A sport területének - a minisztérium létrehozásán felül - legfontosabb szervezeti lépése, hogy Wesselényi Miklós Sport Közalapítvány néven egyesítésre kerül a különböző sportcélú támogatásokat nyújtó Gerevich Aladár Nemzeti Sport Közalapítvány és a Wesselényi Miklós Nemzeti Ifjúsági és Szabadidősport az Egészséges Életmódért Közalapítvány (70. §). Ennek indoka, hogy az Ifjúsági és Sportminisztérium létrehozása, valamint az élsport támogatásában a MOB fokozott szerepének biztosítása következtében a Gerevich Közalapítvány további működésére nincs szükség, az élsporttal kapcsolatos feladatait zömmel az új minisztérium, illetve a MOB veszi át. Egyes utánpótlásnevelési feladatokat, illetve a sportösztöndíjrendszert azonban változatlanul közalapítványi formában célszerűbb működtetni. Ezt célozza a jelenleg működő, fent említett közalapítványok oly módon történő egyesítése, miszerint a Wesselényi Közalapítvány jelenlegi feladatai kibővülnének az egyesítéssel megszűnő Gerevich Közalapítvány egyes feladataival.

Az egyesítéssel létrejövő új közalapítvány általános jogutódja lesz a jelenlegi alapítványoknak, tehát a jogelőd-alapítványok által már megkötött szerződések teljesítése a továbbiakban is biztosított.

Az új közalapítvány működési rendszere a folyamatosság biztosítása érdekében lényegében a hatályos sporttörvény 29-30. §-ában foglaltakon alapul, csak a kuratórium tagjainak kinevezési rendszere igazodik az új minisztérium létrehozása folytán megváltozott helyzethez.

Az Ifjúsági és Sportminisztérium létrehozása, illetve a két közalapítvány egyesítése szükségessé teszi a sporttörvény „sportcélokat szolgáló pénzeszközök” megosztásával kapcsolatos 33-35. §-ainak kismérvű módosítását. A módosítások lényegi elemei a következők:

A 33. § (2) bekezdésében mindenekelőtt valamennyi sportlétesítmény (és nem kizárólag a hatályos szöveg szerinti központi sportlétesítmények) fejlesztésének támogatását kívánja lehetővé tenni a törvény.

Az 1996. évi LXIV. törvény 2. § g) pontja feladatként jelöli meg a sportinformatikai rendszer működtetését, ezért a törvény a bevételi források felhasználását illetően az elsődleges célok között említi. Emellett új elemként jelenik meg a 33. § (2) bekezdésének g) pontjában a sportvállalkozások ösztönzésére szánt támogatások kategóriája, amelyekkel a sport piaci átalakulását kívánja elősegíteni a sportpolitika.

Az új, egységes sportközalapítvány bevételi forrásainál a törvény biztosítani kívánja a totó játékadójának 100%-át is a sport támogatására.

A sport támogatására szolgáló állami pénzeszközök elosztását a törvény rugalmasabbá kívánja tenni és ezért a normatív, illetve a pályázati út mellett a cél, illetve a címzett támogatásokat is lehetővé teszi. Az új, egységes közalapítvány fog foglalkozni a sportösztöndíjak biztosításával is. Ugyanakkor a törvény, figyelembe véve azt a körülményt, hogy a létrejövő SKA működése a korábbi két közalapítvány infrastruktúráján alapul, más közalapítványokra vonatkozó szabályozásnál szigorúbb működési elveket fogalmaz meg. Ennek megfelelő szellemben rendelkezik a törvény az SKA működési kiadásainak megengedett mértékéről.

Az elmúlt időszak sporteseményein történő rendbontások és a terjedő szurkolói vandalizmus szükségessé teszi, hogy a Kormány rendeletben szabályozza a sportesemények rendezését, illetve a nézők biztonságával kapcsolatos kérdéseket. Ezt kívánja előmozdítani a sporttörvény 42. §-ának g) ponttal történő kiegészítése.

Az új sportkoncepció kialakítására irányuló kormányzati szándékokkal összhangban a törvény 65-67., 69. és 74. §-ai fogalmi pontosításokat célzó, módosító rendelkezéseket tartalmaznak.

A hatályos sporttörvényt érintő szervezeti változtatások mellett feltétlenül szükség van a sporttörvény átfogó felülvizsgálatára és a polgári társadalom működésébe szervesen beilleszkedő, új koncepciójú sporttörvény létrehozására. Az új szabályozás kialakítása szempontjából alapfeladat a sport állami támogatási és finanszírozási rendszerének piackonform és a polgári társadalom igényeihez igazodó átalakítása. Az Ifjúsági és Sportminisztérium elsődleges rendeltetése, hogy ezt a rendszert kialakítsa. Az új sporttörvény azonban csak a hosszú távú sportstratégiai koncepción, illetve a négyéves kormányzati sportpolitikai elképzelésen alapulhat. Létrehozására 1999-2000 körül van reális lehetőség.

Egyéb törvények módosítása

A 76. §-hoz

A Kormány megalakulása óta a Miniszterelnöki Hivatalt miniszter vezeti. Számos korábbi jogszabály ugyanakkor a Hivatal vezetőjeként a közigazgatási államtitkárt nevesíti. Tekintettel arra, hogy a miniszteri szintű vezetés megvalósulása nem eredményezte automatikusan a jogszabályokban vagy kormányhatározatokban meghatározott közigazgatási államtitkári feladatok miniszteri ellátását, a hatályos szabályozás ezirányban is pontosítást igényel. Ennek megfelelően, a módosítás érinti a jogalkotásról szóló törvény, valamint néhány korábbi, még hatályban lévő költségvetési törvények egyes hatásköri rendelkezéseit.

-----STARTING---POINT---VEGE---

Záró rendelkezések

A 77. §-hoz

A törvény hatálybalépésével kapcsolatos rendelkezéseket, a hatályukat vesztő törvények és törvényi előírások felsorolását, valamint átmeneti és felhatalmazó szabályokat tartalmazza a rendelkezés.