2001. évi LVI. törvény indokolása

a gázközmű-vagyonnal összefüggő önkormányzati igények rendezéséről

-----STARTING---POINT---ALTALANOS--- 

A törvény célja az, hogy a gázközmű-vagyonnal kapcsolatos önkormányzati igényeket megalapozott számítások alapján, az időmúlás hatását a szabályozás általános megközelítési módjával ellensúlyozza, az érintettek által átlátható módon, rövid időn belül, végleges jelleggel rendezze.

A megalapozott számítások az alkotmányossági követelmények kielégítését, illetve azt célozzák, hogy a jelen szabályozással megállapított értékek a lehető legteljesebb mértékben megközelítsék azt az értéket, amelyhez az önkormányzatok akkor jutottak volna, ha az ígért vagyonjuttatás az eredeti időpontban végrehajtásra kerül.

Az Ötv. hatályba lépése óta sor került a gázszolgáltató vállalatok gazdasági társasággá történő átalakulására, privatizációjára, majd az önkormányzati és a munkavállalói részvényjuttatás eredményeképpen az állam tulajdonú vagyonrész a gáztársaságokban - egy darab szavazat elsőbbséget biztosító részvény kivételével - megszűnt. Jelenleg már nem állapítható meg, hogy az önkormányzatok mit tettek volna az eredeti vagyonjuttatás alapján részükre átadott vagyonnal. A jelen szabályozás valamennyi lehetséges döntést figyelembe véve - és azok egyenlő súlyozásával - az önkormányzatok számára az általában véve legkedvezőbb megoldást tartalmazza; egyben számol az elmaradt, illetve késedelmes részvényjuttatás miatt az államot terhelő polgári jogi jogkövetkezményekkel is.

A számítás módszertanát és az egyes önkormányzatoknak járó értéket a törvény, illetve annak indokolása tartalmazza, így az valamennyi érintett számára megismerhető.

A szabályozás a kiszámított értékek szerinti teljesítést - az elhúzódó és eltérő időpontban lezáruló peres eljárások helyett - a törvény hatályba lépésekor egységesen biztosítja, és egyértelműen meghatározza a kifizetés teljesítésének határidejét.

A jelen szabályozásra az Alkotmánybíróság 36/1998. (IX. 18.) AB határozatára figyelemmel kerül sor. Az AB döntés lényege az alábbiakban foglalható össze:

A helyi önkormányzatokról szóló 1990. évi LXV. törvény (Ötv.) 107. § (1) bekezdésének c) pontja kimondta, hogy az állam tulajdonából az önkormányzatok tulajdonába kerülnek a lakossági szükségleteket kielégítő közművek építményei, vonalas létesítményei, berendezései a település belterületi határán belül (az állam kizárólagos tulajdonába tartozó létesítmények kivételével).

A gázenergiáról szóló 1969. évi VII. törvény módosításáról rendelkező 1993. évi LXXXII. törvény ugyancsak vagyonjuttatásban részesítette az önkormányzatokat, de más jogcímen, mert a jogosultságot az önkormányzati vagy lakossági forrásból megépített belterületi vagy külterületi gázvezetékek után mondta ki, s mértéke a hozzájárulás fizetésének időpontja és annak mértéke szerint lineárisan nőtt.

A gázszolgáltató vállalatok privatizációjának előkészítésekor, 1995-ben az Országgyűlés az Ötv.-t kiegészítette egy új 107/A. §-sal, mely szerint az (1) bek. c) pontja alapján az önkormányzatokat megillető gázközmű-vagyon a közművet üzemeltető gazdasági társaság vagyonának része, a szolgáltatásba bekapcsolt önkormányzatok a törvény erejénél fogva a gázszolgáltató társaságok állami tulajdonú részvényeiből 40%-nyi részvényjuttatásra jogosultak. A 107/A. § azt is kimondta, hogy amennyiben az érintett települési önkormányzatok több mint fele 1995. november 30-ig másképp nem állapodik meg, a vagyonrészt az önkormányzatok lakosságszámának arányában kell kiadni.

Az Ötv. és az 1993. évi LXXXII. törvény összehangolatlansága (a két jogcímen juttatandó vagyoni kör részben fedte egymást, amit a 107/A. § (3) bekezdése sikertelenül próbált feloldani), továbbá a vagyonjuttatás végrehajtásának elmaradása, késedelme, illetve nehézségei a tulajdoni igénnyel érintett önkormányzatok érdekeit sértették, ezért - miután az egyedi peresítések nem vezettek eredményre - az Alkotmánybírósághoz fordultak.

Az Alkotmánybíróság megsemmisítette az Ötv. 1995-ben beiktatott 107/A. §-ából azt a rendelkezést, mely szerint a 107. § (1) bekezdés c) pontja szerinti jogcímen a gázszolgáltató társaságok állami tulajdonú vagyonából 40%-nyi részvényt kell kiadni az önkormányzatoknak. Alkotmányellenesnek ítélte továbbá azt a rendelkezést is, mely szerint az érintett önkormányzatok megegyezésének hiányában a vagyonrészt a lakosságszám szerint kell megosztani. Alkotmányos követelményként határozta meg végül az Ötv. 107. § (1) bekezdés végrehajtásának lehetséges módjait.

Az Alkotmánybíróság abból indult ki, hogy a törvényhozónak 1990-ben „szabad keze” volt az állami tulajdonból az önkormányzatoknak átadandó vagyoni kör megállapítására. Az Országgyűlés szükségesnek tartotta, hogy az önkormányzatok tulajdonosi érdekeltséggel is részt vegyenek a közszolgáltatások szervezésében és nyújtásában, ezért rendelkezett az állami tulajdon terhére történő vagyonjuttatásról az Ötv. 107. §-ban. Az Állam az Ötv. 107. § (1) bekezdésével a vagyon kijelölését megtette, ezzel az önkormányzatok javára szerzési jogcímet alkotott, amely úgy értelmezhető, hogy kijelölte a közhatalom cselekvésének további irányát, melytől utóbb önkényesen nem térhet el. Törvényellenes volt tehát, hogy az Ötv. alapján az önkormányzatokat megillető gázközmű-vagyon 1993-ban a gázszolgáltató társaságok tulajdonába került, mert ezzel az önkormányzatok igényének természetbeni fedezete (kielégítési alapja) visszavonhatatlanul elvonásra került. Ugyancsak sértette az önkormányzatok igényeit, hogy a privatizációs tárgyú kormánydöntések és a privatizációs törvény „elfeledkeztek” az önkormányzatok vagyoni igényéről, s az állam szabadon értékesíthette a gázszolgáltató társaságokban levő részvényeit.

A fentiek következtében végérvényesen meghiúsult az önkormányzatok részére a törvény alapján járó vagyon természetbeni átadása, a tulajdon védelmének alkotmányos elve alapján joguk keletkezett azonban az elmaradt juttatás értékének megtérítésére. Ez annak ellenére így van, hogy az Ötv. nem biztosított számukra közvetlenül érvényesíthető és kikényszeríthető tulajdoni jogcímet. Tulajdoni jogcím hiányában inkább arról lehet beszélni, hogy az önkormányzatok joggal várják el az Ötv. szerinti jogalkotói ígéret végrehajtását, azaz vagy olyan eljárást - vagyonátadó bizottságok közbejöttével, bírósági jogérvényesítési lehetőséggel vagy más módon - amely elvezet az őket illető juttatás értékének megállapítására, vagy olyan törvényhozatali aktust, amely igényeiket megfelelően számszerűsíti, s a törvény erejénél fogva biztosítja az elmaradt juttatás értékének megtérítését.

Az Alkotmánybíróság az önkormányzatok egyfajta közjogi alapú vagyoni értékű jogaként (értékjogként) nevesíti az előzőekben meghatározott önkormányzati igényeket, s megállapítja, hogy alkotmányossági követelmény egyfelől az értékjog értékének megállapítása, másfelől az annak megfelelő járandóság juttatása.

Az Alkotmánybíróság álláspontja szerint nincs alkotmányos akadálya annak, hogy az időmúlás folytán nehézségekbe ütköző egyéni igényérvényesítés helyett törvényben megállapított módon és mértékben, magával a törvényhozói aktussal szálljon át a tárgybeli vagyoni érték az önkormányzatokra. Felhívta azonban a figyelmet arra, hogy amennyiben az állam törvénnyel kívánja orvosolni a jogsérelmet, az egyedi igényektől - az igények standardizálásával együtt járó - eltérések nem haladhatják meg a szükséges mértéket, továbbá a törvényalkotásnak is megközelítően arra az eredményre kell vezetnie, mintha az önkormányzatok időben megkapták volna a részükre juttatandó vagyont. Az Alkotmánybíróság tehát azért semmisítette meg az állami tulajdonú részvények 40%-os mértékében teljesítendő vagyonjuttatást, mert annak nem volt olyan számítással alátámasztott megalapozottsága, amely igazolta volna, hogy az önkormányzatok várománya teljes egészében kielégítést nyert.

Az Alkotmánybíróság rámutatott arra is, hogy az államnak számolnia kell mind az Ötv., mind az 1993. évi LXXXII. törvény szerinti vagyonjuttatás késedelmének jogkövetkezményeivel, hiszen az önkormányzatok nem gyakorolhatták tulajdonosi jogosítványaikat sem a közműveken, sem a helyettük juttatandó részvényeken, így pl. nem élvezhették annak hozadékait. Mindezek elbírálása azonban nem tartozik az alkotmánybírósági normakontroll körébe, ezért ezeket az indítványokat az Alkotmánybíróság visszautasította.

3. A jelen szabályozást elsődlegesen az Ötv. 107. § (1) bekezdés c) pontja alapján fennálló állami kötelezettségek teljesítését szolgálja.

Tekintettel azonban arra, hogy az 1993. évi LXXXII. törvény is juttatást állapított meg az önkormányzatok számára, melynek kiadására akkor nem került sor, az 1995. évi LXX. törvény pedig a végrehajtás során az Ötv. és a 1993. évi LXXXII. törvény alapján járó juttatás „összekapcsolta”; a jelen szabályozás során a 1993. évi LXXXII. törvény alapján még fennálló igények, és az elmaradt (illetve késedelmesen teljesített) részvényjuttatás miatti polgári jogi jogkövetkezmények rendezése sem kerülhető meg.

Ezért a törvény az Ötv. és az 1993. évi LXXXII. törvény alapján járó értékek megállapításáról egyaránt rendelkezik, emellett kimondja, hogy a járandóság megállapítása során számításba kell venni az Ötv. és a 1993. évi LXXXII. törvény alapján fennálló állami kötelezettség teljesítésének részbeni elmulasztása, illetve késedelmes teljesítése folytán az önkormányzatokat ért vagyoni hátrány ellentételezésére alkalmas értéket is.

Rendezést igényel továbbá, az Ötv. 107. § (6) bekezdése által felvetett probléma is. (Eszerint a több helyi önkormányzat szükségletét kielégítő közművek települések közötti építményei, vonalas létesítményei, berendezései - ha az érintett helyi önkormányzatok másként nem állapodnak meg - a vagyonátadó bizottság döntése alapján a megyei önkormányzat tulajdonába, vagy az érintett települési önkormányzatok közös tulajdonába kerülnek.)

E rendelkezés - szemben az önkormányzatok/önkormányzati szövetségek értelmezésével - nem állapít meg tulajdonszerzési jogcímet, hanem a 107. § (1) bekezdése szerinti jogcímek alapján járó vagyon megosztási szabályát jelenti (lásd e tekintetben az állam tulajdonában álló egyes vagyontárgyak önkormányzati tulajdonba adásáról szóló 1991. évi XXXI. törvény rendelkezéseit is).

Tekintettel azonban arra, hogy e rendelkezést az önkormányzatok kezdettől fogva szerzési jogcímként értelmezték; és az ennek megfelelő vagyonjuttatás végrehajtása a törvény előkészítés megkezdése óta alapvető önkormányzati igényként jelentkezik; illetőleg annak érdekében, hogy az Ötv. alapján a nem egyértelmű megfogalmazásból eredő bizonytalanság terhét ne az önkormányzatok viseljék; a törvény (előkészítéséhez felhasznált szakmai anyag) e rendelkezést „értelmezi” és az önkormányzatokat ezen értelmezésnek megfelelő - de e törvény alapján járó - vagyonjuttatásban részesíti.

4. A fentiekből következően - az önkormányzatok/önkormányzati érdekszövetségek igényétől eltérően - a törvény nem foglalkozik:

a) az Ötv. hatályba lépése, 1990. szeptember 30. és 1993. augusztus 3 között kizárólag állami forrásból létesült belterületi közművagyonnal

- az államnak ugyanis „szabad keze” van a tekintetben, hogy saját vagyonából milyen vagyontárgyakat, mikor és milyen mértékben ad át másnak (pl. az önkormányzatoknak),

- az Ötv. a hatálybalépésekor (1990. szeptember 30-án) állami tulajdonban lévő belterületi gázközmű-vagyon önkormányzati tulajdonba adásáról rendelkezik,

- a jelen törvényi szabályozással az Ötv. vonatkozó rendelkezésének végrehajtására kerül sor,

- nem volt olyan későbbi törvényi rendelkezés, amely az Ötv. hatályba lépése után keletkezett állami tulajdonú vezetékeket átadta volna az önkormányzatoknak,

- az Ötv. - a fentiek szerint - a hatálybalépésekor állami tulajdonban lévő belterületi gázvezetékek átadásáról szólt; ugyanakkor nem született olyan rendelkezés, amely kimondta volna, hogy ettől kezdve belterületi gázvezeték csak önkormányzati tulajdonban lehetne. A működtető vagyon - az állami tulajdonban lévő - gázszolgáltató vállalatoknál maradt. Az akkori gáztörvény kimondta, hogy elosztó vezetéket és csatlakozó vezetéket csak a gázszolgáltató üzemeltetheti. Nem lett volna akadálya tehát - még abban az esetben sem, ha a belterületi gázvezetékeket az önkormányzatok természetben megkapták volna -, hogy az állam vagy a gázszolgáltató belterületi gázvezetéket létesítsen és önkormányzati tulajdonban lévő gázvezetékkel együtt üzemeltessen.

b) az 1993. augusztus 3. és 1995. december 31. között önkormányzati és/vagy lakossági hozzájárulással létesített közművagyonnal

- Az 1993. évi LXXXII. törvény 1993. augusztus 3-án lépett hatályba és az 1992-vel bezárólag teljesített hozzájárulások után állapított meg részvényjuttatást. (Eltérő értelmezés legfeljebb az 1993. augusztus 3-ig teljesített hozzájárulás esetében lehetséges; eszerint tehát juttatatás - esetlegesen - még az 1993. augusztus 3-ig teljesített hozzájárulás alapján is jár).

- A gázvezeték helyi erőből történő létesítésével kapcsolatos korábbi szabályokat a gázenergiáról szóló 1969. évi VII. törvény 11. és 19. §-a, valamint a végrehajtására kiadott 1/1977. (IV. 6.) NIM rendelet (a továbbiakban: Vhr.) 23. és 24. §-a tartalmazta. E szabályok szerint a gázkorlátozásba újonnan bekapcsolt települések esetén a lakossági/tanácsi forrásból kiépített elosztó vezetékek és a csatlakozó vezeték közterületre eső részét, illetve a gázszolgáltatásba már bekapcsolt települések esetén az új fogyasztó által kiépített csatlakozó vezeték közterületre eső részét az állam tulajdonába és a gázszolgáltató kezelésébe kellett adni.

Az elsőként említett kötelezettség a Vhr. 23. §-ának (1) és (4) bekezdésének hatályon kívül helyezésével, 1992. szeptember 25-ével megszűnt. A másodikként említett kötelezettséget - a gáztörvény 19. §-a hatályon kívül helyezésével - az 1993. évi LXXXII. törvény törölte el. A lakossági/tanácsi forrásból kiépített gázvezetékek kötelező állami tulajdonba (és a gázszolgáltatók kezelésébe) adására vonatkozó kötelezettség tehát 1993. augusztus 3-mal valamennyi vezeték vonatkozásában törlésre kerül.

(Az 1993. évi LXXXII. törvény a részvényjuttatást éppen e korábban kötelezően állami tulajdonba vett közművekhez nyújtott tanácsi/lakossági hozzájárulás kompenzációjaként állapította meg.)

Ezt követően tehát nem volt olyan rendelkezés, amely alapján az önkormányzatok kötelesek lettek volna az általuk finanszírozott közművek átadására, ilyen átadásra tehát kizárólag az önkormányzatok akarat elhatározása alapján kerülhetett sor. Emellett nem született olyan további törvényrendelkezés sem, amely az 1993. után - bármely megfontolásból átadott vagyon tekintetében - vagyonjuttatást állapított volna meg az önkormányzatok számára.

c) Nem foglalkozik továbbá a törvény valamennyi, több település közötti, külterületi közművagyonnal

A törvény (előkészítéséhez felhasznált szakmai anyag) a 107. § (6) bekezdése szerinti „több helyi önkormányzat szükségletét kielégítő közművek települése közötti építményein, vonalas létesítményein, berendezésein” azon gázközműveket érti, amelyek a nagyközépnyomású fogadóállomás kilépőcsonkja után több települést látnak el. Ez a definíció az érintett hatóság tájékoztatásán, illetve azon alapul, hogy a több települést ellátó közmű a fogadóállomás fogalmához kapcsolódik. A régi gáztörvény Vhr.-jének mellékletét képező gáz és olajipari műszaki biztonsági szabályzat 2. § (15) bekezdése szerint gázfogadó állomás az a létesítmény, amely az átadó állomástól érkező gáz nyomását szükséges kisebb nyomásra csökkenti és az átvett gáz mennyiségét méri és egész városok, lakótelepülések, vagy ipartelepek gáz ellátását szolgálja.

5. A jelen törvény szabályozása szükséges vagyonfelmérési és vagyonértékelési munka elvégzésére közbeszerzési pályázat kiírására került sor. A pályázatot a Pricewatarhouse-Coopers-Interauditor Konzorcium nyerte el. A törvény a lehető legteljesebb mértékben a Konzorcium jelentésében foglaltakon alapul.

A Konzorcium által alkalmazott eljárás és módszertan legfontosabb vonásai a következők:

a) A Konzorcium a rendelkezésre álló átalakulási vagyonmérleg vezetékleltárából leválasztotta az 1991 és 1992-ben részesített vezetékeket, az ennek eredményeképpen előállított adatbázis csak az 1990. december 31-ig aktivált vezetékeket tartalmazza. Ezután szétválasztották a belterületi és a külterületi vezetékeket, illetőleg a belterületi vezetékekből leválasztották a lakossági célú, a külterületi vezetékek közül pedig a 107. § (6) bekezdésének hatálya alá eső vezetékeket. Ennek eredményeképpen megállapították az egyes önkormányzatok járandóságának számítási alapját képező vezetékvagyont.

b) A Konzorcium megállapította e vezetékvagyon átalakuláskori értékét. A vagyonértékelés a vezetékek újraelőállítási költsége és a megfelelő műszaki állapot figyelembe vételével történt. Az újraelőállítási költség megállapítására a csővezeték építési normák, a megfelelő műszaki állapot megállapítására pedig a vagyonértékelés időpontjáig (1992. december, 1993. június) eltelt időtartam alatti értékcsökkenés nemzetközileg elfogadott „kulcsai” alapján került sor. Ezen elveket egységesen alkalmazták valamennyi gázszolgáltató vállalatnál, de a helyi munkaerőviszonyok, valamint a talajadottságok miatti földmunka nehézségek eltérései miatt - az újraelőállítási költség megállapításánál - ún. vállalati tényezővel való szorzás révén vagyonértékű korrekciót végeztek. Az értékcsökkenésnél pedig, mivel településenként a talajviszonyok eltérőek, továbbá vegyi szennyeződés, talajmozgások, kóbor áramlatok stb. a korróziós és egyéb amortizációs folyamatokat meggyorsíthatják, településenként olyan „szorzó tényezőt” alkalmaztak, amely a gyorsabb tönkremenetel miatti értékcsökkenést figyelembe veszi.

c) A Konzorcium - az elméletileg lehetséges változatok (a gázvagyon megtartása és annak üzemeltetése önkormányzati tulajdonú közüzemi vállalkozások keretein belül; a gázvagyon átadása üzemeltetésre a gázszolgáltató társaságoknak üzleti, illetve koncessziós díj fejében; a gázvagyon eladása a gázszolgáltatóknak vagy másoknak) közül - abból indult ki, hogy az önkormányzatok az Ötv. 107. § (1) bekezdés c) pontja alapján nekik átadott vagyont apportként bevitték volna a gázszolgáltató társaságba, és a vagyonért eszközarányos részesedést (részvényt) szerezhettek volna. Ez a változat közgazdaságilag vagy azonos, vagy kedvezőbb az egyéb - elméletileg lehetséges - változatoknál. E konstrukció kiválasztása az egyes változatok jogi és ésszerűségi szempontokat figyelembe vevő vizsgálatán, illetve azon a feltételezésen alapult, hogy az önkormányzatok racionális befektetőként vagyonuk maximálására törekedtek volna.

d) Az 1993. évi LXXXII. törvény alapján az önkormányzatok eleve részvényjuttatásra voltak jogosultak, az Ötv. - 1995. évi LXX. törvénnyel beiktatott - 107/A. §-a szintén részvényjuttatást állapított meg az önkormányzatok számára. A fenti c) pont szerinti változat szerint az önkormányzatok az Ötv. 107. §-a alapján szintén részvényjuttatásra lennének jogosultak.

e) A Konzorcium ezt követően azt vizsgálta, hogy mennyi lett volna az Ötv., illetve az 1993. évi LXXXII. törvény alapján kiadott részvények piaci értéke, ha azokat megfelelő időben megkapják az önkormányzatok, valamint mennyit értek a ténylegesen átadott részvények. A Konzorcium az önkormányzati kompenzáció számítását két nemzetközi módszer [diszkontált cash-flow (DCF) és összehasonlító piaci tranzakció (OTC)] segítségével háromféle módon számolták ki:

- Az első számítási módnál azt feltételezték, hogy az önkormányzatok az átalakulást követően, illetve az 1993. évi LXXXII. törvény alapján járó részvények esetén 1993. december 31-én eladják a részvényeiket. A részvények értékét az átalakuláskor számolja az ún. diszkontált cash-flow (DCF) módszer segítségével. A kapott értékről feltételezik, hogy azt az önkormányzatok állampapírokba fektették volna, így megkapták a járandóság mai értékét.

- A második számítási mód azt feltételezi, hogy az önkormányzatok részvényeiket a privatizáció időpontjáig megtartják és az állammal egyidejűleg értékesítik. Ennél az értékelésnél feltételezték, hogy az így értékesített csomag közel 100% lehetett volna. Ebben az esetben azonban nem a stratégiai befektetők által a részvények 50%-áért fizetett árat vetítették ki 100%-ra, hanem figyelembe vették a tőzsdén kívüli kereskedelemben fizetett árat az átlagos privatizációs árfolyam meghatározásánál (az OTC és a privatizációs árfolyamokat 50-50% súllyal vették figyelembe). Az átszámítás mai értéke ugyanúgy történt, mint az előző esetben.

- A harmadik számítási mód azt feltételezi, hogy az önkormányzatok részvényeiket 2000. május 31-ig megtartják. Erre az időpontra szintén DCF módszerrel végezték el az értékelést.

Tekintettel arra, hogy mindhárom számítási mód egyformán valószínűsíthető, így a végleges érték megállapításánál a három számítási mód átlagával számoltak.

Az önkormányzatoknak átadott részvények értékelését azonos módszerek (DCF és piaci tranzakciós árfolyamok) segítségével végezték. Ennek során

- meghatározták a részvények értékét, azok 1997. I. félévében történt átadásakor. Az értékelésnél a gázszolgáltató társaságok részvényeinek a tőzsdén kívüli kereskedelemben elért átlagos piaci árfolyamát vették figyelembe. A mai értéknek történő átszámításnál az államkötvényhozamokat vették figyelembe.

- a másik számítási mód azt feltételezi, hogy az önkormányzatok részvényeiket a mai napig megtartják és azokat most egyben értékesítik. Ez esetben a DCF módszerrel végezték a részvények értékelését.

6. E törvény a törvény erejénél fogva, ex lege járó juttatást állapít meg az önkormányzatok számára. Ezért a szabályozás, illetve a megállapított érték megtámadása kizárólag az Alkotmánybíróság előtt lehetséges.

Tekintettel ugyanakkor arra, hogy a nagytömegű és azonos jogi alapon nyugvó igény törvényi rendezését a közérdek indokolja, és a juttatás megalapozott számításokon alapul, melynek eredményeként az önkormányzat olyan értékhez jutna, mintha időben megkapta volna a részükre eredetileg juttatandó vagyont, a szabályozás megfelel az alkotmányossági követelményeknek.

(Az Alkotmánybíróság állandó gyakorlata szerint alkotmányosan megengedhető, hogy az időmúlás és a körülmények megváltozása folytán, vagy ha az egyedi igény érvényesítés nehézségekbe ütközik, vagy bizonytalanná vált, nagytömegű és azonos alapú igényt ne egyedi hatósági döntéssel, hanem törvényben megállapított módon és mértékben elégítsen ki az állam.)

7. Az AB. döntés értelmében az önkormányzatok tulajdoni igényt, illetve várományt (a tulajdonszerzésre) nem szereztek. Az önkormányzatok ugyanakkor alkotmányosan védett joga áll fenn az Ötv. szerinti eljárás lefolytatására. E jog mai állapotában értékjog, az önkormányzatoknak ezen értékjog értékének megtérítésére van joguk. Ebből következően a tulajdon, a tulajdonelvonás kérdése, illetve az azzal járó azonnal, feltétlen és teljes kártalanítás szükségessége fel sem merül.

Az érték megtérítése készpénzben, és amellett pl. forgalomképes értékpapírral egyaránt lehetséges. A törvény - az állam pénzügy-politikai szempontjait is figyelembe véve - az önkormányzati igények készpénzben és államkötvényben történő kielégítéséről rendelkezik.

8. A konzorcium jelentése két számítást tartalmaz. A 2. számítás az Ötv. és az 1993. évi LXXXII. törvény szerinti juttatás közötti „duplikáció” kiküszöbölésére tesz kísérletet.

Tekintettel arra, hogy a 2. számítás - az 1990. szeptember 30. előtti időszak vonatkozásában - nemcsak a belterületi, hanem az önkormányzati, lakossági hozzájárulással épült külterületi vezetékek értékét is levonásba helyezi, az e számítás szerinti összeg biztosan nem elégíti ki az önkormányzati jogos igényeket. Ezért a törvény az 1. számítás szerinti értékeket tartalmazza.

-----STARTING---POINT---RESZLETES---

Az 1. §-hoz

A törvény célja a Magyar Államot a helyi önkormányzatokról szóló 1990. évi LXV. törvény (a továbbiakban: Ötv.) 107. § (1) bekezdésének c) pontja alapján terhelő alkotmányos kötelezettség teljesítése.

Az említett törvényhely ugyanis kimondta, hogy az állam tulajdonából az önkormányzatok tulajdonába kerülnek a lakossági szükségleteket kielégítő közművek építményei, vonalas létesítményei, berendezései a település belterületi határán belül (az állam kizárólagos tulajdonába tartozó létesítmények kivételével). Ezzel a jogalkotó az önkormányzatok javára kijelölte a közhatalom cselekvésének további irányát, melytől utóbb önkényesen nem lehet eltérni még akkor sem, ha a piacgazdaság kiépítésével megváltozott a gazdasági-jogi környezet. Ezt szem előtt tartva mondta ki az Alkotmánybíróság, hogy törvényellenes volt az Ötv. alapján az önkormányzatokat megillető gázközmű-vagyon gázszolgáltató társaságok tulajdonába kerülése 1993-ban, mert ezzel az önkormányzatok igényének természetbeni fedezete (kielégítési alapja) visszavonhatatlanul elvonásra került. Ugyancsak sértette az önkormányzatok igényeit, hogy a privatizációs tárgyú kormánydöntések és a privatizációs törvény figyelmen kívül hagyta az önkormányzatok vagyoni igényét, s az állam szabadon értékesítette a gázszolgáltató társaságokban levő részvényeit. Az Ötv. - 1995-ben beiktatott - 107/A. §-a ugyan kimondta, hogy a gázszolgáltató részvénytársaságok állami tulajdonú részvényeiből 40%-nyi törvény erejénél fogva az érintett települési önkormányzatokat illeti meg, s történt is ilyen címen részvényjuttatás, ám az önkormányzatok a részvényjuttatási szabályt aggályosnak találták, s az Alkotmánybírósághoz fordultak.

Az Alkotmánybíróság az Ötv. 107/A. § (2) bekezdés b) pont szerinti részvényjuttatás törvényi mértékét és az érintett önkormányzatok közötti megosztásának szabályát 38/1998. (IX. 16.) AB határozatával megsemmisítette, mert az önkormányzati igények kielégítésére a - minden számítási alapot nélkülöző - pausál juttatást nem tartotta alkalmasnak. Kimondta továbbá az Alkotmánybíróság, hogy az önkormányzatok joggal várják el az Ötv. szerinti jogalkotói ígéret végrehajtását, azaz vagy olyan eljárást - vagyonátadó bizottságok közbejöttével, bírósági jogérvényesítési lehetőséggel vagy más módon - amely elvezet az őket illető juttatás értékének megállapítására, vagy olyan törvényhozatali aktust, amely igényeiket megfelelően számszerűsíti, s a törvény erejénél fogva biztosítja az elmaradt juttatás értékének megtérítését.

A törvény az utóbbi megoldást követi. Miután a közművagyon természetbeni átadása meghiúsult, s nincs már mód a gázszolgáltató társaságok részvényeivel történő kompenzációra sem, a törvény - az Alkotmánybíróság álláspontjából kiindulva - az előzőekben meghatározott önkormányzati igényeket egyfajta közjogi alapú, vagyoni értékű jogként (ún. értékjogként) nevesíti, s rendelkezik minden egyes érintett települési önkormányzat értékjoga 2000. évi értékének - szakértői számításokkal alátámasztott - megállapításáról, továbbá az annak megfelelő járandóság teljesítéséről.

A járandóságok törvényhozói aktussal történő juttatása azon a megfontoláson alapul, hogy az önkormányzati igények - az időmúlás nehézségei ellenére - megalapozott, objektív, egységes elvű számítások alapján, az érintettek számára átlátható módon, rövid időn belül, végleges jelleggel rendezésre kerüljenek. Az Alkotmánybíróság szerint sincs alkotmányos akadálya annak, hogy az időmúlás folytán nehézségekbe ütköző egyéni igényérvényesítés helyett törvényben megállapított módon és mértékben, magával a törvényhozói aktussal szálljon át a tárgybeli vagyoni érték az önkormányzatokra, ám a törvényalkotásnak is - figyelemmel az igények szükségszerű standardizálásával együttjáró kisebb eltérésekre is - közel arra az eredményre kell vezetnie, mintha az önkormányzatok időben megkapták volna a részükre juttatandó vagyont. A törvény a számítási módszertannál ezt az alkotmányos követelményt figyelembe veszi.

A 2. §-hoz

Annak érdekében, hogy a gázközművel kapcsolatos, jogszabályon alapuló önkormányzati igények véglegesen rendezésre kerüljenek, a törvény arról rendelkezik, hogy az önkormányzatok járandóságának megállapításánál figyelembe kell venni a villamos energia fejlesztéséről, átviteléről és elosztásáról rendelkező 1962. évi IV. törvény és a gázenergiáról szóló 1969. évi VII. törvény módosításáról szóló - időközben hatályon kívül helyezett - 1993. évi LXXXII. törvény (a továbbiakban: GETm.) 4. §-ának (3) bekezdésében előírt kötelezettségekből származó igények értékét is. Ez a törvényhely szintén gázközmű részvényeket juttatott az önkormányzatoknak, de az Ötv-től független, egyéb jogcímen, mert a jogosultságot az önkormányzati vagy lakossági forrásból megépített belterületi vagy külterületi gázvezetékek után mondta ki, s a részvényjuttatás mértékét az önkormányzatok által a gáztársaságoknak - igazoltan - teljesített hozzájárulás fizetésének időpontja és mértéke szerint határozta meg. A GETm. szerinti ex lege vagyonjuttatás jogi alapja tehát olyan kompenzáció, amely a korábbi gáztörvény alapján kötelezően állami tulajdonba került, de nem állami pénzeszközökből létesített közművek után illette meg az önkormányzatokat.

A GETm. és az Ötv. rendelkezéseinek összehangolatlansága azt eredményezte, hogy a két jogcímen történő önkormányzati juttatás részben fedte egymást, amit az Ötv.1995-ben beiktatott 107/A. § (3) bekezdése sikertelenül próbált feloldani.

A fentiek következtében az ÁPV Rt. ugyan teljesítette az Ötv. 107/A. §-a szerinti 40%-os részvényjuttatást, azonban késedelemben van a GETm. szerint még járó részvények tekintetében. Mivel - a gázszolgáltató társaságok privatizációja miatt - ezen a jogcímen is véglegesen meghiúsult a részvényjuttatás, a jogalkotónak a jelen törvényben olyan kompenzációt kell alkalmaznia, mely alkalmas arra, hogy kiküszöbölje azt a vagyoni hátrányt, amely abból adódik, hogy az önkormányzatok nem vagy késve gyakorolhatták részvényesi jogaikat, nem élvezhették azok hozadékait.

A rendelkezés egyértelművé teszi, hogy az egyes önkormányzatokat e törvény alapján megillető járandóságokat csökkenti a már teljesített részvényjuttatások értéke.

Néhány település az Alkotmánybíróság által hatályon kívül helyezett - 40%-os mértékű, s a lakosságszám szerint megosztott - részvényjuttatás folytán több járandósághoz jutott, mint amennyire az e törvényt megalapozó módszertan alapján jogosult lenne. Mivel azonban az Alkotmánybíróságról szóló 1989. évi XXXII. törvény 43. §-a szerint az alkotmányellenes jogszabály megsemmisítése nem érinti a közzététele előtt létrejött jogviszonyokat, s a belőlük származó jogokat, figyelemmel továbbá a jogbiztonság alkotmányos elvére, a többletjárandóság visszafizettetéséről a törvény nem rendelkezik.

A 3. §-hoz

Az egyes önkormányzatokat a törvény szerint megillető járandóságokat a melléklet sorolja fel. Ebben már a 2000. augusztus 12-i értékre felszorzott értékek szerepelnek, de a számítás kiindulópontját az önkormányzatoknak a gáztársaságok létrejöttének időpontjára (azaz az átalakulási vagyonmérlegből kiindulva) visszaszármaztatható igénye jelenti. Az időközben szétválással vagy kiválással létrejött új településeket az eredeti jogosult településsel egy sorba kell venni, ha azok másként egymással meg nem egyeztek.

Az önkormányzati igényeket megalapozó felmérésekkel, a törvényi jogcímek szerinti juttatás kiszámításával (ide értve az önkormányzati értékjog értékének kiszámítása alapjául szolgáló számítási és vagyonértékelési módszertan kialakítását is) közbeszerzési eljárásban kiválasztott szakértői cégekből álló konzorcium lett megbízva. A konzorcium az önkormányzatokat, a gázszolgáltatókat és az illetékes állami szerveket bevonva tette le javaslatát. Az önkormányzati igényeket akkor vette figyelembe, ha dokumentumokkal alá voltak támasztva, továbbá ha megfeleltek a törvényi jogcímeknek. Az egyeztetések során minden önkormányzat hozzájutott az őt érintő kimutatásokhoz és a számítások levezetéséhez. Ezenkívül a konzorcium az országos önkormányzati szövetségeket is tájékoztatta feladata végrehajtásáról, az általa kidolgozott számítási és értékelési módszertanról.

A törvény kimondja, hogy nem lehet üzleti titokra hivatkozni azon tények, adatok vonatkozásában, amelyek ismerete közvetlenül szükséges a járandóságok értéke megállapításához. Ez egyértelművé teszi, hogy az önkormányzati juttatások kiinduló adatainak, a számítási és értékelési módszertannak a megismerhetőségét a jogalkotó biztosítani kívánta, s deklarálja azt a szándékot, hogy átlátható, korrekt szabályozást kíván teremteni az igények végleges rendezésének igényével.

A 4. §-hoz

A törvény végrehajtása alapvetően az Állami Privatizációs és Vagyonkezelő Rt. (ÁPV. Rt.) feladata. Az ÁPV Rt. teljesíti a járandóságok kifizetését készpénzben, illetve értékpapírban, nincs azonban a juttatásokra nézve sem igényelbírálási, sem mérlegelési joga, tekintettel arra, hogy az e törvény szerinti juttatások ex lege járandóságok. A megoldás előnye, hogy az önkormányzatok számára szükségtelenné teszi az egyedi igényérvényesítési eljárásokat, s az ezekkel járó többletkiadásokat (pl. ügyvédi megbízások díja), elkerüli továbbá az egyedi eljárások időveszteségét.

Az 1998. évi költségvetési törvény módosítása a jelen törvény szerinti önkormányzati igények kielégítésének fedezetére államkötvényeket bocsátott az ÁPV. Rt. rendelkezésére 10 ezer forintos címletekben. Az önkormányzatok járandóságának kielégítése elsősorban ebből történik. A törvény meghatározza az átadandó államkötvényeknek azt a piaci árfolyamát, amely biztosítja, hogy az önkormányzatok e törvény szerinti kompenzációja megvalósulhasson, a kiszámított értékjog ne sérüljön.

Az államkötvények szabadon átruházhatóak (a másodpiacon korlátozás nélkül értékesíthetőek.) A másodpiaci értékesítési lehetőségeket maga a törvény javítja azzal, hogy az Állam évi kétszeri visszavásárlási kötelezettséget vállal, évente legfeljebb 10 milliárd forint értékig.

A törvény minden jogosult önkormányzat számára a járandósága egy részének (10 millió Ft és az ezt meghaladó rész 20%-a) kifizetését készpénzben rendeli el, csak az e feletti járandóság teljesítendő állampapír formájában.

Az ÁPV. Rt. a járandóságokat 2001. szeptember 15-én juttatja el az önkormányzatoknak. Ez az időszak elegendő arra, hogy a kötelezett felkészüljön a törvény végrehajtására.

A jelen törvény szerinti juttatás az önkormányzatok olyan jogszabályon alapuló vagyoni igényévé vált, amely a Ptk. 2-3. §-a és 198. §-a alapján is védelemben részesül. Ezért az ÁPV. Rt. késedelme esetén az önkormányzat a járandóságát a Ptk. 301. § (1) bekezdése szerinti évi 20%-os késedelmi kamattal növelten követelheti. Mivel azonban az önkormányzat ebben az eljárási szakaszban a Ptk. szerinti jogosult fél helyzetében van, az ő késedelme az ÁPV Rt. egyidejű késedelmét kizárja [Ptk. 303. § (3) bekezdés].

A járandóság készpénz hányadából le kell vonni az esetleges előleget, és azt növelni kell a meghatározott kamatokkal.

Az 5. §-hoz

A törvény 1. számú melléklete tételes felsorolja azokat az önkormányzatokat, melyek jogosultak a juttatásra. Abban az esetben, ha valamely önkormányzat igényt kíván érvényesíteni az állammal szemben, úgy 2001. október 18-áig bírósághoz fordulhat.

-----STARTING---POINT---VEGE---

A 6. §-hoz

A törvény a kihirdetésétől számított 15 napon lép hatályba, ami biztosítja a jogszabály megismeréséhez és alkalmazásához szükséges időt.

Annak érdekében, hogy az ÁPV. Rt.-nél rendelkezésre álljon a készpénzben történő járandóság fedezete, a törvény felhatalmazást ad a pénzügyminiszternek arra, hogy visszavásárolhasson az ÁPV. Rt.-nél levő államkötvényekből.

A törvény továbbá felhatalmazza a pénzügyminisztert, hogy közzétegye azt a piaci árfolyamot, amelyet a 4. § szerint figyelembe kell venni mind az önkormányzatok járandóságának kifizetésénél, mind pedig az állam által vállalt visszavásárlási kötelezettségnél. Ezzel a rendelkezéssel válik teljessé az a garanciális szabály, amely biztosítja, hogy az önkormányzatok ne legyenek kitéve az e törvény szerinti állampapírok hátrányos árfolyamváltozásának.