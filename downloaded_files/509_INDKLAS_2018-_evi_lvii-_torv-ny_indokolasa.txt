2018. évi LVII. törvény indokolása

a Magyarország biztonsági érdekét sértő külföldi befektetések ellenőrzéséről

-----STARTING---POINT---ALTALANOS--- 

Az Európai Unió számos tagállama ellenőrzi az Európai Unión (a továbbiakban: EU, illetve az Európai Gazdasági Térség (a továbbiakban: EGT) államain kívülről érkező külföldi befektetéseket bizonyos (az ország szuverenitását befolyásoló vagy nemzetbiztonsági szempontból érzékeny) ágazatokba irányulóan. A tagállamok szabályozása sokszínű, mind az ellenőrzés alá vont ágazatok, mind pedig az ellenőrzés eszközrendszere tekintetében. Ugyancsak különböző meghatározások szerepelnek a tagállami szabályozásban a korlátozás alapjául szolgáló, védendő érték tekintetében (nemzetbiztonság, közrend, külpolitikai és külgazdasági érdek, közegészségügy stb.).

-----STARTING---POINT---RESZLETES---

Az 1. §-hoz

Meghatározza az értelmező rendelkezéseket.

A külföldi befektető fogalmának meghatározása révén a törvény egyértelművé teszi, hogy külföldi befektetőn nem csak a „külföldi” (az Európai Unión, az Európai Gazdasági Térségen és a Svájci Államszövetségen kívüli) állam állampolgárát, vagy ilyen államban bejegyzett jogi személyt, egyéb szervezetet kell érteni. A törvény értelmében azokban az esetekben is e fogalom alá esik az érintett (természetes vagy nem természetes) személy, ha a már Magyarországon, az Európai Unió más tagállamában, az Európai Gazdasági Térség más tagállamában vagy a Svájci Államszövetségben bejegyzett olyan jogi személy kíván Magyarországon a törvény hatálya alá eső tevékenységet végző vállalkozásban tulajdont vagy befolyást szerezni, amelyben a „külföldi” állam állampolgára, vagy ilyen államban bejegyzett jogi személy, egyéb szervezet többségi befolyással rendelkezik. [A Ptk. 8:2. § (1) bekezdése szerint többségi befolyás az olyan kapcsolat, amelynek révén természetes személy vagy jogi személy (befolyással rendelkező) egy jogi személyben a szavazatok több mint felével vagy meghatározó befolyással rendelkezik.] Ennek azért van jelentősége, mert ezen fogalom-meghatározás révén megakadályozható a szabályozás olyan módon történő kijátszása, hogy a „külföldi” személy először egy, a Magyarország biztonsági érdeke szempontjából nem érzékeny, az Európai Unióban már letelepedett vállalkozásban szerez többségi befolyást, majd ezt követően próbál meg például a magyar fegyvergyártásban tevékenységet végző vállalkozásban tulajdont szerezni.

A tulajdonszerzés fogalmának meghatározása révén a törvény egyértelművé teszi, hogy tulajdonszerzésen nem csak a klasszikus tulajdonrész-átruházással megvalósuló ügyleteket kell érteni a törvény szabályrendszerében, hanem olyan más, társasági jogi ügyleteket is, amely azt eredményezi, hogy az érintett személy érdemi ráhatással bír az adott vállalkozás döntéshozatalára. Így ezen fogalom alá tartozik a gazdasági társaság alapítása, a részesedés-szerzés és a fióktelep-létesítés is.

A 2-3. §-hoz

A törvény bejelentési kötelezettséget határoz meg a külföldi befektető részére a következő esetekben:

a) a közvetlenül vagy közvetve 25%-ot meghaladó tulajdonrész megszerzése (nyilvánosan működő részvénytársaság esetén 10%-ot meghaladó tulajdonrész megszerzése) - 2. § (1) bekezdés a) pont,

b) ha a tulajdonszerzés mértéke nem éri el ugyan a 25%-ot, de azzal együtt már a külföldi befektetők együttes tulajdonrésze összességében meghaladná a 25%-ot - 2. § (2) bekezdés,

c) a Ptk. szerinti meghatározó befolyás megszerzése - 2. § (1) bekezdés b) pont,

d) magyarországi fióktelep létesítése - 2. § (3) bekezdés,

e) az üzemeltetési jog megszerzése - 3. § A bejelentési kötelezettséget a kormány rendeletében kijelölendő miniszterhez kell teljesíteni.

Az a) pont 10%-ban határozza meg azt a befolyásmértéket, amelyhez nyilvánosan működő részvénytársaság esetében a befolyásszerzéskor kötelezettség kapcsolódik.

E mérték meghatározása figyelemmel van a tőkepiaci szabályozásra, illetve általában a tőzsdei cégek gyakorlatára. A tőkepiacról szóló 2001. évi CXX. törvény 61. §-a értelmében nyilvánosan működő részvénytársaság részvényese vagy szavazati jog birtokosa tájékoztatni köteles a kibocsátót (társaságot), és a Magyar Nemzeti Bankot mint Felügyeletet, ha öt, tíz, tizenöt, húsz, huszonöt, harminc, harmincöt, negyven, negyvenöt, ötven, hetvenöt, nyolcvan, nyolcvanöt, kilencven, kilencvenegy, kilencvenkettő, kilencvenhárom, kilencvennégy, kilencvenöt, kilencvenhat, kilencvenhét, kilencvennyolc és kilencvenkilenc százalékot eléri a részesedése, szavazati jogának mértéke. Ebből következően a tőkepiaci folyamatokban már az 5%-os befolyásmérték is olyan jelentősnek minősül, amely esetében törvényi bejelentési kötelezettség keletkezik.

Figyelembe véve a nyilvánosan működő részvénytársaságok gyakorlati működését, a 10%-os mértéket nyilvánítja a szabályozás olyan jelentős befolyásnak, amelynél már a szavazatokat birtokló részvényes érdemben képes befolyásolni a társaság döntéshozatalát, ezért került 10%-os mértékben meghatározásra a bejelentési határ nyilvánosan működő részvénytársaságok esetében. A 25%-os mérték jelen esetben már indokolatlanul magas lenne, hiszen nyilvánosan működő részvénytársaságok esetében ily mértékű befolyás már tőkepiaci felvásárlási folyamatok beindulásával is jár. A szabályozás azonban nem a felvásárlási helyzetekre kíván reagálni, hanem arra az esete, amikor a befektető érdemben tudja befolyásolni a társaság működését.

A fentieken túl a hitelintézetekről és a pénzügyi vállalkozásokról szóló 2013. évi CCXXXVII. törvény (Hpt.) 6. § (1) bekezdése használja az ún. befolyásoló részesedés fogalmát, amelyen az 575/2013/EU európai parlamenti és tanácsi rendeletben ekként meghatározott fogalmat érti. A hitelintézetekre és befektetési vállalkozásokra vonatkozó prudenciális követelményekről és a 648/2012/EU rendelet módosításáról szóló 575/2013/EU európai parlamenti és tanácsi rendelet 4. cikk (1) bekezdés 36. pontja szerint befolyásoló részesedés az olyan közvetlen vagy közvetett részesedés egy vállalkozásban, amely a tőke vagy szavazati jogok legalább 10%-át képviselő, illetve amely lehetővé teszi számottevő befolyás gyakorlását annak a vállalkozásnak az irányítása felett. Ezen fogalomból kiindulva is indokolt a nyilvánosan működő részvénytársaság esetében a 10%-os tulajdonszerzést a törvény hatály alá vonni. A Hpt., ill. az uniós rendelet ugyanezen hivatkozott értelmező rendelkezésére utal vissza:

a) a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény 4. § (2) bekezdés 11. pontja,

b) a pénzügyi közvetítőrendszer stabilitásának erősítéséről szóló 2008. évi CIV. törvény 2. § (2) bekezdés 3. pontja,

c) az egyes fizetési szolgáltatókról szóló 2013. évi CCXXXV. törvény 3. § 3. pontja, valamint

d) a jelenleg még hatályos, de hamarosan hatályát vesztő büntetőeljárásról szóló 1998. évi XIX. törvény 159/A. §-a a zár alá vétel szabályozásánál.

A b) pontban megjelölt eset szerepeltetése annak érdekében volt szükséges, hogy ne lehessen a szabályozást olyan módon kijátszani, hogy a 25%-ot meghaladó tulajdonrészt több külföldi személy szerzi meg, de valójában azonos érdeket képviselve ugyanúgy megszerzik a ráhatás lehetőségét, mintha egyetlen személyhez került volna a tulajdonrész.

A c) ponthoz kapcsolódóan a Ptk. 8:2. § (2) bekezdése szerint a befolyással rendelkező akkor rendelkezik egy jogi személyben meghatározó befolyással, ha annak tagja vagy részvényese, és

a) jogosult e jogi személy vezető tisztségviselői vagy felügyelőbizottsága tagjai többségének megválasztására, illetve visszahívására; vagy

b) a jogi személy más tagjai, illetve részvényesei a befolyással rendelkezővel kötött megállapodás alapján a befolyással rendelkezővel azonos tartalommal szavaznak, vagy a befolyással rendelkezőn keresztül gyakorolják szavazati jogukat, feltéve, hogy együtt a szavazatok több mint felével rendelkeznek.

Az e) pont szerinti üzemeltetési jog megszerzésének esetkörét a szabályozásba szintén azért indokolt bevonni, mert ellenkező esetben a tulajdonszerzési korlátozás könnyedén kijátszható lenne.

Azokat a tevékenységi köröket, amelyek vonatkozásában a törvény megteremti a bejelentési kötelezettséget akár a tulajdonszerzéshez, akár az üzemeltetési jog (a tevékenység folytatásához nélkülözhetetlen infrastruktúrák, berendezések, eszközök használati vagy működtetési jog) megszerzéséhez kapcsolódóan, a törvény 2. § (4) bekezdése határozza meg. A törvény csak a főbb tevékenységi köröket határozza meg, ezen tevékenységi körökön belül ugyanakkor kormányrendelet fogja meghatározni részletesen azokat a tevékenységeket, amelyek vonatkozásában ténylegesen fennáll a kötelezettség. Így például könnyen elképzelhető, hogy nem minden kettős felhasználású termék előállítása fog bejelentési kötelezettség alá esni, csak azok egy része. A törvény tehát garanciális jelleggel meghatározza azon tevékenységi köröket, amelyeken belüli tevékenységeket a kormányrendelet fogja kijelölni. Ezáltal garanciálisan biztosított, hogy a bejelentési kötelezettségek fő tárgyköreit törvény jelölje ki, ugyanakkor a kellően részletes és pontos meghatározás már kormányrendeletben lesz elhelyezve. (A részletes tevékenység-meghatározás törvényben történő elhelyezése nem lenne indokolt, mert túlságosan részletekbe menő felsorolást kellene meghatározni.)

A bejelentésköteles tevékenységi körök különösen:

a) fegyver- és lőszergyártás, valamint az engedélyköteles haditechnikai eszközök előállítása

A fegyver- és lőszergyártás tekintetében:

1. egyrészről a lőfegyverekről és lőszerekről szóló 2004. évi XXIV. törvény 2. § 20. pontja (értelmező rendelkezés):

2. másrészről a haditechnikai termékek gyártásának és a haditechnikai szolgáltatások nyújtásának engedélyezéséről szóló 2005. évi CIX. törvény 10. § (1) bekezdés d) pontjában foglalt felhatalmazás alapján kiadott, a haditechnikai tevékenység engedélyezésének és a vállalkozások tanúsításának részletes szabályairól szóló 156/2017. (VI. 16.) Korm. rendelet 1. mellékletében szereplő fegyverek és lőszerek gyártása (az 1-3. fejezetben szereplő ilyen termékek) - a törvény 1. § d) pontja alapján a haditechnikai termék gyártása pedig a haditechnikai termék előállítására, átalakítására irányuló tevékenység, ideértve a termék első alkalommal történő összeszerelését.

Az engedélyköteles haditechnikai eszközök előállítása tekintetében a haditechnikai termékek gyártásának és a haditechnikai szolgáltatások nyújtásának engedélyezéséről szóló 2005. évi CIX. törvény 10. § (1) bekezdés d) pontjában foglalt felhatalmazás alapján kiadott, a haditechnikai tevékenység engedélyezésének és a vállalkozások tanúsításának részletes szabályairól szóló 156/2017. (VI. 16.) Korm. rendelet 1. § (1) bekezdése 1. mellékletében meghatározott eszközök.

b) kettős felhasználású termék előállítása

A kettős felhasználású termékek kivitelére, transzferjére, brókertevékenységére és tranzitjára vonatkozó közösségi ellenőrzési rendszer kialakításáról szóló 428/2009/EK rendelet I. Fejezet 2. cikk 1. pont: „kettős felhasználású termékek”: azok a termékek, beleértve a szoftvert és a technológiát is, amelyek polgári és katonai célokra egyaránt felhasználhatók, e fogalom továbbá magában foglalja azokat a termékeket is, amelyek egyaránt felhasználhatók nem robbantási célokra és nukleáris fegyverek vagy más nukleáris robbanószerkezetek előállításához történő, bármilyen formájú hozzájárulás céljára;”

c) a haditechnikai tevékenység engedélyezésének és a vállalkozások tanúsításának részletes szabályairól szóló kormányrendeletben meghatározott titkosszolgálati eszközök előállítása

A haditechnikai tevékenység engedélyezésének és a vállalkozások tanúsításának részletes szabályairól szóló 156/2017. (VI. 16.) Korm. rendelet 1. melléklet XXVI. Fejezete.

d) a hitelintézetekről és pénzügyi vállalkozásokról szóló törvényben meghatározott pénzügyi szolgáltatás és kiegészítő pénzügyi szolgáltatás nyújtása

A hitelintézetekről és a pénzügyi vállalkozásokról szóló 2013. évi CCXXXVII. törvény 3. § (1) bekezdés (pénzügyi szolgáltatás meghatározása) és (2) bekezdés (kiegészítő pénzügyi szolgáltatás meghatározása)

e) villamosenergia szolgáltatás tekintetében a villamos energiáról szóló 2007. évi LXXXVI. törvény 2. § (1) bekezdése,

f) gázszolgáltatás tekintetében a földgázellátásról szól 2008. évi XL. törvény 2. § (1) bekezdése,

g) a vízszolgáltatás tekintetében a víziközmű-szolgáltatásról szóló 2011. évi CCIX. törvény 2. § 24. pontja (víziközmű-szolgáltatás: közszolgáltatási szerződés keretében nyújtott közműves ivóvízellátás az ahhoz kapcsolódó tűzivíz biztosítással, továbbá a közműves szennyvízelvezetés és -tisztítás, ideértve az egyesített rendszerű csapadékvíz-elvezetést is (a továbbiakban együtt: víziközmű-szolgáltatási ágazatok), és 27. pontja (víziközműves kapcsolódó szolgáltatás: szerződés alapján a víziközmű-szolgáltató által más víziközmű-szolgáltató részére nyújtott ivóvíz-értékesítési vagy szennyvízelvezetési és -tisztítási szolgáltatás).

h) az elektronikus hírközlési szolgáltatás tekintetében, az elektronikus hírközlésről szóló 2003. évi C. törvény 188. § 13. pontja: elektronikus hírközlési szolgáltatás: olyan, más részére általában ellenszolgáltatásért végzett szolgáltatás, amely teljesen vagy nagyrészt jeleknek elektronikus hírközlő hálózatokon történő átviteléből, és ahol ez értelmezhető, irányításából áll, ideértve az adatkicserélő szolgáltatást, valamint a nyilvános adatkicserélő szolgáltatást is, de nem foglalja magában az elektronikus hírközlő hálózatok és elektronikus hírközlési szolgáltatások felhasználásával továbbított tartalmat szolgáltató vagy ilyen tartalom felett szerkesztői ellenőrzést gyakorló szolgáltatásokat, valamint nem foglalja magában az információs társadalommal összefüggő, más jogszabályokban meghatározott szolgáltatásokat, amelyek nem elsősorban az elektronikus hírközlő hálózatokon történő jeltovábbításból állnak.

i) elektronikus információs rendszerek kialakítása, fejlesztése vagy működtetése.

Az állami és önkormányzati szervek elektronikus információbiztonságáról szóló 2013. évi L. törvény hatálya alá tartozó elektronikus információs rendszerek kialakítása, fejlesztése vagy működtetése.

A törvényi szinten meghatározott alapvető tevékenységi körökön belül kormányrendeletben kerülnek meghatározásra az egyes engedélyköteles tevékenységek. Ennek meghatározásához a törvény felhatalmazást ad a Kormány részére a szabályozásra. A törvényben az e)-h) pontokban meghatározott tevékenységi körökhöz egy feltétel is meghatározásra került, amely szerint a kiadandó kormányrendelet olyan tevékenységeket határozhat majd meg ezen tevékenységi körökön belül, amely közvetlenül érinti a létfontosságú rendszerek és létesítmények azonosításáról, kijelöléséről és védelméről szóló törvény alapján meghatározott valamely nemzeti létfontosságú rendszerelemet vagy európai létfontosságú rendszerelemet.

A 4. §-hoz

A törvény bejelentéshez köti mindazon tevékenységeknek a külföldi befektetők meghatározott mértékű részesedése, illetve befolyása mellett működő gazdasági társaságok eredeti tevékenységi köröktől eltérő, újabb tevékenységeként történő folytatását is, amely tevékenységfajták tekintetében tulajdonszerzés, meghatározó befolyásszerzés, illetve az üzemeltetési jog megszerzésének esetére is bejelentési kötelezettséget ír elő. Az ún. újonnan felvett tevékenységek folytatásának bejelentése azt a célt szolgálja, hogy a törvény hatálya alá tartozó tevékenységet állami ellenőrzés nélkül ne csupán az eredetileg is az adott tevékenység végzésére alapított gazdasági társaság keretei között ne lehessen folytatni, hanem olyan, külföldi befektetők befolyása mellett működő gazdasági társaság égisze alatt sem, amelynek profiljába a szabályozás alá vont tevékenységek a társaság alapításánál fogva eredetileg ugyan nem tartoztak bele, a cég tevékenységi köreit illetően időközben bekövetkezett változások folytán ugyanakkor utóbb mégis a Magyarország biztonságának szempontjából történő ellenőrzésének szükségessége merül fel. A bejelentési kötelezettséggel érintett újonnan felvett tevékenységek a törvény értelmében jogszerűen még abban az esetben sem gyakorolhatók, ha az adott tevékenységnek főtevékenységként, illetve további tevékenységi körökként a cégjegyzékbe való bejegyzése megtörtént.

Az 5. §-hoz

A külföldi befektető bejelentési kötelezettsége teljesítésének fő szabályait határozza meg:

- a bejelentést a miniszterhez kell megtenni, írásban,

- a bejelentésre nyitva álló határidőt kormányrendelet fogja meghatározni,

- a bejelentés fő tartalmi elemeit is meghatározza a törvény (5. § (2) bekezdés),

- a bejelentési kötelezettség alá eső adatokban bekövetkező változás esetén adatszolgáltatási kötelezettség áll fenn.

A részletes szabályokat kormányrendelet fogja meghatározni.

A 6. §-hoz

A miniszter eljárásának fő eljárási szabályait határozza meg, amelyek törvényben történő rögzítése szükséges. A törvényben nem szabályozott kérdésekben a részletes eljárási szabályokat a Kormány rendelete fogja tartalmazni.

A miniszter eljárása nem tartozik az általános közigazgatási rendtartásról szóló törvény (Ákr.) hatálya alá, ez a szabályozás azon logikájából következik, hogy nem engedélyezési eljárást, hanem egy bejelentési kötelezettségen alapuló szabályozási modellt határoz meg.

A szabályozási modell az alábbi folyamatra épül:

- a jogügylet létrejöttét bejelenti a külföldi befektető, ezen bejelentés megérkezését a miniszter visszaigazolja,

- a miniszter megvizsgálja, hogy a jogügylet sérti-e Magyarország biztonsági érdekeit, ezen vizsgálatba a kormányrendeletben meghatározandó szervek bevonására intézkedhet (amely szervek köre a tevékenység jellegétől függően változhat),

- az eljárás lezárásaként a miniszter vagy tudomásul veszi a bejelentést (és ezt írásban visszaigazolja a bejelentőnek), vagy a tulajdonszerzést, üzemeltetési jog megszerzését tiltó döntést hoz, utóbbi esetben egyszerűsített indokolást kell adni,

- a tiltó döntés közigazgatási perben támadható meg, az eljárás lényeges szabályainak megsértése miatt, illetve az 1. § 1. pont b) alpontja szerinti külföldi befektetőnek minősítés miatt (tehát ha pl. az Unióban már letelepedett vállalkozást minősít a miniszter a törvény 5. § (8) bekezdése szerint külföldi befektetőnek),

- a bíróság egyszerűsített perben dönt és kasszációs jogkörrel rendelkezik: a jogsértés megállapítása esetén a határozatot hatályon kívül helyezheti és a minisztert új eljárásra kötelezi, de a határozat megváltoztatásáról nem dönthet.

A 7. §-hoz

A szabályozás hatálya alá vont tevékenységek egy részénél a jogszabály a tulajdonszerzést engedély meglétéhez köti, míg a tevékenység más részénél ilyen hatósági engedélyezési eljárást nem kell lefolytatni.

Azokban az esetekben, amikor a tulajdonszerzés engedélyezésére irányuló eljárást ír elő a jogszabály, akkor az e törvény szerinti bejelentés tudomásulvételének igazolása az engedélyezés keretében történő döntés egyik feltétele lesz. Azaz az engedélyezési eljárás során a külföldi befektetőnek az e törvény szerint a miniszter által kiadott igazolást be kell csatolnia. Ezeket az eseteket a jogalkalmazás segítése és a jogbiztonság érdekében egy kormányrendelet fogja felsorolni.

A 8-10. §-hoz

A törvényben lefektetett szabályrendszer be nem tartásához fűződő jogkövetkezményeket állapítja meg.

Egyrészről a részvénykönyvbe vagy tagjegyzékbe történő bejegyzésre csak a visszaigazolás birtokában nyújtható be kérelem, annak hiányában a bejegyzésre nem kerülhet sor. Ha valamely hiba okán mégis úgy került a részvénykönyvbe, tagjegyzékbe bejegyzésre az érintett, hogy az e törvény hatálya alá eső külföldi befektető részére a miniszter tiltó határozatot adott ki, vagy csaknem igazolta a bejelentés tudomásulvételét, a magyarországi gazdasági társaság tudomásszerzését követően vele szemben a külföldi befektető a társasági jogait nem gyakorolhatja.

Másrészről az üzemeltetési jogra irányuló szerződés hatálya csak a tudomásulvétel napjával áll be. A jogügylet hatálytalanságával kapcsolatosan peres eljárás kezdeményezhető.

A tiltó rendelkezéssel érintett újonnan felvett tevékenységet pedig a cégjegyzékből törölni kell.

A kormány által kijelölt szervnek mindemellett ellenőrzési jogosultsága van, és ha megállapítja, hogy a külföldi befektető a törvény szerinti bejelentési kötelezettségét nem teljesítette, akkor - bírság kiszabása mellett - utólagosan megvizsgálja, hogy a tulajdonszerzés, üzemeltetési jog megszerzés Magyarország biztonsági érdekeit sérti-e. Ha nem, akkor a bejelentés tudomásulvételét írásban visszaigazolja, ha igen, akkor utólagosan meghozza a tiltó döntést.

Ha az utólagos tiltó döntés a tulajdonszerzésre irányuló jogügylet vonatkozásában született, akkor a tulajdonrész értékesítésére kell intézkedni. Első sorban a külföldi befektető kap lehetőséget arra, hogy értékesítse a tulajdonrészét, megszüntesse a befolyását vagy a fióktelep esetében megszüntesse azt vagy módosítsa a tevékenységi körét a meghatározott - legfeljebb 3 hónapos - határidőn belül. Ha ez nem vezet eredményre, akkor a magyar állam jelöli ki azt az állami szervet, aki az értékesítésre intézkedik a külföldi befektető helyett és nevében.

Ha az utólagos tiltó döntés az üzemeltetési jog megszerzésre irányuló jogügylet vonatkozásában született, akkor a jogügylet hatálytalanságával kapcsolatos peres eljárást kell indítani.

-----STARTING---POINT---VEGE---

A 11. §-hoz

A törvény hatálybalépésének időpontját határozza meg.

A 12. §-hoz

A Kormány számára adott felhatalmazásokat tartalmazza.

A 13. §-hoz

A törvény hatályához kapcsolódó átmeneti rendelkezést tartalmazza.