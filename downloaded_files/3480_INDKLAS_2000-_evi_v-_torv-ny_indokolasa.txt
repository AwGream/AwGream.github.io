2000. évi V. törvény indokolása

a Magyar Népköztársaság és a Ciprusi Köztársaság között, Budapesten, 1989. május 24-én aláírt Konzuli Egyezmény kihirdetéséről

Indokolás

A Magyar Népköztársaság és a Ciprusi Köztársaság közötti Konzuli Egyezmény (továbbiakban: Egyezmény) Budapesten, 1989. május 24-én került aláírásra. Az akkor hatályos magyar belső jogi eljárásnak megfelelően az aláírás - az Elnöki Tanács megerősítése fenntartásával - a Magyar Népköztársaság Elnöki Tanácsának 173/1989. számú, 1989. május 22-én kelt határozata alapján történt.

A Magyar Népköztársaság és a Ciprusi Köztársaság között a diplomáciai és konzuli kapcsolatok felvételére 1960-ban került sor. A két állam gazdasági, kereskedelmi és idegenforgalmi kapcsolatainak fejlesztéséhez fűződő érdekünk, valamint a Cipruson élő, illetve dolgozó magyar állampolgárok hatékonyabb érdekképviseletének és védelmének ellátását biztosítja a kétoldalú Konzuli Egyezmény megkötése. Az Egyezmény kiegészíti és továbbfejleszti a Konzuli Kapcsolatokról Bécsben, 1963. április 24-én kelt Egyezmény rendelkezéseit.

Az Egyezményt az Elnöki Tanács a 241/1989. számú, 1989. július 24-én kelt határozatával megerősítette, és megerősítő okiratot állított ki. A megerősítő okiratok kicserélésére nem került sor, tekintettel arra, hogy a ciprusi fél 1994-ig nem erősítette meg az Egyezményt. A Magyar Köztársaság Elnöke 1994. május hó 9-i keltezéssel megerősítő okiratot adott ki. A megerősítő okiratok kicserélésére Budapesten, 1994. május 11-én került sor, az Egyezmény 1994. június 10-én lépett hatályba. Ezt követően a külügyminisztert Minisztertanácsi határozata hatalmazta fel, hogy az Egyezmény hatályba lépését követően az igazságügyminiszterrel együttesen tegyen előterjesztést az Egyezménynek törvényerejű rendelettel történő kihirdetése iránt az Elnöki Tanácshoz.

Az 1989. évi XXXI. törvény 38. § (2) bekezdése az Elnöki Tanács törvényerejű rendelettel kapcsolatos jogalkotói hatáskörét megszüntette. Az Alkotmánybíróság 186/B/1991/2. számú határozata a jogszabály alkotmányellenességének utólagos vizsgálata tárgyában kimondta: „A törvényerejű rendelettel történő szabályozás - a jelenlegi jogforrási hierarchia szerinti - törvényi szintű szabályozásnak fogható fel.”

Az Alkotmány 69. § (3) bekezdése biztosítja a magyar állampolgárok részére, hogy törvényes külföldi tartózkodásuk ideje alatt a Magyar Köztársaság védelmét élvezzék. A magyar állampolgárok hatékonyabb érdekképviseletének és védelmének ellátását biztosítja a kétoldalú Konzuli Egyezmény megkötése.

A jogalkotásról szóló 1987. évi XI. törvény 2. §-ának c) pontja kimondja, hogy az Országgyűlés törvényben állapítja meg az állampolgárok alapvető jogait és kötelességeit, ezek feltételeit és korlátait, valamint érvényre juttatásuk eljárási szabályait.

Az Egyezmény kihirdetésének folyamata elhúzódott, mivel a magyar Állam megnevezése az egyezmény aláírását követően megváltozott.

Az Egyezmény címében, Preambulumában és végén található Állam megnevezések módosulása tárgyában - a magyar Állam megnevezésében történt változás kapcsán - a ciprusi féllel történt konzultációt követően az egyezmény eredeti szöveggel történő kihirdetése mellett döntöttünk. Figyelembe vettük azt is, hogy az Egyezményt a ciprusi fél a megkötése idején érvényes állam-megnevezéssel hirdette ki.