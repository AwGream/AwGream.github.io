1995. évi CVIII. törvény indokolása

a magyar állampolgárok külföldi állampolgárokkal történő házasságkötésére vonatkozó jogszabályok módosításáról

-----STARTING---POINT---ALTALANOS--- 

1. Az elmúlt évtizedek emberi és állampolgári jogokat korlátozó intézkedéseinek egyike a magyar állampolgárok külföldi állampolgárokkal történő házasságkötésének megszorítása, illetőleg indokolatlanul szigorú ellenőrzés alatt tartása volt.

A házasságról, a családról és a gyámságról szóló 1952. évi IV. törvény 6. §-ának (2) bekezdése annak idején kimondta, hogy "magyar állampolgárnak külföldi állampolgárral való házasságkötéséhez a Népköztársaság Elnöki Tanácsának engedélye szükséges."

Az 1956. évi VI. törvény 1. §-ának (1) bekezdése az ilyen házasság engedélyhez kötését megszüntette, amikor úgy rendelkezett, hogy "magyar állampolgárnak külföldi állampolgárral való házasságkötéséhez a Népköztársaság Elnöki Tanácsának engedélye nem szükséges. Ez a rendelkezés nem mentesíti a külföldi állampolgárt annak igazolása alól, hogy a reá irányadó jog szerint a házasságkötés nem ütközik akadályba."

Már az 1952. évi IV. törvény 6. §-ának (1) bekezdése kimondta, hogy a külföldiekkel való házasság engedélyhez kötése mellett a külföldinek igazolnia kell, hogy a házasság a reá alkalmazandó jog szerint - ez általában az állampolgárság szerinti állam joga - nem ütközik akadályba. Ez a törvény vezette be annak lehetőségét, hogy az igazolás alól az igazságügy-miniszter felmentést adhat. Ezt az igazolási kötelezettséget, illetőleg e kötelezettség alól az igazságügy-miniszter által történő felmentés lehetőségét, a házasságnak az Elnöki Tanács engedélyéhez kötését megszüntető törvény is fenntartotta.

A külföldiekkel való házasságkötésnek ezt a rendjét a házasságról, a családról és a gyámságról szóló 1952. évi IV. törvény módosításáról és egységes szövegéről alkotott 1974. évi IV. törvény 6. §-a átvette, és lényegében változatlanul fenntartotta a nemzetközi magánjogról szóló 1979. évi 13. törvényerejű rendelet ma is hatályos 38. §-ának (1) bekezdése is. E szerint: "Ha nem magyar állampolgár kíván Magyarországon házasságot kötni, igazolnia kell, hogy a házasságkötésnek személyes joga szerint nincs akadálya. Az igazolás alól az igazságügy-miniszter indokolt esetben felmentést adhat."

2. A hatályos szabályok megfelelnek a fejlett jogrendszerekben meghonosodott előírásoknak. Az a követelmény ugyanis, hogy az állampolgárság szempontjából vegyes házasság a külföldi házasulandóra alkalmazandó külföldi jog szerint nem ütközik akadályba, a korszerű jogrendszerek azon követelményének felel meg, hogy különböző állampolgárságú személyek között kötött házasság csak akkor érvényes, ha mindkét házasfélre irányadó jog előírásainak megfelel. A magyar jogban a nemzetközi magánjogról szóló 1979. évi 13. törvényerejű rendelet ezt úgy fogalmazza meg 37. §-ának (1) bekezdésében, hogy ha a házasulandók különböző állampolgárságúak, a házasság csak akkor érvényes, ha ennek anyagi jogi feltételei mindkét házasulóra alkalmazandó jog szerint megvannak. Természetes követelmény, hogy e feltétel fennálltát a magyar állampolgárral házasságot kötni kívánó külföldinek igazolnia kell; ugyanakkor az ilyen igazolás alóli felmentés lehetősége abból adódik, hogy vannak esetek, amikor ilyen igazolás beszerzése az állampolgárság szerinti államtól hosszadalmas vagy lehetetlen volna.

3. A hatályos jognak a magyar és a külföldi állampolgár házasságkötésére vonatkozó rendelkezései egyetlen kivételtől eltekintve megfelelnek a jogállam követelményeinek. A kivétel pedig az, hogy a jogszabály az igazságügy-miniszter kizárólagos hatáskörébe utalja az igazolás alóli felmentés adásának a lehetőségét.

Korszerű közigazgatási viszonyok közepette elfogadhatatlan, hogy ilyen funkciót az igazságügy-miniszter gyakoroljon. A házasság megkötésében bármilyen minőségben történő közreműködés nem igazságügyi feladat. A felmentés kiadása olyan egyszerű tények ismeretén és megítélésén alapszik, melyhez ez a méretű központosítás szükségtelen; ilyen például, hogy a külföldi vőlegényre vagy menyasszonyra irányadó külföldi jog szerint megvannak-e a házasságkötés anyagi jogi feltételei: az érvényes házassághoz megkövetelt életkor, nincs-e házassági akadály pl. meghatározott fokú rokonságban álló személyek között stb., illetve amelyhez a kellő szakismeretek az önkormányzatok által is megszerezhetők.

4. Az alapvetően megváltozott körülmények indokolttá teszik a nemzetközi magánjogi jogszabály módosítását. A módosítást a már ismertetett körülmények mellett az a gyakorlatias megfontolás is nyomatékosan indokolja, hogy a magyar és külföldi állampolgárok közötti házasságok száma az elmúlt években folyamatosan növekszik. Bár a jogszabály ma is lehetővé teszi, hogy a házasulók a felmentés iránti kérelmüket bármelyik anyakönyvvezetőnél előterjesszék (1982. évi 17. törvényerejű rendelet 20. § (2) bekezdése), gyakorlatilag e kérelmek előterjesztése az Igazságügyi Minisztériumban történik, ami azt jelenti, hogy az érdekelteknek az ország távoli pontjairól is a fővárosba kell utazniuk, holott ezt az ügy jellege nem teszi indokolttá.

-----STARTING---POINT---RESZLETES---

Az 1. §-hoz

A nemzetközi magánjogról szóló 1979. évi 13. törvényerejű rendelet 38. § (1) bekezdése - ha a házasságkötést Magyarországon tervezik - az igazságügy-minisztert, a 38. (3) bekezdése pedig - ha a házasságot külföldön kívánják megkötni - a tanácsi szerveket jelölte meg eljáró szervként. Miután a politikai berendezkedés gyökeres megváltozása folytán a különböző állampolgárságú személyek házasságkötése is teljesen szabaddá vált, felesleges az ilyen házasságokkal kapcsolatos ügyintézés jelentős részének centralizálása, és indokolt, hogy az ilyen házasságkötésekkel kapcsolatos ügyeket a közigazgatási szervek intézzék. A Javaslat 1. §-a szerint ezért a felmentési eljárás egységesen a területileg illetékes fővárosi, megyei közigazgatási hivatalban folyik majd.

A 2. §-hoz

A nemzetközi magánjogi törvényerejű rendeletnek a módosítással érintett rendelkezései folytán értelemszerűen módosítani kell az anyakönyvekről, a házasságkötési eljárásról és a névviselésről szóló 1982. évi 17. törvényerejű rendelet 20. §-át is.

A Javaslat szerint a házasulók a házasságkötéssel kapcsolatos egyéb ügyintézésre is hatáskörrel rendelkező anyakönyvvezetőnél nyújthatják be felmentés iránti kérelmüket.

-----STARTING---POINT---VEGE---

A 3. §-hoz

A Javaslat szerinti 90 napos hatálybalépési határidőt az indokolja, hogy a hatáskörátadással kapcsolatos adminisztrációs teendők elvégezhetőek legyenek, illetve a hatályba lépés időpontjában az érintett szervek felkészülten fogadhassák a kérelmeket.