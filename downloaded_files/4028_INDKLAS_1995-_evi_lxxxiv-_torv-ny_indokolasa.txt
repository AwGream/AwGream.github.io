1995. évi LXXXIV. törvény indokolása

a szakképzésről szóló 1993. évi LXXIV törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

A közoktatási törvény külön intézménytípusként tünteti fel a többi tanulóval fogyatékossága miatt együtthaladásra képtelen tanuló szakmai képzésére szolgáló "speciális szakiskolát". Ezért indokolt, hogy a szakképzési törvény a szakképzés intézményei között külön intézménytípusként felsorolja ezt az intézménytípust is.

A 2. §-hoz

Az OKJ és a törvénynek az OKJ-re vonatkozó rendelkezései jelenleg nincsenek összhangban. Az OKJ ugyanis (lényegében törvényi felhatalmazás nélkül) az Szt. 3. §-ában meghatározottakon felül életkori megkötéseket (a részvétel alsó korhatára) is tartalmaz, továbbá jelzi azokat a szakképesítéseket, amelyeknek elsajátításához szakmai előképzettséget is meg kell kívánni. Ennek szükségessége a szakmai követelmények kidolgozása során egyértelműen felmerült. A javaslat ezt az ellentmondást megszünteti, illetőleg a hiányt pótolja és új követelményként írja elő a szakképesítés szintjének meghatározását.

A 3. §-hoz

A szakmai vizsga díja és a vizsgáztatási díj teljes mértékben szabályozatlan az iskolarendszeren kívüli szakképzésben. De az iskolai rendszerű szakképzést érintően is új szabályozásra van szükség, tekintettel arra, hogy a jelenlegi szabályozás nincs összhangban a törvényi rendelkezésekkel. A javaslat e probléma megoldásához kíván jogszabályi felhatalmazást biztosítani.

Az Szt. 2. § (3) bekezdése az iskolarendszeren kívüli szakképzés folytatását "a külön jogszabályban meghatározott" feltételekhez köti. Arról azonban nem rendelkezik, hogy ki illetékes e külön jogszabály kiadására. A javaslat ezt a joghézagot kívánja pótolni.

A 4. §-hoz

Jelenleg nem egyöntetű a gyakorlat arra nézve, hogy a szakmai és vizsgakövetelmény meghatározása és közzététele milyen módon történjék. Az a kívánatos, ha a meghatározás több szakképesítésért felelős miniszter esetében együttesen, a közzététel pedig jogszabályban közlönyi úton történik, amelyhez minden érdekelt hozzájuthat. A javaslat a közzététel egyértelművé tételét szolgálja.

A fegyveres erők és rendvédelmi szervek keretében folyó szakképzés sajátosságainak az érvényesítése indokolja a (2) bekezdés javaslat szerinti kiegészítést.

Az 5. §-hoz

A javasolt módosításokat a megállapodásra illetékes országos gazdasági kamara egyértelművé tétele és a megállapodás jogszabályi közzétételének elrendelése, valamint a mestervizsga követelményeinek meghatározására vonatkozó szabály beépítése indokolja.

A 6-7. §-hoz

A javaslat az érdekegyeztetés és a szakképzéssel kapcsolatos szakmai döntések előkészítésében való részvétel mechanizmusának pontosítását tartalmazza.

A 8. §-hoz

A cím kiegészítését annak egyértelművé tétele indokolja, hogy az Szt. III. részének rendelkezései csak az állam által elismert, OKJ-ben szereplő szakképesítésekre terjednek ki.

A 9. §-hoz

A hatályos törvény nem szabályozza az oktatásban előírt bizonyítványok és nyomtatványok használatát. A javaslat ezt a mulasztást pótolja.

A 10. §-hoz

A szakmai vizsga szervezésére vonatkozó rendelkezések egyértelműbbé tétele miatt indokolt a szakmai vizsgát szervező intézmény gyűjtőfogalom bevezetése, valamint a vizsgákkal kapcsolatos egyes nyilvántartási feladatok elvégzésének meghatározása.

A 11. §-hoz

A jelenleg hatályos szöveg nem egyértelműen rendelkezik a vizsgabizottság összetételéről. A javaslat ezt az ellentmondásos helyzetet kívánja feloldani, továbbá pontosítja a "szakképzést folytató intézmény" és a "szakmai vizsgát szervező intézmény" megjelölések alkalmazását.

Az OKJ-ben meghatározott szakképesítések között vannak olyanok is, amelyek nem tartoznak egyik gazdasági kamara illetékességi körébe sem. Ilyenek pl. a pedagógiai, a művészeti, a rendészeti szakképesítések. Ezek esetében a vizsgabizottságnak tagja lenne - a javaslat szerint - a szakképzést folytató intézmény képviselője is.

A 12. §-hoz

A javaslat a gyakorlatban felmerült félreértések tisztázása érdekében egyértelművé kívánja tenni, hogy az iskolán kívül gazdálkodó szervezetnél gyakorlati képzés megszervezésére csak két esetben kerülhet sor: szakképző iskolával kötött megállapodás vagy tanulószerződés alapján.

A 13. §-hoz

Az Szt. 16. § (1) bekezdése az iskolai szakképzés ingyenességét kizárólag az első szakképesítés megszerzésére szűkítve mondja ki. Az Szt. 16. § (2) bekezdése a gazdálkodó szervezetekre vonatkozóan ugyanakkor tételesen ilyen korlátozást nem tartalmaz. Ezért a jelenleg hatályos rendelkezés úgy is értelmezhető, hogy a gazdálkodó szervezet általában (tehát minden fajta képzés esetén) nem kérhet és nem fogadhat el költség-hozzájárulást, illetőleg költségtérítést a nála folyó gyakorlati képzésért. A javaslat ezt a tilalmat az iskolai képzés ingyenességével összhangban az első szakképesítés megszerzésére korlátozza.

A 14. §-hoz

A hatályos rendelkezés a gazdálkodó szervezettel való megállapodás kötelezettségét arra az esetre írja elő, ha az iskola a gyakorlati képzés feltételeivel csak részben rendelkezik. A valóság ugyanakkor az, hogy a szakképző iskolák egy része nem rendelkezik iskolai tanműhellyel, ezért a gyakorlati képzés teljes egészében csak gazdálkodó szervezetnél szervezhető meg. Arról viszont a törvény jelenleg nem rendelkezik egyértelműen, hogy a megállapodást ilyen esetekben is meg kell kötni. A javaslat ennek pontosítását szolgálja.

A 15. §-hoz

A hatályos szabály csak a tanulók foglalkoztatásának felügyeletéről rendelkezik (19. § (2) bekezdés), a képzés felügyeletéről azonban nem. A korábbi szabályozás szerint a szakmai irányítás és felügyelet egyértelműen iskolai feladat volt az alapképzés időszakában. A gazdasági kamarák létrejöttével és a gazdálkodó szervezetek kötelező kamarai tagságával új helyzet áll elő. A kamaráknak a gazdaság fejlesztésével kapcsolatos - a gazdasági kamarai törvényben meghatározott - tevékenységéből következik, hogy a gazdálkodó szervezetnél tanulószerződés nélkül folyó gyakorlati képzés felügyeletére is a gazdasági kamara lehet a leginkább illetékes és szakmailag alkalmas. E feladatban való közreműködésből azonban nem zárható ki az illetékes szakképző iskola sem. Ha azonban a szakképesítés nem tartozik egyik gazdasági kamara hatáskörébe sem, akkor a felügyelet az illetékes szakképző iskola feladata lenne.

A 16-22. §-hoz

A javaslat szerinti módosításokat, illetőleg kiegészítéseket egyrészt az intézkedésre jogosult területi gazdasági kamara egyértelművé tétele, másrészt pedig a szakképző iskola tanulóval kapcsolatos szerepének és felelősségének hangsúlyozása indokolja. A feladat ellátásához az iskolák jelenleg még rendelkeznek kellő szakmai tapasztalatokkal, a feltételeket azonban az iskolát közreműködésre felkérő szervezetnek egyidejűleg biztosítania kell.

A 23. §-hoz

A tanulószerződés a tanuló jövőjét meghatározó fontos döntés. Ezért a kiskorú gyermek esetén nem nélkülözhető a szülő hozzájárulása a tanulószerződés megkötésénél, felmondásánál és módosításánál.

A 24. §-hoz

A javasolt módosításra azért van szükség, mert a bekezdésben használt "szakképzést szervező" megjelölés eltér a 2. §-ban és az 52. § (4) bekezdésben használt megjelöléstől. Ez félreértéshez vezethet.

A jelenleg hatályos törvényi rendelkezés a képzési szerződésben kötelező feltételként csak a résztvevő mulasztásának következményeit írja elő meghatározni. A képzésben résztvevő érdekeinek védelmében úgy indokolt, hogy a képzési szerződésben jusson kifejezésre a szakképzést folytató intézmény felelőssége is.

A 25. §-hoz

A hatályos jogszabály a felügyelő tanács létrehozását nem írja elő kötelező feltételként. Ennek ellenére az esetek többségében létrejöttek és mintegy kétéves működésük bizonyította létjogosultságukat. Erre tekintettel létrehozásukat javasoljuk kötelezővé tenni és rendeltetésüket pontosítani. A felügyelő tanács munkájában a szakképzésben érdemi feladatot ellátó területi gazdasági kamarák részvételét is biztosítani indokolt.

A 26. §-hoz

A hatályos rendelkezés az eltérő sajátosságok figyelembevételét indokolatlanul, a közoktatási törvénytől eltérően és annál szűkebb területre korlátozva határozza meg. A javaslat ezt kívánja korrigálni.

-----STARTING---POINT---VEGE---

A 27. §-hoz

A gazdasági kamarákról szóló törvény pontosítása az Országos Szakképzési Tanács elnevezés miatt indokolt.