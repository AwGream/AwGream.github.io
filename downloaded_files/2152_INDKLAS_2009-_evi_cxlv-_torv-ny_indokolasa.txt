2009. évi CXLV. törvény indokolása

az állatok védelméről és kíméletéről szóló 1998. évi XXVIII. törvény módosításáról

-----STARTING---POINT---ALTALANOS--- 

Az állatvédelmi szabályozás alapját jelentő alapjogszabályt, az állatok védelméről és kíméletéről szóló 1998. évi XXVIII. törvényt már több mint tíz éve fogadta el az Országgyűlés.

Azóta több alkalommal módosításra került, ám a napi gyakorlati alkalmazás során merülnek fel pontosítási igények. Részben az egyéb jogszabályi környezet módosulása, részben a társadalmi elvárásokban bekövetkező hangsúlyváltás miatt. Jelen módosítás is részben pontosító jellegű, részben az állatokkal való felelős bánásmódra való nevelés kihangsúlyozását célozza.

-----STARTING---POINT---RESZLETES---

Az 1. §-hoz

Az állatok védelméről és kíméletéről szóló 1998. évi XXVIII. törvény (a továbbiakban: Ávtv.) 5. §-ának (3) bekezdése kiegészítésre szorul, hiszen nemcsak a természetes ellenségeitől kell megóvni a szabadban tartott állatokat, hanem például a kóbor ebek zaklatásától is, továbbá minden olyan káros hatástól, ami az egészségét veszélyezteti. A jelenleg hatályos (4) bekezdése azon kívül, hogy bizonytalan fogalmakat használ, nem az állatok, hanem a köztisztaság védelmét szolgálja, ekként nem az állatvédelmi törvényben kell szerepelnie. Azt az egyes szabálysértésekről szóló 218/1999. (XII. 28.) Korm. rendelet „Köztisztasági szabálysértés” címén szabálysértésként rendeli büntetni. Ezért a hatályos szöveg hatályon kívül helyezésével, a hatályos (3) bekezdés második mondatával látszik célszerűnek felváltani, ugyanis a mondat logikailag az 5. §-hoz tartozik, de nincs közvetlen összefüggésben a (3) bekezdés tartalmával.

A tulajdonos kötelessége a kedvtelésből tartott állat ürülékének eltakarítása.

A 2. §-hoz

Az ország őshonos növény-, illetve állatvilágára ökológiai szempontból veszélyes állatok tartásának tilalma kapcsán a tiltó rendelkezést az állatok védelméről és kíméletéről szóló 1998. évi XXVIII. törvényben indokolt elhelyezni. Az egyes agrártárgyú törvények módosításáról szóló 2009. évi XXVIII. törvény 11. §-ának (2) bekezdésében szereplő gépelési hiba folytán kerül a rendelkezés az állattenyésztésről szóló 1993. évi CXIV. törvénybe.

A 3. §-hoz

A törvényben szakértői testület néven szereplő intézményt az állatkísérletek végzéséről szóló 243/1998. (XII. 31.) Korm. rendelet, illetve a szakmai terminológia is Állatvédelmi Tanácsadó Testületnek nevezi, ezért a törvényi fogalom pontosítása szükséges.

A 4-5. §-hoz

Az állatkísérletek engedélyezési eljárása során az Ávtv. 25. §-ának (5) bekezdésében leírt szakértői testület tagjai nem köztisztviselők, és a tevékenységük nem tartozik a Ket. hatálya alá, ezért szükséges összeférhetetlenségi szabályokat kimondani az elfogulatlan vélemény-nyilvánítás biztosítása érdekében. Ugyanezen megfontolásból a munkahelyi állatvédelmi bizottság tagjai vonatkozásában is rendelkezni kell arról, hogy az állatkísérletben nem vegyen részt olyan személy, akinek a feladata a kísérlet ellenőrzése és felügyelete.

A 6. §-hoz

Az Ávtv. fogalomrendszere szerint az állatmenhely-állatpanzió egy fogalom alá esnek (állatotthon), azonban céljuk, finanszírozásuk, fenntartásuk módja teljes mértékben eltérő, így célszerű pontosítani a szövege, különös tekintettel arra, hogy a tartós működéshez elégséges vagyoni fedezet megléte nem követelhető meg egy állatpanziótól.

A 7. §-hoz

Az Ávtv. 42. §-a (1) bekezdésének c) pontja a törvény szerinti állami feladatok ellátásának, valamint az önkormányzati feladatok támogatásának állami pénzügyi forrásai közé sorolja az állatvédelmi bírságot. Erre tekintettel szükséges a VIII. és IX. fejezet címeinek korrekciója.

A 8. §-hoz

Az állatvédelemmel kapcsolatos iskolai oktatási feladatokról szóló rendelkezéseket jelenleg az Ávtv. Záró rendelkezései, a 46. § tartalmazza. Tekintettel arra, hogy az iskolai oktatás kiemelt jelentőséggel bír, célszerű az azzal kapcsolatos rendelkezések külön fejezetben való elhelyezése, így jogszabályszerkesztői eszközökkel is hangsúlyozva a kérdés fontosságát. Emellett indokolt annak törvényi előírása, hogy az állatvédelmi hatóság szakmailag felügyelje az állatok tartása során alkalmazandó állatvédelmi előírásokra vonatkozó - iskolarendszeren kívüli - képzést és vizsgáztatást, továbbá részt vesz a képzés tartalmi követelményeinek kidolgozásában és a képzés szervezésében.

A 9. §-hoz

Felhatalmazza a törvény a minisztert, hogy az állatok tartása során alkalmazandó állatvédelmi előírásokra vonatkozó képesítések, képzések és vizsgáztatás részletes szabályait rendeletben állapítsa meg.

-----STARTING---POINT---VEGE---

A 10. §-hoz

Hatályba léptető hatályon kívül helyező és módosító rendelkezéseket tartalmaz.