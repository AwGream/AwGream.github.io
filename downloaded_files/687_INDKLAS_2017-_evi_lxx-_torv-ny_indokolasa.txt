2017. évi LXX. törvény indokolása

az oktatás szabályozására vonatkozó és egyes kapcsolódó törvények módosításáról

-----STARTING---POINT---ALTALANOS--- 

A közalkalmazottak jogállásáról szóló 1992. évi XXXIII. törvény módosításához

Az állami felsőoktatási intézmény tekintetében a közalkalmazottak jogállásáról szóló 1992. évi XXX. törvényt (a továbbiakban: Kjt.) a nemzeti felsőoktatásról szóló 2011. évi CCIV. törvényben (a továbbiakban: Nftv.) meghatározott eltérésekkel kell alkalmazni. Jelen Kjt. módosítással a felsőoktatási intézményben tanár munkakörben foglalkoztatottak fizetési fokozatba sorolására irányadó rendelkezés egészül ki.

A Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvény módosításához

A törvény a közszolgálati ösztöndíjas hallgatók és a magyar állami ösztöndíjas hallgatók egységes nyilvántartási rendszerét hozza létre. Az egységes rendszerben mind a magyar állami ösztöndíj, mind a közszolgálati ösztöndíj tekintetében az ösztöndíj feltételei teljesítésének nyilvántartó szerveként - a tanulmányi és a foglalkoztatási nyomonkövetés tekintetében is - az Oktatási Hivatal fog eljárni.

A nemzeti köznevelésről szóló 2011. évi CXC. törvény módosításához

A törvény célja többek között az oktatási jogok biztosa jogállásának törvényi szintű megállapítása, valamint rendeleti szintű szabályozására vonatkozó felhatalmazó rendelkezés elhelyezése. A hatályos szabályozás értelmében az értelmi fogyatékos tanulók oktatásában teljes „gyógypedagógus-kényszer” van, melynek feloldása bizonyos esetekben, tantárgyak körében indokolt, hogy a megfelelő oktatás részükre is biztosítva legyen.

A közszolgálati tisztviselőkről szóló 2011. évi CXCIX. törvény módosításához

A közszolgálati tisztviselőkről szóló 2011. évi CXCIX. törvény módosítása kodifikációs pontosítás.

A nemzeti felsőoktatásról szóló 2011. évi CCIV. törvény módosításához

Az Nftv. módosítása a felsőoktatási intézmény legfőbb testületi döntéshozó szerve, a szenátus négy évenként történő megújítására, a pedagógusképzést folytató felsőoktatási intézmények esetén a tanárképzés intézményi koordinációja intézményi felelősségének egyértelmű telepítésére, az intézményi foglalkoztatásnak az oktatói munkakörben foglalkoztatottak előmenetelét biztosító szabályozására irányul. A módosítás a jogalkalmazói tapasztalatok alapján a törvényi fogalomhasználatot pontosítja, az Nftv. végrehajtási szabályozásának a megváltozott jogszabályi környezetre figyelemmel történő megújítására. Az Nftv. jelen módosítása - összhangban az Nkt. jelen módosításával - az oktatási jogok miniszteri biztosára vonatkozó törvényi, illetve rendeleti szabályozás felülvizsgálatának egyeztetett eredményét is tartalmazza.

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény módosításához

A módosítás célja, hogy a felnőttoktatásban megszervezett osztályozó vizsgák vonatkozásában külön jogszabályban meghatározott vizsgabiztos kirendelése megkérésének elmaradásához megfelelő szankciót biztosítson.

Az egyes szociális, gyermekvédelmi, családtámogatási tárgyú és egyéb kapcsolódó törvények módosításáról szóló 2015. évi CCXXIII. törvény módosításához

A módosítás célja, hogy az egységes óvoda-bölcsőde 2018. augusztus 31-éig működhessen tovább, hogy a fenntartóknak legyen kellő idejük a fejlesztések megvalósítására.

-----STARTING---POINT---RESZLETES---

Az 1-2. §-hoz

A módosítás alapján a felsőoktatási intézménynek a tanári munkakörben foglalkoztatottak esetén a magasabb fizetési fokozatba soroláshoz a korábban köznevelési intézményben pedagógus munkakörben eltöltött időt is figyelembe kell vennie.

A 3. §-hoz

A rendelkezés pontosítja a Nemzeti Közszolgálati Egyetem hallgatóinak költségviselési forma szerinti meghatározását, és biztosítja a közszolgálati ösztöndíjas hallgatókra az Nftv. magyar állami ösztöndíjjal támogatott hallgatókra vonatkozó szabályainak az alkalmazását az NKE tv.-ben foglalt egyes eltérésekkel.

A 4. §-hoz

Az átmeneti rendelkezés az NKE tv. megváltoztatott rendelkezéseinek a bevezetését szolgálja.

Az 5. §-hoz

Hatályon kívül helyezést szabályozó rendelkezés.

A 6. §-hoz

A módosítással bevezetésre kerül a végrehajtási szabályozásban alkalmazott az egészségügyi és pedagógiai célú habilitáció, rehabilitáció és új fogalomként a külföldi iskolai kirándulás fogalma a törvényben.

A 7. §-hoz

A sajátos nevelési igényű gyermeket, tanulót egészségügyi és pedagógiai célú habilitációs, rehabilitációs foglalkozás illeti meg. Az Nkt. 6. melléklete szabályozza az intézmény által felhasználható órakeretet, melyet osztályonként, csoportonként (integráló intézményekben 9 fős számítási csoportonként) kell meghatározni. A számításnál a szabályozó nem korlátoz „aktív” állományban lévő tanulókra, így a számítási alapnál a magántanulók is figyelembe veendők. Ebből kifolyólag az egészségügyi és pedagógiai célú habilitációs, rehabilitációs foglalkozások lehetőségét a sajátos nevelési igényű magántanulók esetében is meg kell teremteni, a kiegészítés e célt szolgálja. Nem indokolt azonban, hogy a heti 10 órán felül jelenjen meg az egészségügyi és pedagógiai célú habilitációs, rehabilitációs foglalkozások óraszáma, az így kiegészített óraszám voltaképpen megközelítené az „aktív” tanulói státuszét, amely komoly kapacitásbeli és részben etikai aggályokat vetne fel.

A 8-9. §-hoz

A határon túli kirándulásokon résztvevő tanulók adatainak nyilvántartására irányul az adatkezelési rendelkezés. A kirándulással összefüggő támogatások okán szükséges az adatok nyilvántartása.

A 10. §-hoz

Jelen szabályozók szerint bizonyos esetekben a gyógypedagógiai nevelés-oktatásban résztvevő értelmi fogyatékos tanulók oktatásában teljes „gyógypedagógus-kényszer” van, ugyanakkor az Nkt. 3. melléklete bizonyos esetekben (a szakiskolák szakképzési tartalmai és a készségfejlesztő iskolák gyakorlati tartalmai) a képzések jellegéből fakadóan eltérően szabályoz. Az intézményfenntartó központ a „gyógypedagógus-kényszer” feloldását kérte az ének-zene, testnevelés és rajz tantárgyak esetében, megítélésünk szerint a fentieken túl ez kiterjeszthető a technika, etika, valamint ezek egyes kerettantervekben szereplő tartalmilag egyenértékű tantárgyaira is.

A 11. §-hoz

Az Nkt. 56. § (1) bekezdés módosítása folytán indokolt pontosítás, amely egyértelműsíti, hogy a beilleszkedési, tanulási, magatartási nehézséggel küzdő gyermekek számára az Nkt.-ban biztosított fejlesztő foglalkozások továbbra is rendelkezésre állnak.

A 12. §-hoz

Az Nkt. szabályai szerint az egyéni előrehaladású nevelés és oktatás a sajátos nevelési igényű tanuló számára engedélyezhető, a tanuló egyéni adottságához, fejlettségéhez igazodó továbbhaladást biztosító nevelési-oktatási forma. A nevelési-oktatási intézmények működéséről és a köznevelési intézmények névhasználatáról szóló 20/2012. (VIII. 31.) EMMI rendelet 11. § (3) bekezdés értelmében az egyéni továbbhaladás valamennyi vagy egyes tantárgyakból - különböző évfolyamokig, de legkésőbb - súlyos és halmozottan fogyatékos tanulók kivételével - a negyedik évfolyam végéig tarthat. A súlyos és halmozottan fogyatékos tanuló esetében az egyéni előrehaladású nevelés és oktatás a fejlesztő nevelés-oktatás teljes időtartamára engedélyezhető. Nincs azonban rendelkezés arról, hogy az egyéni előrehaladású nevelés és oktatás mellé a főszabályoktól eltérő magasabb évfolyamba lépési szabályok társulnak. Ennek hiányában a szabály nehezen értelmezhető, mert bár a jelen szabályok szerint az egyéni előrehaladású nevelés és oktatás engedélyezett (a meghatározott korlátokkal), mégis a főszabályok szerint léphet magasabb évfolyamra. A módosítás a fenti ellentmondást oldja fel.

A 13-14. §-hoz

A módosítás a köznevelési intézmény objektív kártérítési felelősségét azokra a káreseményekre korlátozza, amelyek elhárítására az intézménynek módja és lehetősége van. Az intézmény érdekkörén kívül felmerült, jellemzően külföldi iskolai kirándulás, illetve több napos iskolai kirándulás esetén az általános kárfelelősségi szabályok alkalmazása indokolt, azzal hogy a köznevelési intézmény, vagy a közreműködő, illetve más által a tanulónak okozott károk fedezete céljából olyan felelősségbiztosítás kötése szükséges, amelynek kedvezményezettje a tanuló.

A 15. §-hoz

A köznevelés-fejlesztési tervek rugalmatlan tervezési eszköznek bizonyultak, nem váltak a köznevelési döntéshozatal alapjává. Sokkal hatékonyabb lenne a gyermek, tanulólétszám és a különböző köznevelési feladatok ellátására szolgáló férőhelyek összevetése évente, ami érdemi információval szolgálna az évenként esedékes miniszteri döntéshozatal megalapozásához.

A 16. §-hoz

A kiegészítés az oktatási jogok biztosa jogállásának, tevékenysége szabályozásának törvényi szintű megállapítására vonatkozik.

A 17. §-hoz

A módosítással megteremtődik annak a lehetősége, hogy magyar szakképző iskola tagintézményt hozhasson létre és képzést folytathasson határon túl is amennyiben a képzés helye szerinti hazai jog megengedi, vagy nemzetközi szerződés nem korlátozza ennek lehetőségét.

A 18. §-hoz

Az Arany János Programokat megvalósító intézmények fenntartói különböző módon igénylik a támogatási összeget, a forráshoz eltérő módon jutnak hozzá és eltérően számolnak el a támogatással.

A támogatás igénylésének és elszámolásának rendjét az állami fenntartású intézmények számára a 13/2015. (IV. 16.) EMMI utasítás rögzíti. A nem állami fenntartású intézmények számára az EMMI meghívásos pályázatot hirdet. Az NGM és az FM által fenntartott intézmények esetében a programok többletkövetelményeinek forrását a tárcák költségvetésének kell biztosítania, így ezen Arany János programokat megvalósító intézményekre kiterjedően az EMMI nem jogosult finanszírozási szabályokat alkotni. A jelenlegi helyzet minden, a finanszírozásban részt vevő intézményre és fenntartóra többletfeladatot ró, különböző időpontokban, különböző eljárásrendek alapján finanszírozzák a fenntartók a programot. A törvény a finanszírozás eljárásrendi egységesítésének lehetőségét megteremtő felhatalmazó rendelkezés beemelésére irányul, amely mind a szakmai megvalósítás eredményességét, a forrásfelhasználás átláthatóságát, mind az adminisztratív terhek csökkentését pozitív irányban befolyásolná. A törvény a meglévő finanszírozás hatékonyabb felhasználására irányul.

A módosítás továbbá az oktatási jogok biztosa feladatait, eljárását, továbbá az általa vezetett hivatal szervezetének és működésének szabályozására vonatkozófelhatalmazó rendelkezést tartalmaz.

A 19. §-hoz

A beilleszkedési, tanulási, magatartási nehézséggel küzdő tanulók esetében az értékelés és minősítés alóli felmentés kivezetésével átmeneti szabály alkotása vált szükségessé azok számára, akik már (esetleg több éve) mentesítésben részesültek.

A 20. §-hoz

A bizonyos földrajzi és szakmai területeken mutatkozó pedagógushiány enyhítése érdekében a tapasztalatok alapján a pedagógus-munkakör képesítési előírásain könnyíteni lehetséges.

A 21. §-hoz

Szövegcserés módosítások.

A 22. §-hoz

Hatályukat vesztő rendelkezések.

A 23. §-hoz

A rendelkezés kodifikációs pontosításra irányul.

A 24. §-hoz

A módosítás a szenátus tagjai megbízatási idejének szabályozása helyett a szenátus, mint testület megbízási idejének szabályozására irányul. A megváltoztatott rendelkezés bevezetését szolgáló átmeneti szabályozás az Nftv. 115. § (5) bekezdésében került elhelyezésre.

A 25. §-hoz

A törvény a tanársegéd munkakörben foglalkoztatottak számára garanciát nyújt a foglalkoztatásban történő megfelelő előrehaladásra. A módosítás bevezetéséről az Nftv. 115. § (6) bekezdés rendelkezik. Hivatkozott rendelkezés szerint azokat a tanársegédeket, akik már megfelelnek a felsőoktatási intézmény foglalkoztatási követelményrendszerében meghatározott követelményeknek és már legalább három éve rendelkeznek doktori fokozattal, legkésőbb 2018. szeptember 1-jén adjunktusi munkakörbe kell átsorolni.

A 26. §-hoz

A felsőoktatási intézmények alkalmazottainak illetményére vonatkozó rendelkezés módosítása a Kjt. fogalomhasználatával koherens megfogalmazás megállapítására irányul.

A 27-30. §-hoz

A felsőoktatási felvételi eljárás nem tartozik sem a közigazgatási hatósági eljárás és szolgáltatás általános szabályairól szóló 2004. évi CXL. törvény (Ket.), sem az azt 2018. január 1-jei hatállyal felváltó az általános közigazgatási rendtartásról szóló 2016. évi CL. törvény hatálya alá, ugyanakkor az Nftv. a felvételi eljárás tekintetében a Ket. egyes szabályainak alkalmazását rendeli, így a Ket.-et felváltó az általános közigazgatási rendtartásról szóló törvény és az Nftv. 2018. január 1-jét követő összhangjának biztosítása érdekében indokolt az Nftv. érintett rendelkezéseinek módosítása.

A 31. §-hoz.

A szabályozás célja egyértelművé tenni, hogy az előre nem látható váratlan ok miatt (betegség, baleset stb.) a hallgatói jogviszony képzési időszakon belüli szünetelése - a szünetelésre vonatkozó kérelem engedélyezése esetén - a félév kezdetére visszamenőleges (ex tunc) hatású jognyilatkozatot eredményez. Ez a tanulmányok folytatása szempontjából, az utólagosan „passzivált” képzési időszak elején tett bejelentkezést megelőző hallgatói helyzet, állapot helyreállításához vezet. Így a bejelentkezéshez fűződő joghatások (tanulmányi és egyéb pl. a magyar állami ösztöndíjas kötelezettségek) a visszavontnak minősült bejelentkezés okán nem merülnek fel. A rendelkezés szoros összefüggést mutat az

Nftv. 47. § (5) bekezdésében foglaltakkal, amely szerint a támogatási idő számítása szempontjából a hallgató által igénybe vett támogatási időnek minősül minden olyan félév, amelyre a hallgató bejelentkezett,

Nftv. 48/C. § (2) bekezdésével, amely szerint a magyar állami (rész)ösztöndíj szempontjából ösztöndíjasként igénybe vett aktív időszaknak az a félév minősül, amelyre a hallgató bejelentkezett, továbbá különösen, az

Nftv. 59. § (1) bekezdés l) pontjával, amely szerint megszűnik a hallgatói jogviszony a doktori képzés nyolcadik bejelentkezett féléve végén.

A 32. §-hoz

A felsőoktatási intézmény döntéseivel szemben biztosított hallgatói jogorvoslati eljárás rendjének a felsőoktatási intézmény szervezeti és működési szabályzatban történő megállapítását előíró - a döntés közlésére vonatkozóan és a jogorvoslati kérelem elbírálására irányadó határidőt illetően - garanciális rendelkezés.

A 33. §-hoz

A 2018. január elsején hatályba lépő az általános közigazgatási rendtartásról szóló 2016. évi CL. törvény rendelkezéseivel összefüggésben határoz meg szabályt.

A 34. §-hoz

A törvény szerint a Klebelsberg Képzési Ösztöndíjjal támogatott pedagógusképzésben részt vevő (volt) hallgatók visszafizetési kötelezettségét az adó- és vámhivatal adók módjára hajtja be, tekintettel arra, hogy állami támogatásról van szó.

A 35. §-hoz

A módosítás a kancellár igazgatási jellegű közreműködését biztosítja a pedagógus- továbbképzések szervezésében.

A 36. §-hoz

A módosítás a Semmelweis Egyetem egyedi egyetemi működési feltételeinek megteremtését szolgálja.

A 37 §-hoz

A törvény a DSD II nyelvvizsga-bizonyítvány honosításának ingyenességét biztosítja. A DSD II (Deutsches Sprachdiplom/ német nyelvvizsga II. fokozata) a németországi KMK (Kulturministerkonferenz/ Kultuszminiszteri Konferencia) által fejlesztett és minőségbiztosított nyelvvizsga, amelyre - kormányközi megállapodások alapján - világszerte csak az akkreditált, a KMK által előírt feltételeknek megfelelő németoktatást, s a vizsgára a tanórák keretében felkészítést biztosító DSD-iskolákban lehet jelentkezni. A DSD II nyelvvizsga a teljesítménytől függően a Közös Európai Referenciakeret (KER) szerinti B2/C1 közép- vagy felsőfokú német nyelvtudásról ad bizonyítványt. A magyarországi partneriskolákban több évtizede jelen lévő, a német fél által ingyenesen biztosított magas presztízsű DSD II nyelvvizsgák honosítási költsége jelenleg a tanulókat terheli, ezért a német fél kérése arra irányult, hogy a magyar állam csökkentse, illetve lehetőség szerint - részt vállalva a DSD II finanszírozásában, és így átvállalva a honosítás költségeit - tegye teljesen ingyenessé a DSD II nyelvvizsgát a tanulók számára. Ennek érdekében 2017 februárjában Közös Szándéknyilatkozat jött létre német részről a KMK és a ZfA (Zentralstelle für das Auslandsschulwesen/ német Szövetségi Közigazgatási Hivatal - Külföldön Működtetett Német Iskolák Központi Hivatala) képviselői, valamint magyar részről az oktatásért felelős minisztérium képviselőjének aláírásával.

A 38. §-hoz

A szakirányú továbbképzés feltételeinek meghatározására irányuló felhatalmazó rendelkezés módosítása magasabb, kormányrendeleti szintű szabályozást tesz lehetővé az általános közigazgatási rendtartásról szóló törvénynek megfelelően.

Az oktatási jogok biztosa hivatalának szabályozására irányuló felhatalmazó rendelkezés módosítása az Nkt. módosításával koherens rendelkezés.

A 39. §-hoz

Az (1) bekezdésben meghatározott átmeneti rendelkezés az Nftv.-nek a szenátus megválasztására, valamint a tanársegéd munkakörben foglalkoztatottak átsorolására vonatkozó, megváltoztatott rendelkezések bevezetését szolgálja.

A (2) bekezdés szerinti átmeneti rendelkezés a felsőoktatási felvételi eljárásnak - az általános közigazgatási rendtartásról szóló törvény hatályba lépésére tekintettel - módosult rendelkezései első alkalommal történő alkalmazásáról rendelkezik.

A (3) bekezdés kellő felkészülési időt biztosít a felsőoktatási intézményeknek a belső szabályozások módosítására arra az esetre, ha a pedagógus-továbbképzések szervezésében eddig az akadémiai vezetés alá tartozó szervezeti egységek látták el az igazgatási típusú feladatokat is.

A (4) bekezdés szerint a következő tanévtől Pallasz Athéné Egyetem új elnevezése Neumann János Egyetem.

A 40. §-hoz

Az Nftv. 3. melléklet II. fejezete a felsőoktatási információs rendszer keretében nyilvántartott és kezelt személyes és különleges adatokat határozza meg. A módosítás a felsorolt adatok körének pontosabb szabályozására irányul a jogalkalmazás tapasztalatai alapján.

A 41. §-hoz

Szövegcserés módosítások.

A 42. §-hoz

Hatályukat vesztő rendelkezések.

A 43. §-hoz

Tekintettel arra, hogy a 3 éven aluli gyermekek ellátására jelentős a szülői igény és az egységes óvoda-bölcsőde átszervezésének nehézségei miatt akár átmenetileg férőhely hiány lépne fel ott, ahol korábban már megoldott volt a két és három év közöttiek ellátása, ezért a törvény az egységes óvoda-bölcsőde működését 2018. augusztus 31-éig tovább engedélyezi azért, hogy a fenntartóknak legyen kellő idejük a fejlesztések megvalósítására.

-----STARTING---POINT---VEGE---

A 44. §-hoz

Hatályba léptető rendelkezés.