2016. évi XCVIII. törvény indokolása

Magyarország Kormánya és Ausztrália Kormánya között az ideiglenesen munkát vállaló turisták programjáról szóló egyetértési Megállapodás kihirdetéséről

Általános indokolás

A törvény célja a Magyarország Kormánya és Ausztrália Kormánya között az ideiglenesen munkát vállaló turisták programjáról szóló Megállapodás (a továbbiakban: Megállapodás) kötelező hatályának elismeréséhez szükséges felhatalmazás megszerzése, illetve a Megállapodás kihirdetése.

A Megállapodás által előirányzott „Working Holiday Scheme” program keretében a két ország 18-30 év közötti állampolgárai (évente legfeljebb 200-200 fő) egy évet meg nem haladóan tartózkodhatnak a másik fél területén; továbbá amellett, hogy tartózkodásuk célja elsődlegesen nem keresőtevékenység folytatása, hanem turizmus, a Megállapodásban meghatározott feltételek teljesítése esetén ideiglenesen munkát is vállalhatnak.

A Megállapodásban rögzített, legfeljebb 12 hónapig érvényes turizmus alatti ideiglenes munkavállalásra jogosító vízum (’Work and Holiday visa’) már létező, tartózkodásra jogosító okmány Ausztráliában. A WHS megállapodások alapján Magyarországon kiadható ideiglenes tartózkodási engedély kiadásának részletszabályait a 130/2012. (VI. 26.) Korm. rendelet emelte be a harmadik országbeli állampolgárok beutazásáról és tartózkodásáról szóló 2007. évi II. törvény végrehajtásáról szóló 114/2007. (V. 24.) Korm. rendeletbe, mely módosítás 2012. november 1-jétől hatályos. E jogszabály-módosítás horizontális jellege lehetővé teszi a jövőben kötendő WHS megállapodások alapján is az ideiglenes tartózkodási engedély kiadását.

A Megállapodás jól illeszkedik a magyar-ausztrál kapcsolatok rendszerébe, amely a humán- és ifjúsági kapcsolatok további fejlesztését nagyszerűen szolgálná. A Megállapodás létrehozása a magyar-ausztrál kapcsolatok egészére pozitív hatással lehet; az a gazdasági, turisztikai, kulturális és oktatási területen egyértelműen kedvezően hathat.

2012 novemberében merült fel a felek részéről a turisták „Working Holiday Scheme” program keretében történő ideiglenes munkavállalásáról szóló nemzetközi megállapodás létrehozásának szükségessége. A megállapodás létrehozása gazdasági, turisztikai, kulturális és oktatási szempontból is kedvező hatást gyakorolna a magyar-ausztrál kapcsolatok egészére. A szakértői tárgyalások eredményeként a Megállapodás végleges szövegében megállapodás született. Az aláírásra 2016. február 24-én került sor az ausztrál parlamentben, Magyarország részéről Dr. Gruber Attila canberrai magyar nagykövet, Ausztrália részéről Peter Dutton migrációs és határvédelmi ügyekért felelős miniszter volt az aláíró. A Megállapodás hatálybalépéséhez szükséges nemzetközi jogi, illetve belső jogi eljárási cselekmények minél gyorsabb megtételében mindkét fél érdekelt.

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés b) és c) pontjai alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően e § tartalmazza a belső jogba transzformált Megállapodás hiteles angol nyelvű szövegét és annak magyar nyelvű fordítását.

A Megállapodás 1. szakasza rögzíti az Ausztrália és Magyarország által vállalt kötelezettségeket arra vonatkozóan, hogy mely feltételek teljesítése esetén teszik lehetővé a másik fél állampolgárai számára az ideiglenesen munkát vállaló turisták programjában való részvételt.

A Megállapodás 3-5. szakaszai tartalmazzák az általános rendelkezéseket (a belépési, tartózkodási és munkavállalási feltételeket, az okmányok igénylésével és a saját állampolgárok visszafogadásával kapcsolatos eljárást, és a Megállapodás felfüggesztésének, módosításának lehetőségét).

A 6. szakasz a hatálybalépésről szól. A 7. szakasz rendelkezik a vitarendezés módjáról.

A 4. §-hoz

E szakasz rendelkezik a Megállapodás belső jogi hatálybalépésének napjáról [amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával].

A hatálybalépés naptári napját a külgazdasági és külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító külügyminisztériumi közleményt hivatalból, a szaktárca külön közbenjárása nélkül adja ki a külgazdasági és külügyminiszter.