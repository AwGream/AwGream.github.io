2010. évi II. törvény indokolása

a Tisza-völgy árvízi biztonságának növelését, valamint az érintett térség terület- és vidékfejlesztését szolgáló program (a Vásárhelyi-terv továbbfejlesztése) közérdekűségéről és megvalósításáról szóló 2004. évi LXVII. törvény módosításáról

-----STARTING---POINT---ALTALANOS--- 

A Tisza-völgy árvízi biztonságának növelését, valamint az érintett térség terület- és vidékfejlesztését szolgáló program (a Vásárhelyi-terv továbbfejlesztése) közérdekűségéről és megvalósításáról szóló 2004. évi LXVII. törvény (a továbbiakban: Törvény) elfogadását követően vált világossá, hogy a 1022/2003. (III. 27.) Korm. határozatban és a 1107/2003. (XI. 5.) Korm. határozatban, valamint a törvényben meghatározott programot csak az érintett területek lakóinak együttműködésével lehet megvalósítani. A Törvény hatálybalépésével bevezetett tulajdonjog gyakorlására vonatkozó korlátozások a projektek helyi támogatottságát alapvetően befolyásolják, ezért indokolt a korlátozások megszüntetése, illetve jelentős csökkentése. E mellett azonban továbbra is fenn kell tartani azon korlátozásokat, amelyek az építési engedély köteles tevékenységekre, illetőleg a terepviszonyok meghatározott mértékű megváltoztatására irányulnak.

-----STARTING---POINT---RESZLETES---

Az 1. §-hoz

A Törvény előírja, hogy: „az árvízi tározók vízilétesítményeinek megvalósításával összehangolt ütemezésben a kapcsolódó infrastrukturális fejlesztéseket a tájhasználatváltással együtt” el kell végezni. A program megvalósítása a tárcák szoros együttműködésében történhet, a területfejlesztés szakági felelőssége az infrastrukturális fejlesztések megvalósítása.

A 2010. évi költségvetésben az önkormányzati infrastruktúra-fejlesztésre, azon belül is a belterületi csapadékvíz elvezető rendszerek megvalósítására az Észak-alföldi Operatív Programban (a továbbiakban: EAOP) rendelkezésre álló uniós források kizárólag a Szamos-Kraszna-közi tározóval érintett településeken megvalósítandó fejlesztésekre lesznek elegendőek.

A Beregi tározóval érintett területek belterületi vízrendezési fejlesztéseinek megvalósításához szükséges európai uniós források nem biztosítottak. Az EAOP keretei igen kifeszítettek, így előreláthatólag hazai költségvetési fejlesztési forrásokat szükséges bevonni.

Jelenleg a Vásárhelyi-terv továbbfejlesztése (a továbbiakban: VTT) hazai forrásból történő megvalósítása ellentmond a Törvény 3. §-ában foglaltaknak, miszerint a VTT programelemek előkészítéséhez, megvalósításához európai uniós forrás használható, hazai költségvetési forrás csak a már megkezdett tározóhoz (Cigándi és Tiszaroffi) kapcsolódóan vehető igénybe.

Mivel a Beregi tározó építése csak 2010-ben kezdődik meg, a Törvény vonatkozó passzusa értelmében a kapcsolódó önkormányzati infrastrukturális beruházások csak európai uniós forrásból finanszírozhatók.

E probléma feloldható a hazai forrásból történő támogatás beépítésével, ami a Törvény 3. §-ának a módosítását igényli.

Amennyiben a Beregi tározóhoz kapcsolódó infrastrukturális fejlesztésekhez szükséges források biztosítottak, várhatóan elkerülhető a Szamos-Kraszna-közi tározónál, bizonyos helyi érintettek részéről, részben éppen az infrastrukturális fejlesztések miatt tapasztalt ellenállás, így a közel 22 milliárd forint összköltségű Beregi tározó nagyprojekt Kormány, illetve Brüsszel általi jóváhagyásának valószínűsége nő, és egyben elősegítheti az árvízvédelmi, terület- és vidékfejlesztési célok megvalósítását.

A 2. , 6. és 8. §-hoz

A Törvény 7. § (1) bekezdése értelmében nem vehetnek igénybe támogatást a bekezdésben szereplő beruházások megvalósításához, hasznosítási módokhoz, illetve ezekben az esetekben a tározó árapasztási célú igénybevétele esetén keletkező kárért kártalanítás nem jár. A beruházások támogatás nélküli megvalósítása esetén komoly gazdasági hátrány éri a VTT területen gazdálkodókat, tekintve, hogy hazai, illetve uniós forrás nélkül, teljes mértékben önerőből kellene kivitelezni a szükséges beruházásokat, mely a tőkehiányos mezőgazdaságban egyéb területeken is csak elvétve valósul meg. E rendelkezés hatályon kívül helyezésével lehetőség nyílik arra, hogy a gazdálkodók állami támogatást vegyenek igénybe pl. a tározó területén megvalósítandó kémiai talajjavításhoz, öntözési, meliorációs célú beruházásokhoz, faiskola létesítéséhez, vetőmagtermesztéshez, szaporítóanyag előállításához, ültetvények és gyenge víztűrő képességű évelő kultúrák telepítéséhez stb., illetve elöntés által okozott kár esetén ezekben az esetekben is jár a kártalanítás.

A Törvény 7. § (1) bekezdésének módosításával a tározó árapasztási célú igénybevétele esetén a keletkező kárért a várható kártalanítás költsége meg fog növekedni.

A VTT által érintett területeken folytatott gazdálkodás szabályozását a társadalmi, közösségi és az egyéni érdekek összhangjával kell megvalósítani. A termőföld használatára vonatkozó szabályozás szakmai meglapozottságát a kormányrendeleti szinten megállapított egységes elveken nyugvó szakmai irányelvek tudják biztosítani. A módosítás az átmeneti időszakra vonatkozóan biztosítja a jogi szempontból rendezett helyzetet.

A 3. §-hoz

A Törvény hiányossága, hogy az infláció mértéke nem került figyelembevételre az egyszeri térítés mértékének meghatározásánál. Ennek kiküszöbölését célozza a módosítás.

A 4. §-hoz

Az állami vagyonról szóló 2007. évi CVI. törvény 27. § (4) bekezdése lehetővé teszi, hogy a vagyonkezelői szerződés törvény erejénél fogva jöjjön létre. A már befejezett, valamint a folyamatban lévő VTT beruházások tapasztalatai, a Vásárhelyi-terv megvalósításához fűződő kormányzati érdek, illetve a kapcsolódó eljárások gyors és hatékony lebonyolítása indokolják, hogy a beruházások elszámolhatóságának és a létesítmények üzemeltetése érdekében a megvásárolt és a kisajátított ingatlanok közvetlenül a törvény alapján a vagyonkezelő kezelésébe kerüljenek.

Az 5. §-hoz

Amennyiben a módosítás révén az NFGM a 2011-2013. közötti évek (3 éven keresztül, a tározó építéséhez igazítva, ütemezetten) költségvetésében szerepelteti a fejlesztések forrását (nagyságrendileg várhatóan 1,5-2 milliárd Ft), ez esetben további addicionális források a közfoglalkoztatás bevonása révén biztosíthatók.

Az infrastrukturális fejlesztések közfoglalkoztatás igénybevételével történő megvalósítása hozzájárulhat az Észak-alföldi Régió VTT-vel érintett térsége kedvezőtlen foglalkoztatottsági helyzetének javításához. Mindez különösen fontos lehet annak tükrében, hogy a Beregi tározóval érintett települések mindegyike a leghátrányosabb helyzetű Vásárosnaményi kistérséghez tartozik.

A 7. §-hoz

A Törvény hatálybalépése óta eltelt idő és az azóta bekövetkezett változások indokolják az árvízi tározóhoz tartozó ingatlanok tulajdonosai számára, a rendelkezésre állással és a használat, hasznosítás korlátozásával összefüggő értékcsökkenés miatt kifizetett egyszeri térítés aranykoronánként 6000 Ft-ról 8000 Ft-ra történő emelését.

Az egyszeri térítés fogyasztói árindex mértékével történő növelése (6000 Ft/Ak-ról 8000 Ft/Ak-ra) nem terheli a költségvetést, mivel KEOP finanszírozású projektek esetén a projekt költségelőirányzatából fedezhető. Az eddig megvalósított és megvalósítás alatt levő négy tározó esetében 6000 Ft/Ak egyszeri térítéssel az e célra történt kifizetések 108 és 266 millió Ft között változtak, függően a tározók méretétől és a föld értékétől.

Pontosító, egyértelműsítő módosítások.

-----STARTING---POINT---VEGE---