2006. évi CXXVII. törvény indokolása

a Magyar Köztársaság 2007. évi költségvetéséről

Általános indokolás

I. A kormányzat gazdaságpolitikájának fő vonásai, az államháztartás alakulása 2007-2010-ig

1. A kormányzat gazdaságpolitikája

1.1. Gazdaságpolitikai célok, cselekvési irányok

A Kormány legfontosabb célja, hogy a tartós egyensúlyon alapuló növekedés feltételeinek megteremtésével a gazdasági teljesítmény és az életkörülmények tartósan és gyorsuló ütemben közelítsenek az Európai Unió átlagához. A felzárkózásnak tükröződnie kell

- a vállalkozások versenyképességében,

- a fejlesztések, beruházások révén megújuló modern gazdasági szerkezetben,

- a foglalkoztatásban,

- az állam által nyújtott szolgáltatások színvonalában,

- a reálbérek és reáljövedelmek alakulásában.

A reálkonvergenciához olyan növekedés- és fejlesztésorientált gazdaságpolitikára van szükség, amely az államháztartás tartós egyensúlyán alapul. Az államháztartási egyensúly megteremtése a csak rövidtávon ható kiigazító lépések mellett az állam működését érintő érdemi reformokat igényel. Hosszútávon és szisztematikusan gátat kell vetni az állami túlköltekezésnek, és el kell kerülni azt, hogy az államháztartás és a fizetési mérleg egyensúlyának rendszeres megbomlása akadályozza a felzárkózás folyamatát.

A tartós növekedés biztosításához olyan államháztartásra van szükség, amely a demográfiai folyamatokból eredő kihívásokhoz is képes alkalmazkodni az egyensúly felborulása nélkül. A magyar népesség várható elöregedése az államháztartás jövőbeli kiadását megnöveli, amit egyre kisebb számú adó-és járulékfizetőnek kellene fedeznie. A gazdaságpolitikának már ma is erre gondolva kell megtennie azokat a reformlépéseket, amelyekkel évtizedek múlva is finanszírozhatóak lesznek a nyugdíj-, egészségügyi és ápolási kiadások.

A hosszútávon kiszámítható gazdaságpolitikai keretrendszer a következő években jelentősen megnövekvő uniós források hatékony felhasználásának is alapfeltétele. Ezek a források annál inkább járulnak hozzá a tartós gazdasági növekedéshez, minél nagyobb mértékben kiegészülnek a hazai magánszektor fejlesztési forrásaival. A magánszektor növekvő beruházási aktivitásához stabil makrogazdasági környezetre van szükség. A magánszektor fejlesztési kezdeményezéseit, a működőtőke beáramlását lényegesen előmozdítják a megkezdett és dinamikusan folytatódó infrastrukturális fejlesztések, közöttük kiemelten az úthálózat-fejlesztési program, valamint a fenntartható fejlődés európai követelményeit biztosító környezeti beruházások.

A 2007-2013-as időszak fejlesztési elképzeléseit és az ezeket szolgáló programokat mutatja be az Új Magyarország Fejlesztési Terv (ÚMFT), valamint az Új Magyarország Vidékfejlesztési Stratégiai Terv (ÚMVFT), amelyeknek legfontosabb célja - az Európai Unió Lisszaboni Stratégiájával összhangban - a tartós növekedés feltételeinek megteremtése és a foglalkoztatás bővítése.

A gazdaság teljesítményének növekedése a jelenleg is foglalkoztatottak által előállított érték (a termelékenység) növelését és ezzel párhuzamosan a foglalkoztatottak számának bővülését igényli. A Kormány a rendelkezésére álló források felhasználásával segíti a foglalkoztatás és termelékenység hosszú távú növekedését.

A gazdaság növekedési üteme az egyensúlyjavító intézkedések hatására 2007-2008-ban átmenetileg lassul, de a meginduló fejlesztések és reformok hatására 2009-től visszatér a 1998-2006 közötti időszakot jellemző, az Európai Unió átlagát meghaladó, 4% körüli szintre. A reformok kiteljesedése és a fejlesztési források felhasználása nyomán bővülő beruházások 2011-ig tovább gyorsíthatják a növekedést.

A 2006-2011 közötti két időszak közös jellemzője, hogy ezekben az években indulnak el és teljesednek ki azok a reformok a közigazgatásban, az egészségügyben, az oktatásban, a nyugdíj- és ártámogatási rendszer átalakításában, valamint a cikluson túlnyúlóan az államháztartásban, amelyek tartósan biztosítják az ország reálkonvergenciájához szükséges egyensúlyi feltételeket.

1.2. A gazdaság helyzete

A makrofolyamatok tényleges alakulását tekintve megállapítható, hogy abban jelenleg egyszerre figyelhetők meg kedvező és kedvezőtlen jelek. A GDP növekedése 2005 egészében és - a 2006. II. negyedévében mutatkozó némi ütemcsökkenés ellenére - 2006-ban is az EU-átlaghoz képest magas. A növekedés szerkezete továbbra is kedvező. Jelentős, hogy emellett 2005-ben a folyó fizetési mérleg hiánya a tervezettnél erőteljesebben tudott javulni. Ugyanakkor tény, hogy az államháztartás hiánya a GDP százalékában mérve - bár részben az Eurostatnak az autópálya-építés kialakított konstrukciójáról hozott negatív döntése nyomán - növekedett, s ez a növekedés 2006-ban is folytatódik. Emellett a foglalkoztatottak száma nem emelkedett, a munkanélküliségi ráta pedig nőtt, bár a szintén növekvő EU-átlagot továbbra sem érte el.

Az egyensúlyi problémák gyors, ugyanakkor tartós rendezése a következő középtávú időszakot több vonatkozásban két, jellemzőiben eltérő szakaszra osztja:

- 2006-2009: a tartós egyensúly megteremtése a lehető legkisebb növekedési áldozattal

- az államháztartási hiány nagyarányú csökkentése kiigazító lépésekkel és a reformok megindításával,

- az államadósság növekedésének megállítása, majd csökkentése,

- a külső egyensúly megteremtése, a fizetési mérleg hiányának csökkentése,

- a 2007-2008-ban átmenetileg 2-3%-ra mérséklődő gazdasági növekedés 2009-ben várhatóan visszatér a korábban jellemző 4%-os ütemhez. 2007-ben csökken, 2008-ban szinten marad, 2009-ben pedig már emelkedik a lakosság reáljövedelme.

- 2009-2011: a létrejövő egyensúly bázisán a gazdaság és az életkörülmények tartós növekedésének megindulása

- a reformok kibontakozásával az egyensúly megszilárdítása, az államháztartási hiány és az államadósság további mérséklése,

- a növekvő fejlesztési források egyre erőteljesebb gazdaságélénkítő hatásának érvényesülése,

- a gyors és fenntartható növekedési pályára történő visszatérés,

- a foglalkoztatás, a reálbér és a reáljövedelmek növekedésének érzékelhető megindulása.

A fiskális konszolidáció miatt 2006-2008 között a belföldi kereslet (belföldi felhasználás) növekedése erőteljesen lelassul. A nagyrészt 2007-ben ható intézkedések hatására a lakosság fogyasztása átmenetileg mérséklődni fog. A közösségi fogyasztás a Gripen beszerzés miatt 2006-ban még jelentősen növekszik, azt követően a takarékosabban működő közigazgatás következményeként már visszaesés prognosztizálható. A beruházások növekedése is elmarad az előző években tapasztalttól.

Az alacsonyabb belföldi kereslet a vállalatokat expanzív exportpolitikára ösztönzi, így a korábbi éveket jellemző 10% körüli exportdinamika is tartós maradhat. Ugyanakkor a gazdaság import-felhasználása a belső kereslet lassulásának köszönhetően az exporténál jóval alacsonyabb ütemben növekszik. Mindezek következtében a külső egyensúlyi mutatók javulnak, és a külső finanszírozási igény 2009 végére fenntartható mértékűre mérséklődhet.

2007-től a csökkenő fogyasztás és a magas importigényű vállalati beruházások mérsékeltebb növekedése következtében a gazdaság import-felhasználásának növekedése mérséklődik. 2009-ig összességében az exportnál 2-3 százalékponttal lassabb importbővülés várható; a következő években az import növekedése 0,5-1 százalékponttal marad el az exportétól. A külkereskedelmi mérleg jelentősen, évi 1-1,5 milliárd euróval javul, és már 2009-re pozitívvá válhat.

A folyó fizetési mérlegben a korábbi évekhez hasonlóan folytatódik a reálgazdasági folyamatokból eredő egyensúlyjavulás; a szolgáltatások aktívumának növekedése várható. A folyó fizetési mérleg hiánya GDP-arányosan évente átlagosan 1-2 százalékponttal mérséklődik, és a 2005. évi 6,8% után 2010-re egyensúly közeli állapot alakulhat ki. E javulás középtávon lehetőséget teremt az egészséges, egyensúly-javító és -őrző növekedésre. A növekvő EU-tőketranszferek következtében a finanszírozási szükséglet még ennél is jelentősebb ütemben csökken.

Az infláció átlagos növekedése 2006-ban, az év egészében csak 3,5%-os lesz, de az év közbeni intézkedések (áfa-kulcs emelés, a hatósági áras szolgáltatások körében szükséges költségfelülvizsgálat és az ártámogatási rendszer átalakítása) következtében az év végére a növekedés üteme 5-6%-os mértékűre emelkedik.

További kormányzati intézkedések (pl. az ártámogatás szűkítése a távolsági közlekedésben, gyógyszertámogatások szigorítása, lakossági gázár-támogatás átalakítása) döntően 2007-ben emelik a fogyasztói árszintet. A lakosság jövedelmi pozíciójának kedvezőtlenebbé válása és a kereslet gyengülése várhatóan dezinflációs tényezőként lesz jelen, amelyet a kínálati oldal alkalmazkodóképessége és az erős kereskedelmi verseny is segít. Mindezek együttes eredményeként 2007 első felében az infláció átmenetileg 7% fölé emelkedik, majd az év második felében mérséklődik, így az éves átlagos drágulási ütem 6-6,5% között prognosztizálható.

A megerősödő hitelességű kormányzati politika, a termelékenységgel összhangban álló bérnövekedést biztosító jövedelempolitika, valamint az inflációs célkitűzés rendszerét alkalmazó monetáris politika eredményeként az inflációs várakozások megítélésünk szerint moderáltak maradnak. Ennek eredményeként az infláció átmeneti gyorsulás után gyorsan csökken és 2008-ban 3,3% körüli éves mértékre mérséklődik, az új egyensúlyi helyzet megteremtésével párhuzamosan pedig 2009-től az inflációs pálya az eredeti trendnek megfelelő és az inflációs célt teljesítő módon áll helyre.

2. Az államháztartás középtávú céljai és keretei

2.1. Általános feltételek

A Kormány meghirdette programját, amely az államháztartási hiány gyors csökkentése mellett strukturális reformokkal biztosítja az egyensúly tartós fennmaradását. Az új költségvetési pálya kialakítása során az alábbi követelmények és megfontolások érvényesülnek:

- az egyenlegjavítás olyan mértékét és szerkezetét kell kialakítani, amely nem vezet jelentős gazdasági visszaeséshez,

- a kiigazításnak „orrnehéznek” kell lennie (részben a magas induló szint miatt, részben a gazdaságpolitikai hitelesség visszaállítása érdekében),

- középtávon a kiigazításnak érintenie kell az államháztartás kiadási oldalát, a nagy ellátórendszereket.

A programidőszak két szakaszra osztható:

- 2006-2009 a gyors költségvetési konszolidáció évei, ami alatt végbemegy az államháztartási hiány gyors csökkentése, az államadósság növekedésének megállítása, majd mérséklése;

- 2009-től az egyensúly megszilárdításának évei következnek, folytatódik a hiány és az államadósság további, fokozatos csökkentése.

A deficit csökkentését azonban a túlzott hiány megszüntetését követően is folytatni kell, a Stabilitási és Növekedési Egyezménnyel összhangban meghatározott országspecifikus középtávú cél eléréséig. A 2009-et követő években az államháztartás hiánya évente 0,2-0,3 százalékponttal tovább mérséklődik.

2007-től a deficit és az elsődleges hiány csökkenése következtében lelassul a bruttó államadósság GDP-hez viszonyított arányának növekedése, majd 2008 után a már többletet mutató elsődleges egyenleg mellett az adósságráta trendje megfordul. 2009-től az államadósság/GDP arány tartósan csökken.

A kiigazításban 2007-ben jelentős szerepe van a bevétel/GDP arány növelésének. Az Országgyűlés által elfogadott adó- és járulékváltozások következtében 2007-ben növekszik az adó- és járulékbevételek GDP-hez viszonyított aránya. 2008-tól az adó/GDP arány már fokozatosan mérséklődni fog.

A kiigazító intézkedések a bevételeknél erőteljesebben érintik az államháztartás kiadási oldalát.

Az elkövetkező évek kiemelt feladata az államháztartás kiadási oldalának szűkítése. A biztonságos megvalósításhoz a közszolgáltatások reformja mellett a költségvetési fegyelem megerősítése is elengedhetetlen.

A korábbinál szigorúbb kontrollt az Országgyűlés által elfogadott új költségvetési szabály biztosítja. Ennek keretében a tárcák által kötelezően megképzendő tartalék felhasználását a Kormány - a fejezetek negyedévente kötelező jelentése alapján - csak akkor engedélyezi, ha a fejezeti kiadások és bevételek, valamint az államháztartási folyamatok egyaránt a tervezettnek megfelelően alakulnak.

Az egyensúly helyreállításának időszakában is azonban szükség van egyes területeken az állami kiadások növelésére. A törvényeknek megfelelően emelkednek a nyugdíjkiadások, családtámogatások, szociális segélyek és a felsőoktatás kiadásai. A költségvetés biztosítja a növekvő EU-támogatásokhoz kapcsolódó hazai társfinanszírozást.

Mindezek mellett fontos kiemelni, hogy hosszabb távon az állami beruházásoknak a felzárkózást segítő szerepe miatt a kiigazítás nem valósulhat meg a beruházások visszafogásán keresztül.

2.2. A tartós kiadáscsökkentést megalapozó reformok

Közszféra

A Kormány már rövidtávon csökkenti a központi igazgatásban foglalkoztatottak létszámát, és ösztönzőkkel elindítja az önkormányzati szférában szükséges létszámcsökkentést (pl. a közoktatásban egyebek mellett a kötelező óraszám emelésével).

A méretgazdaságosság javításának eszközei:

- a központi kormányzat méretét és belső tagoltságát lényegesen mérsékli a minisztériumok számának 14-ről 11-re történt csökkenése. Az ezen a területen foglalkoztatottak száma a Kormány döntésének megfelelően több mint 20%-kal fog csökkenni, a párhuzamos funkcionális területek - humánpolitika, informatika, vagyonkezelés, üzemeltetés - 2007-től központosítottan működnek;

- a Kormány döntött a központi közigazgatás és területi (dekoncentrált) szervei közötti felesleges párhuzamosságok megszüntetéséről és regionális átszervezésükről. Az átszervezés a létszám csökkenését eredményezi;

- a Kormány az önkormányzati társulások pénzügyi ösztönzésével segíti elő a kiadások növekedését korlátozó, megtakarításokat eredményező gazdaságosabb feladatszervezést a közigazgatás, a szociális ellátás és a közoktatás területén;

- felgyorsul az elektronikus közigazgatás elterjesztése (elsősorban a vállalati versenyképességet érintő és az EU ajánlásokban meghatározott szolgáltatások körében).

A teljesítménykövetelmények érvényesítését segíti a Kormány döntése nyomán megkezdődött jogszabály-módosítások alapján:

- a közigazgatás egészében a teljesítménykövetelmények meghatározásának, mérésének általánossá, valamint a motiváció erősítése érdekében a merev előrejutási és bérrendszer rugalmasabbá tétele;

- a versenyvizsgán alapuló kiválasztási rendszer bevezetése.

Egészségügy

Az egészségügyi reform célja, hogy a szolgáltatás színvonala növekedjék, a hozzáférés egyenlőtlenségei mérséklődjenek és az állami kiadások fenntartható mértékűek maradjanak. A biztosítási elv erőteljesebb érvényesítése az eddig látszólag korlátlan közfelelősség és közfinanszírozás helyett egyértelművé teszi az egyén felelősségét egészsége megőrzéséért, szabályozottá válik az egészségügyi ellátás finanszírozásához történő egyéni hozzájárulás.

A biztosítási elv alapján járó szolgáltatás igénybevételének feltétele a biztosítotti jogviszony, vagy más erre jogosító és nyilvántartott állapot megléte és az esedékes járulék megfizetése. Ennek hiányában csak alapszintű - mentés, sürgősségi, anya- és csecsemővédelmi, valamint járványügyi - szolgáltatások vehetők igénybe.

Nemzetközi összehasonlítások azt bizonyítják, hogy Magyarországon egyes esetekben indokolatlan mértékű az egészségügyi szolgáltatások iránti kereslet. A biztosítási elv érvényesítése mellett ezért szükséges az egészségügyi szolgáltatások iránti, az egészségi állapot alapján nem indokolt kereslet korlátozása és az egészségügyi intézményrendszer működési hatékonyságának növelése. Ennek eszközei:

- Az orvos-beteg találkozóhoz kapcsolódóan (alapellátás, járóbeteg-szakellátás és az ezzel kapcsolatos diagnosztikai vizsgálatok, valamint aktív fekvőbeteg szakellátás esetében) az igénybevevő által fizetendő díj kerül bevezetésre az egészségügyi szolgáltatásra vonatkozó számlaadási kötelezettséggel együtt.

- Az ellátás következő (magasabb) szintjének igénybevétele jellemzően az alsóbb szinten kiadott beutalóval lehetséges.

- A kihasználatlan, vagy ésszerűtlenül működtetett túlzott aktív fekvőbeteg kapacitások megszüntetése vagy átalakítása krónikus, járó-beteg, vagy ápolási kapacitássá.

- A szolgáltatók versenyezhetnek a társadalombiztosítási finanszírozás elnyeréséért, az Országos Egészségbiztosítási Pénztár csak a szükséges mértékben vásárol szolgáltatást.

- Az alapellátás (háziorvos) kistérségi összehangolása.

- A gyógyszertámogatások esetében a már meghozott, illetve 2007-től bevezetendő intézkedésekkel a felírási szokások megváltoztatása, az ár-, a támogatási és a térítési rendszer átalakítása.

- Az ellenőrzési rendszer megerősítése, az informatikai rendszer fejlesztése.

Az egészségügyi szolgáltatások színvonalának emeléséhez hozzájárul a minőségbiztosítás kiterjesztése. Ennek érdekében:

- Szakmai és finanszírozási protokollok (betegutak) érvényesítésére kerül sor a szolgáltatások igénybevételének és nyújtásának ésszerűsítésére érdekében.

- Létrejön a protokollok szerinti működés ellenőrzését és fogyasztóvédelmi feladatokat is ellátó egészségbiztosítási felügyelet.

Nyugdíjrendszer

A nyugdíjrendszer jogosultsági és ellátási szabályait az 1998-as nyugdíjreformot követően is ellentmondások jellemzik. A nyugdíjazási átlagéletkor - a korhatár alatti nyugdíjazás enyhe feltételrendszere miatt - alacsony, a nyugdíjkorhatártól jelentősen elmarad. Az egészségi állapothoz kötődő, illetve egyes munkakörökben eltöltött időhöz kapcsolódó korhatár alatti ellátástípusok feltételrendszere esetenként nagyvonalú. Az elmúlt években az induló nyugdíjak helyettesítési rátája jelentősen megemelkedett. Ezen folyamatok miatt a Kormány kezdeményezi, hogy részben 2006-ban, részben pedig 2007 első félévében szülessenek meg az ellentmondások korrekcióját lehetővé tevő jogszabályok, amelyek az alkotmányosan előírt felkészülési időt követően lépnek hatályba. Ezen változások szükségesek ahhoz, hogy a nyugdíjrendszer hosszú távon az egyensúlyt megközelítő állapotba kerüljön. Az intézkedések közül kiemelendő:

- az előrehozott öregségi nyugdíjazás korhatárának egy évvel történő felemelése, illetve igénybevétel esetén az ellátás biztosításmatematikailag indokolt mértékű korrekciója;

- az induló nyugdíjak szintjének korrigálása;

- az egyes munkakörökben eltöltött időhöz kapcsolódó korkedvezményes nyugellátás járulékfedezetének fokozatos megteremtése, valamint a rokkantsági nyugdíjrendszer rehabilitációs szemléletű átalakítása;

- a korhatár alatti nyugellátások szüneteltetése keresőtevékenység esetén.

Közoktatás

A közoktatási reform célja az esélykülönbségek csökkentése, az esélyegyenlőség biztosítása, a jelentkező diszkrimináció felszámolása, az alapkészségek (írás, olvasás, számolás, szövegértés) megerősítése, a rendszer jelenleginél hatékonyabb működésének elősegítése, az önkormányzatok társulásának ösztönzése. Ennek keretében:

- ösztönözni kell a társulások további kialakítását, melynek jogi keretei a közoktatásról szóló törvényben adottak;

- az önkormányzati finanszírozás rendjének átalakításával a támogatás rendszerét a közoktatásról szóló törvényben meghatározott paraméterek alapján kell meghatározni;

- meg kell szüntetni a különböző intézményfenntartók - az állami, nem állami intézmény - teherviselési arányai közötti indokolatlan különbségeket;

- az alapfokú művészetoktatási intézmények finanszírozásánál, a jelenleginél jobban kell differenciálni a finanszírozás rendszerét;

- 2007. szeptember 1-jétől a pedagógusok kötelező óraszáma két órával megemelkedik;

- átalakul a közoktatás mérés-értékelés rendszere. Az országos mérési, értékelési eredményeket - amely tükrözi rangsorukat - megkapják az iskolák. Ennek figyelembevételével át kell tekinteniük az intézmény minőségpolitikai rendszerét.

Felsőoktatási rendszer

- A felsőoktatási reform alapvető célja, hogy javítsa a képzés színvonalát és alkalmasabbá tegye a változó szerkezetű és nagyságú munkaerő-kereslethez való alkalmazkodásra. A reform keretében az alábbi lépésekre kerül sor:

- erősödik a teljesítménykövetelmény, a hallgatói teljesítmény alapján lehetőség lesz átjárásra az államilag finanszírozott és költségtérítéses képzés között;

- a 2007-től bevezetett fejlesztési képzési hozzájárulást (tandíj) a hallgatóknak első ízben 2008-tól kell megfizetniük az államilag finanszírozott felsőoktatásban, teljesítményösztönzővé és szociálisan célzottá válik a hallgatói támogatási és teherviselési rendszer;

- a képzési szerkezet és a finanszírozás a bolognai folyamat kibontakozásához igazodóan alakul át, új felsőoktatási finanszírozási konstrukció kerül kidolgozásra. Kialakításra kerülnek a mesterképzés képesítési követelményei;

- megváltozik az akkreditáció rendszere, európai uniós tagságunkkal összhangban az akkreditálással kapcsolatos döntésben külföldi szakemberek is szerepet kapnak;

- kialakul a munkaerőpiaci keresletnek a képzésben résztvevők számát, a képzés jellegét és minőségét tükröző visszacsatolási mechanizmusa.

Ártámogatások

A fogyasztói árkiegészítések és az árakon keresztül nyújtott támogatások túlnyomó többségére igaz, hogy nagy társadalmi ráfordítással igazságtalan támogatási arányokat alakít ki. Az árakon keresztül nyújtott támogatásokból ugyanis az kap többet, akinek nagyobb a fogyasztása. A rendszer az erőforrások pazarló felhasználására ösztönöz, és nem szolgálja a gazdaságilag ésszerű, takarékos gazdálkodást. Ma három nagy területen van jelentős ártámogatás:

- a gyógyszereknél, ahol a támogatás mainál hatékonyabb rendszerének kialakítására az egészségügyi reform részeként kerül sor;

- a közlekedésben, amelynek módosítására, a tarifa- és kedvezményrendszer átalakítására az új közlekedésfejlesztési koncepció keretében 2007-ben kerül sor;

-a lakossági energiafogyasztás támogatásában, amelynek legnagyobb részét a gáz árához adott tömbtarifa támogatás teszi ki. A gázár-támogatás jelenlegi, árba épülő - valamennyi háztartás számára jelentős támogatást biztosító - rendszerét 2006-2007-ben fokozatosan felváltja a szociális helyzetük alapján rászorulók, a nagycsaládosok célzott szociális támogatása. A folyamat első, átmeneti eleme az egyes szociálisan rászorult személyek számára gázár- és távhő-támogatás nyújtása, miközben az egységes ártámogatás - módosított formában - fennmarad.

A szociális alapú támogatási rendszerben az érintett mintegy 1,2 millió család terheit a Kormány a világpiaci áraknál alacsonyabb hazai kitermelési költségek alapján keletkező bányajáradék és az ezt kiegészítő költségvetési támogatás biztosításával mérsékli.

3. Magyarország és az európai unió költségvetési kapcsolatai

2007-2010. között a jelenlegihez képest tovább bővülnek a Magyarország számára rendelkezésre álló uniós források, amelyek nagymértékben hozzájárulnak a gazdasági fejlesztések megvalósításához, a versenyképesség és a foglalkoztatottság növeléséhez, illetve az államreform megvalósításához. Ezek a támogatások két uniós pénzügyi kerettervhez kapcsolódnak: egyrészt a 2004-2006. közötti, másrészt a 2007-2013. közötti időszakra elfogadott keretszámok irányadóak.

A 2004-2006. évekre vonatkozó uniós pénzügyi kerettervből a 2007. és 2008. évben még jelentős kifizetések lesznek, sőt egyes támogatási formáknál (pl. Kohéziós Alap) akár 2010-2011-ig is elhúzódnak a kifizetések, fokozatosan csökkenő éves összegekkel.

Míg 2007-ben még a 2004-2006. közötti pénzügyi keretterv alapján kifizetett összegek dominálnak az összes felhasználáson belül, addig 2008-tól ez megfordul, és fokozatosan felfutnak az új keretterv alapján elindított támogatási programok.

A 2007-2013. közötti uniós pénzügyi keretterv alapján a strukturális alapokból érkező támogatások eredményes és hatékony felhasználása érdekében - összhangban az uniós szabályozással - készült el az Új Magyarország Fejlesztési Terv. Ennek kifejtésére, a konkrét fejlesztési programok meghatározására az operatív programok keretein belül kerül sor. Ezen dokumentumokat Magyarország a 2006. év végéig benyújtja az Európai Bizottságnak jóváhagyásra, ezt követően megkezdődhet a pályáztatás és a támogatások felhasználása. Mind a támogatási programok összeállítása, mind a lebonyolítást végző intézményrendszer alakítása során kiemelt szerepet játszottak a Nemzeti Fejlesztési Terv eddigi végrehajtásának tapasztalatai, tanulságai.

A strukturális támogatások mellett a 2007-2010. közötti évek uniós támogatásain belül a vidékfejlesztési forrásoknak lesz meghatározó szerepe. Az I. Nemzeti Vidékfejlesztési Terv mellett megkezdődik az Új Magyarország Vidékfejlesztési Program végrehajtása is.

Ezeken kívül még számos célra vehető igénybe uniós forrás, azonban ezek, illetve az ezekhez kapcsolódó központi költségvetési rész összege még 2010-ben is csak töredékét teszi ki a strukturális és vidékfejlesztési támogatásoknak.

A két pénzügyi keretterv időbeli átfedése miatt 2007-ben és 2008-ban az uniós támogatások lebonyolítása, hatékony és gyors felhasználása az eddigieknél is nagyobb kihívást jelent a hazai intézményrendszer számára. Mára az ezeket a feladatokat ellátó szervezetek (pl. az agrártámogatások kifizető ügynöksége, a strukturális támogatások irányító hatóságai) szervesen beépültek a hazai államigazgatási rendszerbe, kiadásaik pedig jellemzően a központi költségvetési fejezetek intézményi kiadásai közt, kisebb mértékben fejezeti kezelésű előirányzatokból biztosítottak.

A költségvetésben megjelenő európai uniós támogatások felhasználásukkor mind bevételként, mind kiadásként elszámolásra kerülnek, így az államháztartás egyenlegét közvetlenül nem befolyásolják. Ezen uniós forrásokhoz kötelezően biztosítandó államháztartási (központi költségvetési) finanszírozás az eddigi gyakorlatot követve prioritásként biztosított az egyes fejezetek költségvetésében.

Az uniós támogatások között azonban vannak olyan tételek, támogatási formák is, amelyek nem jelennek meg a központi költségvetésben. Ezek közül meghatározó részt tesznek ki az agrárpiaci támogatások és a mezőgazdasági termelőknek nyújtott közvetlen jövedelemtámogatások, mely források kedvezményezettjei közvetlenül a mezőgazdasági termelők. Az államnak sem a támogatások összegében, sem azok elosztásában, sem a kedvezményezettek meghatározásában nincs döntési jogköre. Ezen támogatások felhasználásának továbbá nem feltétele kötelező központi költségvetési társfinanszírozás nyújtása sem. E források ugyanakkor közvetlenül - és egyre nagyobb mértékben - befolyásolják a központi költségvetés kiadásait, mivel a mezőgazdasági termelőknek juttatott támogatások finanszírozásában az Európai Unió költségvetése egyre nagyobb mértékben vesz részt.

Szintén nem jelennek meg a központi költségvetésben a közvetlenül az Európai Bizottságtól pályázható támogatások, melyek közül kiemelendőek a kutatás-fejlesztési, valamint a különböző oktatási programok keretében megpályázható források.

Az Európai Unió költségvetésének bevételi oldalát adó saját források két formában jelennek meg a magyar költségvetésben. Míg az Európai Unió költségvetése számára teljesített nemzeti hozzájárulás (áfa-, illetve GNI-alapú befizetés, valamint a brit korrekció finanszírozásához való hozzájárulásunk) a kiadásokat növeli, addig a tradicionális saját forrásoknak nevezett vám- és cukorilleték-bevételek beszedéséért hazánkat illető összeg bevételként kerül elszámolásra. Ez utóbbi abból adódik, hogy az egységes piacból (és egyben vámunióból) következően a vámbevételek és a cukorgyárak által fizetendő cukorilletékek jogilag nem a tagállamokat, hanem közvetlenül az EU-t illetik meg, de azokat a tagállamok hatóságai szedik be, amiért a beszedési költségek megtérítése címén ezen összegek 25%-át tagállami bevételként megtarthatják.

A nemzeti hozzájárulás összege a 2007-2010. közötti időszakban változó, követi a 2007-2013. közötti uniós pénzügyi keretterv kifizetési keretszámait.

4. Az állami feladatellátás funkcionális bemutatása, változásának jellemzői

Az állami feladatellátás egyes nagy funkcionális aggregátumok szerinti változásai megfelelnek a kormányprogramban meghatározott célok alapján kitűzött prioritásoknak.

Az államháztartási szerepvállalásnál az állami működési funkciókra fordított kiadások a 2007-2010. évi időszak folyamán fokozatosan csökkennek, ami alátámasztja a takarékos állam megvalósításának célkitűzését. Ennek alapján csökken a közszférában foglalkoztatottak létszáma. A helyi önkormányzatok kistérségi és regionális együttműködését, feladataik kisebb létszámmal, kisebb költséggel és nagyobb hatékonysággal történő ellátását pénzügyi eszközökkel ösztönzi a Kormány.

A rend és közbiztonságra fordított összegek - az elmúlt évek gyakorlatának megfelelően - továbbra is kiemelt nagyságrendben szerepelnek a költségvetésben.

A jóléti funkciókra fordított kiadások összege évről-évre növekvő mértéket mutat. A törvényeknek megfelelően emelkednek a nyugdíjkiadások, családtámogatások, szociális segélyek. A nyugellátások kiadásainak növekedése összefügg a nyugdíjak korrekciós célú emeléséről szóló 2005-ben elfogadott törvénnyel. A kormány-programmal összhangban a család társadalmi szerepének erősítésére a családok helyzetének és a gyerekvállalás feltételeinek javítására kiemelt hangsúly helyeződik. A családi pótlékok és a gyermekeknek járó juttatások emelkednek.

Az oktatásban tovább folytatódik a felsőoktatás reformja mind szerkezeti, mind minőségi értelemben.

Az egészségügy funkción belül megtalálhatók az egészségügyi intézmények működéséhez szükséges támogatások, illetve a nemzetközi kapcsolatokból eredő kötelezettségek finanszírozása.

A gazdasági funkciók a modern piacgazdasági állam megteremtődésével természetesen beálltak a nemzetközileg is megfelelő arányok szintjére. E funkciócsoporton belül kiemelkedő a közlekedési- és távközlési tevékenységekre és szolgáltatásokra fordított kiadások összeg.

Az államadósság finanszírozásának piaci alapokra helyezésével természetesen továbbra is jelentős hányadot képvisel a kiadások között az adósságszolgálati kamatteher. A 2007-2010-es időszak végére a kamatkiadások GDP arányos mértéke az államháztartás mérséklődő hiánya, az ismét kedvező irányba változó hozamszintek, valamint az árfolyam stabilizálódása következtében csökken.

II. A központi költségvetés 2007. évi előirányzatai

1. Bevételi előirányzatok, adó- és járulékpolitikai célkitűzések

A Kormány által meghirdetett elsődleges adópolitikai célkitűzés értelmében az államháztartás bevételeit az adó- és járulékalapok szélesítése és az adóelkerülés lehetőségeinek szűkítése révén kell növelni. Ezt a célt szolgálja például a minimális járulékalap, vagy az elvárt adó intézményének bevezetése.

Az igazságosabb közteherviselés elvének erőteljesebb érvényesítését több módosítás szolgálja, például az általános adófizetési kötelezettséget meghaladó közteherviselésre képes adófizetők esetében a különadó-fizetési kötelezettség bevezetése, vagy a kamatjövedelemre és a tőzsdei árfolyamnyereségre vonatkozó adó megjelenése. Az egyszerűsített vállalkozói adó mértékének emelése a különböző formában megszerzett jövedelmek adóterhelését közelíti.

Az adórendszer változásait (elsősorban a jövedéki adó esetében) az uniós jogharmonizáció is szükségessé teszi. Az előzőek mellett elsősorban az államháztartás egyensúlyának javítását célozza például az általános forgalmi adó kedvezményes mértékének emelése, illetőleg az egyéni járulékok növelése.

A személyi jövedelemadózásban folytatódott a különböző jogcímen megszerzett jövedelmek adóterheinek közelítése, az adóalap szélesítése. Ennek keretében 2006. szeptembertől

- a természetbeni juttatásokra vonatkozó adómérték 44%-ról 54%-ra emelkedett;

- a kamat és a tőzsdei ügyletek jövedelme utáni adómérték 0%-ról 20%-ra változott;

természetbeni juttatásként adóköteles a céges telefonok magáncélú használata.

A 2007. évre meghirdetett (18 és 36%-os) kétkulcsos adótábla érvényben marad (az adótábla sávhatára 1,7 millió forint lesz) és az adójóváírás sem változik, vagyis az adójóváírás által biztosított adómentesség továbbra is havi 63 000 forint jövedelemig valósul meg. A nyugdíjat, a mellette más - összevontan adózó - jövedelemmel is rendelkező magánszemélyeknél, az összevont adóalapba be kell számítani, ugyanakkor az arra jutó - az adótábla szerint számított - adó levonható.

A 2007. évtől módosul az adókedvezmények rendszere. Megszűnik a szellemi tevékenység, a felnőttképzés és a számítógép-beszerzés kedvezménye. A 2007. január 1-jét követően felvett lakáscélú hitelek törlesztéséhez adókedvezmény már nem vehető igénybe. A felsőoktatási tandíj, a közcélú adományok és az élet- és nyugdíjbiztosítások utáni adókedvezményekre vonatkozó együttes, évi 100 ezer forintos adókedvezményi keret megtartása mellett az évi jövedelemkorlát 6 millió forintról 3 millió 400 ezer forintra csökken. A megállapodás alapján fizetett járulék, a magánnyugdíj-pénztári tagdíj, a magánnyugdíj-pénztári tagdíj kiegészítésének kedvezménye is beletartozik az együttes évi 100 ezer forintos adókedvezményi keretbe, és vonatkozik rá az évi 3 millió 400 ezer forintos jövedelemkorlát is.

A 2007. évtől munkáltatói hozzájárulás címén az önkéntes kölcsönös nyugdíjpénztárba havonta fizetett összegből a havi minimálbér 50%-a, az önkéntes kölcsönös egészség-, illetve önsegélyező pénztárba havonta fizetett összegből a havi minimálbér 20%-a lesz bevételnek nem minősülő tétel.

A társasági adózásban a 2007. évtől megjelenik az elvárt adó: ha az általános szabályok szerint megállapított adóalap nem éri el az adóévi összes bevétel (csökkentve az eladott áruk beszerzési értékével és a külföldi telephely bevételével) 2%-át, akkor ez utóbbit kell adólapnak tekinteni. Az elvárt adó intézménye a személyi jövedelemadót alkalmazó egyéni vállalkozókra is vonatkozik.

A foglalkoztatás ösztönzése érdekében az Európai Unió jóváhagyását követően, de legkorábban 2007-től változik a fejlesztési adókedvezmény foglalkoztatottak létszámának növelésére vonatkozó feltétele: az adókedvezmény első igénybevételének adóévét követő négy adóévben - a beruházás megkezdését megelőző adóévhez viszonyítva - a foglalkoztatottak átlagos állományi létszámát legalább 150 fővel (2006-ban a feltétel még 100 fő), kedvezményezett önkormányzat területén megvalósított beruházás esetén legalább 75 fővel (2006-ban a feltétel még 50 fő) kell növelni. Az Európai Unió jóváhagyását követően, de legkorábban 2007-től a leghátrányosabb 48 kistérség területén üzemeltetett munkahelyteremtő beruházásokra az általánosnál enyhébb létszámnövelési feltétel vonatkozik: nagyvállalkozásnál 20 fő, kis- és középvállalkozások esetében 5 fő.

A szolgáltató holding társaságok Magyarországra településének ösztönzése érdekében 2007-től az adózás előtti eredményt csökkenti a bejelentett részesedés értékesítésekor elszámolt árfolyamnyereség az egyéb feltételek teljesülése esetén (például az adózó a részesedést az értékesítést megelőzően legalább két éven át folyamatosan birtokolta).

Az általános forgalmi adó változásai egyrészt az államháztartási egyensúly javítását, másrészt az uniós jogharmonizációs célokat szolgálják. Ennek jegyében 2006. szeptembertől az általános forgalmi adó kedvezményes és normál kulcsa egységessé vált, a 15%-os áfa-kulcs 20%-ra növekedett, illetőleg a telefon áfa levonható hányada 50%-ról 70%-ra emelkedett.

A különböző formában megszerzett jövedelmek adóterhelésének közelítése érdekében 2006. október 1-jétől az egyszerűsített vállalkozói adó mértéke 15%-ról 25%-ra emelkedett. További változás, hogy a 2006. évtől a befizetett adóelőleget december 20-áig ki kell egészíteni az adóévi várható fizetendő adó összegére.

Az uniós jogharmonizációs kötelezettséggel összefüggésben 2006. szeptembertől a cigarettára vonatkozó jövedéki adó 5,7%-kal, míg az alkohol és az összes alkoholtartalmú ital (kivéve a bor) jövedéki adója 7%-kal emelkedett. A cigarettát terhelő jövedéki adó 2007. április 1-jétől 2,7%-kal, 2007. szeptember 1-jétől pedig további 2,7%-kal növekszik.

Az igazságos közteherviselés elvének való megfelelés érdekében a személygépkocsi és a motorkerékpár esetében a gépjárműadó a 2007. évtől a gépjárművek hajtómotorjának teljesítményéhez és gyártási évéhez igazodik. A kW szerinti adóalaphoz a személygépkocsi és a motorkerékpár kora szerinti adómérték (a 0-3 év közötti járműnél 300 Ft/kW, a 4-7 év közöttinél 260 Ft/kW, a 8-11 év közöttinél 200 Ft/kW, a 12-15 év közöttinél 160 Ft/kW, míg a 16. év feletti járműnél 120 Ft/kW) társul. A legkorszerűbb környezetvédelmi követelményeket teljesítő és ezért korábban 20-30%-os adókedvezményt élvező gépkocsik utáni kedvezmény 2007-től megszűnik. A tehergépjárművek esetén az adóalap és az adómérték 2007-től nem változik, a környezetvédelmi rendszer struktúrája megmarad azzal, hogy a mára elavult konstrukciójú (EURO-2-es környezetvédelmi besorolású) tehergépjárművek utáni kedvezmény megszűnik.

A 2006. év szeptemberétől a gépjármű visszterhes vagyonszerzési illetéke személygépkocsiknál 1890 cm3 hengerűrtartalomig, valamint a tehergépjárműveknél a korábbi 15 Ft/cm3 mérték 18 Ft/cm3-re, míg a személygépkocsiknál 1891 cm3 hengerűrtartalomtól a korábbi 20 Ft/cm3 mérték 24 Ft/cm3-re növekedett. Az előbbi arányában emelkedett a pótkocsik szerzése esetén fizetendő illeték is.

Az adózás rendjét illető változás, hogy a törvényben meghatározott esetekben (jogellenes működés, az adókötelezettség teljesítésének felszólítás ellenére történő elmulasztása) az adóhatóság felfüggesztheti az adózó adószámát. Általános nyomozati jogkörrel bővült a VPOP hatásköre a pénzügyi tárgyú bűncselekmények tekintetében. A 2007. évtől átalakul az állami adóhatóság szervezete, az állami adóhatóság hatásköre kibővül az illetékügyekkel kapcsolatos, illetőleg a szerencsejáték szervezéssel összefüggő feladatokkal, s ezzel egyidejűleg megszűnnek az illetékhivatalok, illetőleg megszűnik az önálló szerencsejáték felügyelet.

Az igazságos közteherviselés elvének érvényesítése érdekében a járulékfizetési kötelezettség szabályai jelentősen módosultak. Ennek keretében 2006. szeptembertől a foglalkoztató, valamint a főállású egyéni és társas vállalkozó számára előírásra került egy minimális (havi 125 000 forint) járulékalap utáni járulékfizetési kötelezettség. A minimális járulékalap utáni járulékfizetés alól mentesülhetnek azok, akik az adóhatóság számára bejelentik, hogy a jövedelmük az előírt szintet nem éri el. A minimális járulékalap 2007-től havi 131 000 forintra emelkedik.

Az egyéni egészségbiztosítási járulék a korábbi 4%-ról 2006. szeptembertől 6%-ra emelkedett, majd 2007-től 7%-ra növekszik.

A nyugdíjas (kiegészítő tevékenységet folytató) egyéni vállalkozó és a kiegészítő tevékenységet folytató társas vállalkozó után a társas vállalkozás a korábbi 5%-os mértékű baleseti járulék helyett egészségügyi szolgáltatási járulékot fizet, amelynek mértéke 2006. szeptembertől 10%, míg 2007-től 16%. A nyugdíjas foglalkoztatott a természetbeni egészségügyi ellátásokhoz való hozzájárulás érdekében 2006. szeptembertől 4% egyéni járulékot fizet.

Továbbra is fennmarad a foglalkoztatókat terhelő tételes egészségügyi hozzájárulás.

A 2007. évtől a magánszemélyt terhelő, egyes külön adózó jövedelmek után fizetendő egészségügyi hozzájárulás mértéke 4%-ról 14%-ra emelkedik, az az összeghatár pedig, ameddig ezt a kötelezettséget éves szintre számolva teljesíteni kell, évi 400 ezer forintról 450 ezer forintra emelkedik.

A munkavállalói járulék mértéke 2006. szeptembertől 1%-ról 1,5%-ra növekedett.

A 2006. júliusában kihirdetett, az államháztartás egyensúlyát javító különadóról és járadékról szóló törvény háromféle fizetési kötelezettséget állapít meg:

- A költségvetés egyensúlyának javítása érdekében 2006. szeptembertől a társas vállalkozások a korrigált adózás előtti nyereség, míg az egyéni vállalkozók a vállalkozói bevételek vállalkozói költségekkel csökkentett része (átalányadózás esetén az átalányadó-alap) után 4%-os különadót fizetnek.

- Az általános adófizetési kötelezettséget meghaladó közteherviselésre képes adófizetők szolidaritására alapozva, 2007-től különadó-fizetési kötelezettség terheli az egyéni nyugdíjjárulék alapjának felső határát meghaladó összevont adóalappal rendelkező magánszemélyeket, a 4%-os adót a járulékalap felső határát meghaladó jövedelemrészre kell megfizetni.

- A hitelintézetek és pénzügyi vállalkozások különadójának 2007-től történő megszűnéséből fakadó költségvetési forráskiesés pótlására 2007-től a hitelintézeteknek 5%-os járadékot kell fizetniük az állami kamattámogatással, kamatkiegyenlítéssel közvetlenül vagy közvetetten érintett hitelállomány alapján befolyt kamatbevétel után.

A személyes jövedelmek vállalkozásból való adómentes kivonásának korlátozása érdekében 2007-től megjelenik a házipénztáradó. A 20%-os adót a pénztári záróállomány átlagos értékének az elismert pénzkészletet meghaladó része után kell megfizetni, ahol az elismert pénzkészlet az összes bevétel 0,8%-a, de legalább 300 ezer forint. A házipénztáradó bevezetéséhez a személyi jövedelemadóban kedvezmény kapcsolódik, amely szerint az eredménytartalékból a házipénztár-állomány csökkenés mértékével megegyező osztalékra 10%-os adókulcsot lehet alkalmazni.

1.1. Gazdálkodó szervezetek befizetések

A központi költségvetés 2007. évre tervezett társasági adóbevétele mintegy 10%-kal több a 2006. évi költségvetési törvény által előirányzott összegnél, amely a GDP arányában 2%-ot képvisel. A 2007. évi adóváltozások hozzávetőleg 60 milliárd forint nagyságrendű költségvetési bevételi többletet eredményeznek.

Az egyszerűsített vállalkozói adó címén tervezett 2007. évi bevétel jentős mértékű, a 2006. évi előirányzathoz - viszonyított 60 milliárd forintot meghaladó növekedése számításba veszi a 2006. október 1-jétől hatályos szabályváltozásokat (az adókulcs 10 százalékpontos emelése, a feltöltési kötelezettség bevezetése).

Az államháztartás egyensúlyát javító különadó és járadék címén tervezett 2007. évi bevétel megközelíti a 200 milliárd forint. Ebből az összegből a magánszemélyek különadójából származó befizetések 10% alatt maradnak, a legjelentősebb részt - több mint háromnegyedet - , a társas vállalkozások különadója, a különbözetet - 10%-ot némiképp meghaladóan - a hitelintézetek járadéka képviseli.

Az ökoadókon belül továbbra is számolunk környezetterhelési díj bevétellel, melynek 2007. évre tervezett összege meghaladja az 5 milliárd forint. Az energiaadó esetében a korábbi évhez képest mérsékelt növekedéssel lehet számolni.

A bányajáradék bevétele az előző évi előirányzathoz mintegy 5%-os növekedést tartalmaz 2007-ben. A bányajáradék döntő részét, több mint 90%-át továbbra is a kőolaj és a földgáz termékek adják.

2007-ben az előző évhez képest várhatóan mintegy 4%-ot meghaladó játékadó-befizetést teljesítenek a szerencsejáték piac kínálati oldalán szereplő vállalkozók. Ez elsősorban a pénznyerő automata piacon az üzemeltetésre vonatkozó szabályokban történt változásnak köszönhető.

Az egyéb befizetések 2007. évi előirányzata a bázis időszakhoz viszonyítva 20%-ot meghaladó növekedést jelez, amelyet egyrészt a jegybanki alapkamat emelkedése, másrészt pedig az illetékhivatalok állami adóhatóság szervezetébe történő integrálódása indokolja.

A költségvetési törvény 13. § (1) bekezdésében megjelölt bevételek (adó-és adójellegű bevételek, korábban visszterhesen nyújtott támogatások visszatérülése stb.) 2007-ben is a központi költségvetés központosított bevételeit képezik. Ezen bevételek a központi költségvetés mérlegében az egyéb központosított bevételek soron jelennek meg mintegy 135 milliárd forintos összegben. A mérlegsor legnagyobb tételét a lakossági földgáz árkompenzáció pénzügyi forrását biztosító energiagazdálkodási célelőirányzathoz kapcsolódó 82 milliárd forintos befizetés jelenti, amely a MOL Nyrt. által a földgázellátásról szóló 2003. évi XLII. törvény 50. § (3)-(4) bekezdése alapján átutalt bányajáradékból és földgázár kiegyenlítés címén befizetett hozzájárulásból tevődik össze. A mérlegsoron 2007-ben új tételként jelennek meg a szerencsejátékok szervezésével kapcsolatos díj- és bírságbevételek.

1.2. Fogyasztáshoz kapcsolt adók

A központi költségvetés tervezett általános forgalmi adó bevétele az előző évi előirányzatot mintegy 10%-kal meghaladva a 2007. évre a GDP 7,8%-ára tehető. Az adóbevételek alakulását a makrogazdasági folyamatok mellett az általános forgalmi adó kedvezményes kulcsának 2006. szeptemberétől történt 5 százalékpontos emelkedése determinálja. A kedvezményes áfa kulcs emeléséből adódóan 2007. évben a folyóáras lakossági vásárolt fogyasztás utáni áfa bevétel az előző évinél lényegesen nagyobb ütemben növekedhet. A lakossági beruházások utáni áfa bevételek a reálkeresetek csökkenésének megfelelően szerényebb ütemben bővülnek. Az egyéb vásárlások - ezen belül is kiemelten kezelve az államháztartás folyó termelő felhasználása és beruházásai után keletkező áfa bevételeket - a takarékosabb és hatékonyabb államháztartási követelményeknek megfelelően alakulnak.

A jövedéki adó tekintetében a 2007. évi költségvetési bevétel - az egy évvel korábbi előirányzathoz képest 7-8%-os növekedéssel számol, amely a GDP 2,9%-ának felel meg. A jövedéki adók valorizációjára 2007. évben differenciáltan és több lépésben kerül sor. Az összes bevételnek mintegy 60%-át teszi ki az üzemanyagokat terhelő jövedéki adó, melynek adómértéke az előző évekhez hasonlóan 2007. évre sem változik. A dohánytermékeknél az adótételek 3 lépésben történő emelése mellett, 4% körüli forgalomcsökkenéssel számolva, mintegy 7%-os bevétel-növekedés adódik. A szeszesitalok esetében a fogyasztáscsökkenést és a termékcsoportonkénti differenciált adótétel emeléseket figyelembe véve, mérsékelt bevétel-növekedés várható.

A költségvetés 2007. évi regisztrációs adóbevétele a 2006. évi előirányzat alatt marad, a GDP mintegy 0,3%-át kitéve. Ez alapvetően annak tudható be, hogy - az Európai Bíróság döntéséből adódóan - az avultatás elmaradása miatt 2004-2005. éveket potenciálisan érintő - 10 milliárd forintot meghaladó regisztrációs adó visszatérítési kötelezettséggel kell számolni. A prognózis 2007. évre nem számol a regisztrációs adótételek valorizációjával, illetőleg számottevő forgalomnövekedéssel sem, mindössze a vámhatóságnak a regisztrációs adóval kapcsolatos csalások elleni hatékony fellépése következtében a legális forgalom némi emelkedését feltételezi.

1.3. A lakosság befizetései

Az államháztartás személyi jövedelemadó-bevétele a 2007. évben a tervezet szerint az előző évhez képest 180 milliárd forintot meghaladóan nő. A bevételből a központi költségvetés mintegy 70%-ot képvisel, a többit pedig a helyi önkormányzatoknak átengedett bevétel adja. A 2007. évre tervezett összeg az adóváltozások hatásával módosított bevétel; ezek hatása meghaladja az 50 milliárd forintos nagyságrendet. A GDP-arányos személyi jövedelemadó-bevétel 2007-ben az államháztartás szintjén 6,9% lesz.

Az egyéb lakossági bevételek alapvetően a meghatározó jelentőségű bérfőzési szeszadóból, valamint az EU csatlakozás előtti lakossági vámterhek utólagos rendezéséből, felülvizsgálatából adódó kisebb mértékű pénzügyi korrekciók elszámolásából származó befizetéseket tartalmazzák. A 2006. évi előirányzatnál mintegy 25%-kal magasabb prognózis feltételezi, hogy a következő évben a gyümölcstermés továbbra is kedvezően alakul.

Illetékekből a központi költségvetés bevételi előirányzata 2007. évre mintegy 25%-kal lépi túl az előző évi összeget. Az illetékbevétel alakulását a gépjárművek visszterhes vagyonátruházási illetékének emelkedése, a lassuló ingatlanforgalom és az infláció közeli ingatlanár-növekmény határozza meg.

1.4. Szakmai fejezeti kezelésű előirányzat EU támogatásokból származó bevételei

A szakmai fejezeti kezelésű előirányzatok bevételei közül 2007-ben összesen 464,5 milliárd forint európai uniós forrásból származik. Ezen források több támogatási program keretében használhatóak fel, melyek között szerepelnek egyrészt a 2004-2006. közötti uniós pénzügyi kerettervhez kapcsolódó támogatások, másrészt a 2007-ben induló új, a 2007-2013. közötti időszakra kiterjedő pénzügyi keretterv programjai is.

A 2004-2006. közötti uniós pénzügyi kerettervhez kapcsolódó támogatások

A hazánk uniós tagságát megelőzően indult előcsatlakozási programok 2007-re többségükben lezárulnak. Az agrárgazdaság modernizációját, a környezetbarát gazdálkodást és a vidékfejlesztést támogató SAPARD program keretében már nem lehet új pályázatot benyújtani, 2007-ben már csak a már korábban megkötött támogatási szerződések alapján eddig ki nem fizetett támogatások felhasználására kerül sor. A program zárásaként hazai forrásból kifizetésre kerülő 1,7 milliárd forint a Kormány által engedélyezett 10%-os túlvállalás következtében, a lemorzsolódást követően is fennmaradó összeg.

A PHARE program intézményfejlesztési fejezete továbbélésének tekinthető az Átmeneti Támogatás, amelynek célja az adminisztratív és intézményi kapacitás megerősítése, különösen azokon a területeken, ahol a csatlakozás küszöbén az Európai Bizottság Átfogó Monitoring Jelentésében ezt szükségesnek ítélte. Ennek keretében összesen 6,9 milliárd forint kifizetésére kerül sor 2007-ben, amiből az uniós forrás 5,3 milliárd forint.

A 2004-2006. közötti évekre vonatkozó uniós pénzügyi keretterv alapján a Strukturális Alapok támogatásainak túlnyomó részét az I. Nemzeti Fejlesztési Terv (NFT) öt operatív programjának keretében használjuk fel. 2007-ben ezen programokból mintegy 155,3 milliárd forint kerül kifizetésre, melyből az uniós forrás összege 117,8 milliárd forint.

Az Operatív Programokkal kapcsolatos előre nem látható kiadások fedezeteként szolgáló céltartalék 2007-ben összevontan került megtervezésre. A céltartalék összege 0,7 milliárd forint.

A 2004-2006. évi uniós pénzügyi keretterv alapján a Kohéziós Alap támogatással megvalósuló projektek - ideértve a csatlakozás előtt még ISPA projektként indult beruházásokat - környezetvédelmi és infrastrukturális beruházásokat ölelnek fel. A projektek támogatására 2007-ben a törvénytervezet szerint összesen 90,5 milliárd forint uniós forrás és 61,7 milliárd forint központi költségvetési finanszírozás kerül kifizetésre.

A 2004-2006. közötti időszakra közösségi forrásból és hazai társfinanszírozásból rendelkezésre álló források felhasználására kidolgozott Nemzeti Vidékfejlesztési Terv (NVT) programjai a környezeti állapot megőrzését és javítását, a termőhelyi adottságokhoz és a piaci viszonyokhoz jobban igazodó termelési szerkezet kialakítását, a termelők piaci, pénzügyi pozícióinak javítását, kedvezőtlen termőhelyi adottságú területeken történő gazdálkodásának támogatását tűzi ki célul. Ezen fő céloknak az ún. prioritások feleltethetők meg, melyeken belül több intézkedés foglalja magában a konkrét támogatási programokat. Az NVT alapján tervezett központi költségvetési forrás 2007-ben összesen 17,0 milliárd forint, melyhez 68,2 milliárd forint EU finanszírozás társul.

Az Európai Unió által finanszírozott közvetlen termelői támogatások a korábbi éveknek és a közösségi jogszabályoknak megfelelően ún. egységes területalapú rendszerben kerülnek kifizetésre, amit a gazdák részére a közösségi forrás megérkezését megelőzően a Magyar Államkincstár előlegez meg. Az ún. piaci támogatások körébe tartozó támogatások három fő kategóriába sorolhatóak: belpiaci támogatások, export-támogatások és intervenciós intézkedések. Ez utóbbi kifizetés típus nem tekinthető az előbbiekhez hasonló vissza nem térítendő támogatásnak, ugyanis az ilyen jogcímen hazánkba érkező közösségi források jelentős része az intervenciós felvásárlásra felajánlott mezőgazdasági termékek felvásárlási árát fedezi, míg a fennmaradó rész az intervenciós tevékenység során felmerülő költségekhez nyújt támogatást.

Az ún. Közösségi Kezdeményezések keretében használhatóak fel azon strukturális támogatások, melyek nem részei az NFT-nek. Magyarországon jelenleg két közösségi kezdeményezés végrehajtása van folyamatban, a határmenti együttműködést támogató INTERREG illetve társadalmi csoportok közötti esélyegyenlőség javítását szolgáló EQUAL. Ezen programok tervezett kiadása 15,9 milliárd forint, melyből 12,6 milliárd forint az uniós bevétel.

A külső határok megerősítését és a schengeni követelmények teljesítését támogató Schengen Alapból 2007. évre tervezett összeg uniós forrásból 32,7 milliárd forint, melyhez mintegy 5,2 milliárd forint hazai finanszírozás társul.

Az egyéb uniós támogatások közül kiemelendőek a TEN-T programból származó, az ún. transzeurópai közlekedési folyosók fejlesztéséhez kapcsolódó támogatások. Ugyancsak ide tartoznak az EGT Finanszírozási Mechanizmus és a Norvég Alap támogatásai, amelyekre egyaránt pályázhatnak állami és nem állami szervezetek is. A két - egységes szabály-, illetve intézményrendszerrel rendelkező - alapból kilenc ún. kiemelt terület támogatható (pl. környezetvédelem, európai örökség megőrzése, egészségügy, oktatás, regionális fejlesztés és határon átnyúló együttműködés, kutatás). Összegüket tekintve az egyéb támogatásokon belül kiemelendők az agrárpiaci támogatásokhoz kapcsolódó központi költségvetési források, melyek az Igyál tejet program és a Méhészeti Nemzeti Program megvalósítását, illetve speciális szövetkezések megalakulását segítik elő.

A 2007-2013. közötti uniós pénzügyi kerettervhez kapcsolódó támogatások

A 2007-2013. közötti időszak uniós pénzügyi kerettervéhez kapcsolódó kohéziós politikai fejlesztési célok Magyarországon nyolc ágazati és hét regionális operatív program keretében valósulnak meg.

A Gazdaságfejlesztés Operatív Program célja az innovatív, tudásalapú gazdaság megteremtése, a kis- és középvállalatok jövedelemtermelő képességének javítása, és az üzleti infrastruktúra és szolgáltatások fejlesztése. A Közlekedés Operatív Program az ország nemzetközi elérhetőségének javítását, a térségi elérhetőség javítását, a városi és agglomerációs közösségi közlekedés fejlesztését, valamint az áruszállítás-logisztika közlekedési infrastruktúrájának fejlesztését segíti. A Környezet és Energia Operatív Program célja a környezetjavító fejlesztések és a környezetbarát energetikai fejlesztések megalapozása. A Társadalmi Megújulás Operatív Program és a Társadalmi Infrastruktúra Operatív Program célja a társadalom megújítása az életesélyek egyenlőtlenségeinek csökkentésével, a kisgyermekkortól kezdődő és az egész oktatáson áthúzódó tudatosan szervezett folyamat segítségével. E programokat kiegészítik majd a Regionális Operatív Programok és az Államreform Operatív Program, valamint az Elektronikus Közigazgatás Operatív Programok intézkedései is. A fizikai és környezeti akadálymentesítést valamennyi operatív program fejlesztései esetében meg kell valósítani. Az Államreform Operatív Program a jogalkotás megújítását, a civil társadalom megerősödésének támogatását, a közigazgatás szolgáltatóvá tételét, az integrált kistérségi és a regionális döntési szintek megerősítését szolgálja. Az Elektronikus Közigazgatás Operatív Program szintén az államreform megvalósítását segíti, az elektronikus közigazgatás és az elektronikus közszolgáltatások infrastruktúrájának fejlesztésével, összehangolt (ágazatközi) szolgáltatásrendszerek feltételeinek kialakításával, a közérdekű adatok nyilvánosságra hozatalával, az e-kultúra terjesztésével, zöld közbeszerzéssel. A Végrehajtás Operatív Program a többi operatív program végrehajtását segíti.

A regionális operatív programok célja az együttműködő és versenyképes városhálózat kialakítása, a megújuló vidék létrehozása, az elmaradott térségek felzárkóztatása, valamint a Balaton, a Duna és a Tisza vidékének fenntartható fejlesztése.

Az Új Magyarország Fejlesztési Terv keretében 2007-ben összesen 122,7 milliárd forint kifizetés várható, melyből az uniós forrás összege 100,1 milliárd forint.

A 2007-től kezdődően a bel- és igazságügyi együttműködés keretében új támogatási formák válnak elérhetővé Magyarország számára. A már korábban is létező Európai Menekültügyi Alap kiegészül a menekültek integrációját, illetve visszatérését támogató pénzügyi eszközökkel, valamint új alap kerül felállításra az EU külső határainak megerősítésére is.

A közösségi agrártámogatások finanszírozási rendszere 2007-től megváltozik. A korábban egy alapként kezelt Európai Mezőgazdasági Orientációs és Garancia Alap ezt követően kettéválik: a korábbi Orientációs Részleg ill. a Garancia Részleg vidékfejlesztési célokra fordítható része az Európai Mezőgazdasági Vidékfejlesztési Alapban (EMVA) egyesül (így az Orientációs Részleg kikerül a strukturális alapok köréből), míg a Garancia Részleg fennmaradó része Európai Mezőgazdasági Garancia Alap néven önállósul.

Az EMVA-ból a 2007-2013. közötti években Magyarország számára rendelkezésre álló támogatások az Új Magyarország Vidékfejlesztési Program nevet viselő stratégiai dokumentum alapján kerülnek felhasználásra. Ezen dokumentum szolgál a korábbi, 2004-2006. közötti időszakra vonatkozó Nemzeti Vidékfejlesztési Terv ill. Agrár- és Vidékfejlesztési Operatív Program folytatásául. A 2007-ben várhatóan ennek keretében kifizetésre kerülő összesen 35,8 milliárd forintból 26,9 milliárd forint európai uniós támogatás, a fennmaradó rész központi költségvetési társfinanszírozás.

Mindegyik, részben uniós támogatással megvalósuló program, projekt kapcsán hangsúlyozandó, hogy a források felhasználása csak a lebonyolításban, forrás-felhasználásban részt vevő intézményeken, kedvezményezetteken, az egyes projektek végrehajtásának ütemezésén múlik. Ez egyben azt is jelenti, hogy a törvényben meghatározottnál nagyobb összegű európai uniós támogatás felhasználásának sem financiális akadálya nincs. Az előirányzottnál nagyobb összegű közösségi forrás felhasználásához szükséges központi költségvetési támogatás rugalmas átcsoportosítással, illetve az előirányzatok automatikus túllépésével biztosítható.

1.5. Befizetés az államháztartás alrendszereiből

1.5.1. A központi költségvetési szervektől származó befizetések

A központi költségvetési szervek befizetési kötelezettségeinek 2007. évi tervezett összege 22,7 milliárd forint az alábbi jogcímeken:

- a költségvetési törvényben meghatározott bevételek - áru és készlet-értékesítés bevétele, szolgáltatások ellenértéke, bérleti és lízingdíj bevételek - 5%-ának kincstári vagyon utáni részesedés címén előírt befizetése;

- a kizárólag saját bevételből gazdálkodó - a költségvetési törvényben meghatározott - intézmények tételesen megadott összegű befizetése;

- a központi költségvetési szervek vállalkozási tevékenységből keletkező nyeresége - a társasági adó általános mértékével megegyező - 16%-ának befizetése;

- a központi költségvetési szervek vagyonkezelésében lévő ingatlanok értékesítéséből származó bevételnek a központi költségvetés központosított bevételét képező hányada;

- a cégbejegyzések közzétételének költségtérítése.

1.5.2. Elkülönített állami pénzalapok befizetése

A Munkaerőpiaci Alap összesen 113,6 milliárd forint befizetést teljesít. Az Alap hozzájárul a munkanélküli ellátórendszer változásával összefüggő feladatokhoz, a megváltozott munkaképességű személyek foglalkoztatásának támogatásához.

1.5.3. A helyi önkormányzatok befizetése

A helyi önkormányzatok befizetéseiből 2007. évben 6,5 milliárd forint bevétel várható a központi költségvetésben. E befizetések a helyi önkormányzatok előző évi zárszámadásával, illetve a zárszámadási törvényben az Állami Számvevőszék megállapításaival kapcsolatban rögzített - a normatív állami hozzájárulások és támogatások tervezésével, valamint a központosított, s a címzett és céltámogatások elszámolásával összefüggésben -, jogtalanul igényelt és felhasznált támogatások visszafizetéséből származnak. Itt szerepel a helyi önkormányzatok és költségvetési szerveik vállalkozási tevékenységéből származó eredmény elszámolása során keletkezett befizetési kötelezettségeiből származó bevétel is, figyelemmel az alaptevékenység ellátásához felhasznált részre.

1.6. Állami, kincstári vagyonnal kapcsolatos befizetések

Az Állam kincstári és vállalkozói vagyonából származó 46,6 milliárd forint összegű 2007. évi bevételek a kincstári vagyonelemek értékesítéséből és hasznosításából, osztalék-befizetésből és koncessziós díjakból származnak.

A kincstári vagyon értékesítéséből és hasznosításából származó bevételek (28,6 milliárd forint) a költségvetési törvény előírása alapján a Kincstári Vagyoni Igazgatóságtól (KVI) származnak. A KVI befizetései ingatlanok, illetve egy kincstári vagyonba tartozó társaság értékesítéséből származnak.

Az állam vállalkozói vagyonának hasznosítási bevételeiből az Állami Privatizációs és Vagyonkezelő Zrt. (ÁPV Zrt.), illetve a Magyar Fejlesztési Bank Rt. fizet osztalékot a központi költségvetésnek. Az ÁPV Zrt. befizetési kötelezettsége a társaság által beszedett osztalék mértékéhez igazodik. Az osztalék-bevételek mértéke 2007-ben csökken az eddigiekhez képest, mivel az értékesítések révén csökken az állami tulajdonú társaságok száma.

A koncessziós díj bevételek a hírközlési és a szerencsejátékkal összefüggő tevékenységet végző társaságoktól származnak.

A 2004. évben elnyert IMT-2000/UMTS rendszerű harmadik generációs mobil rádiótávközlési szolgáltatáshoz kapcsolódó frekvenciahasználati jogosultság után a Pannon GSM Zrt-nek 3 milliárd forintos utolsó részletfizetési kötelezettsége jelentkezik 2007. decemberében. A Vodafone Magyarország Zrt-nek - az általa elnyert jogosultság feltételeinek megfelelően - a 2007-ben az UMTS frekvencia felhasználásával nyújtott szolgáltatásból realizált nettó árbevételének 0,3%-át, azaz várhatóan mintegy 10 millió forintot kell majd befizetnie a központi költségvetésbe. A tervezett bevétel fennmaradó része a három mobilszolgáltató által fizetendő éves koncessziós díjakból tevődik össze.

2007-ben várhatóan ugyanaz a 6 játékkaszinó fog működni, amely 2006-ban is már a piacon volt. Ebből a 6 kaszinóból csak 4 kaszinó üzemel koncessziós szerződés alapján és fizet koncessziós díjat a költségvetés számára. A szerencsejáték törvény és a kaszinókkal kötött koncessziós szerződések alapján az éves koncessziós díjat úgy kell megállapítani, hogy az előző év koncessziós díját valorizálni kell az előző évi éves fogyasztói árindexszel.

1.7. Egyéb bevételek

Az egyéb bevételek 2007. évi előirányzata többek között az önkormányzatok által jogtalanul igénybevett támogatások utáni kamattérítésekből, a felszámolásokból származó bevételekből, a kezességvállalási díjakból, valamint a korábban beváltott állami kezességek és viszontgaranciák megtérüléséből tevődik össze.

Az államháztartásról szóló 1992. évi XXXVIII. törvény (a továbbiakban: Áht.) 26. § (4) bekezdése értelmében az egyéb bevételek között kerül majd elszámolásra az általános tartalék terhére elszámolási, valamint visszatérítési kötelezettséggel nyújtandó támogatások visszafizetett összege is.

1.8. Adósságszolgálattal kapcsolatos bevételek

Az adósságszolgálattal kapcsolatos 66,4 milliárd forint bevétel a korábban nyújtott hitelek tőke-visszatérüléseit és a költségvetés kamatbevételeit tartalmazzák.

A fokozatosan csökkenő tőkebevételek a Magyar Állam által a korábbi években nyújtott hiteleinek visszafizetését foglalják magukban. 2007-ben az állam tőke-visszatérülései a kormányhitelekből, és a belföldi adósoktól származnak.

A külföldi államokkal szemben még fennálló devizakövetelések közül csak olyan viszonylatokban kell számolni megtérüléssel, ahol ezt a rendezésre vonatkozó, az utóbbi években megerősített szerződések, megállapodások megfelelő módon alátámasztják.

A belföldi adósoktól származó bevételek folyamatos csökkenése a szerződések lejárata és a felszámolási eljárások következtében 2007-ben is tovább folytatódik.

2007-ben az adóssággal kapcsolatos pénzforgalmi bevételek közel 95%-a a kamatbefizetésekből származik. E bevételek alapvetően a Magyar Nemzeti Banknál elhelyezett betétek után a központi költségvetésbe befolyó kamatokat, továbbá az aukciós felhalmozott kamatokat foglalják magukba. A kamatbevételek 2007-ben elmaradnak a 2006. évi várható összegtől, melynek oka, hogy jövőre a Magyar Nemzeti Banknál elhelyezett betétek állománya várhatóan csökken.

1.9. Uniós elszámolások

Vám- és cukorilleték beszedési költség megtérítése

2004. évi csatlakozásunk óta a vámbevételek, valamint a cukorgyárak által fizetendő ún. cukor- és izoglükóz-illetékek az Európai Unió - mint vámunió - költségvetési bevételeit képezik. Ezeket az együttesen tradicionális saját forrásoknak nevezett tételeket a tagállamok szedik be, és ezért a beszedett összegek 25%-a a tagállamokat illeti meg a beszedési költségek fedezésére. Ennek megfelelően a tradicionális saját források 25%-a költségvetési bevételként megjelenik a törvényben: vámok esetében ez az összeg a 2007. évre vonatkozóan 9,0 milliárd forint, míg a cukorilletékek tekintetében 0,2 milliárd forint.

2. Kiadási előirányzatok

2.1. Egyedi és normatív támogatások

Gazdálkodó szervezetek támogatása - a közszolgálati műsorszolgáltatás nélkül - 2007-ben 128,4 milliárd forint, 34,8%-kal magasabb az előző évi előirányzatnál. A támogatások, a térítések továbbra is elsősorban a közlekedésben (vasút) és az iparban jelennek meg.

A megváltozott munkaképességű személyek foglalkoztatásának normatív termelési támogatási rendszerében 2007. az utolsó átmenti év, amelyben egymás mellett létezik a régi és új támogatási rendszer. A régi támogatási rendszert képviselő Pénzügyminisztérium fejezetben tervezett dotáció mértéke (7 havi kihatással) 20 milliárd forint, míg az új támogatási formákra az Szociális és Munkaügyi Minisztérium fejezetben 34 milliárd forint áll rendelkezésre. A 34 milliárd forintból 28 milliárd forint pályázati úton elosztásra kerülő költségkompenzációs támogatásokra szolgál, 4 milliárd forint bértámogatásra, és 2 milliárd forint a szociális intézményen belüli foglakoztatás normatív támogatására, tekintettel arra, hogy ez utóbbi foglakoztatási forma kissé nehezen szerveződik.

Az egyedi termelési támogatás keretében

- kerül sor a bányászati ágazat támogatására 1 milliárd forintos mértékben. A szénbányászat szerkezetátalakításából hátralévő, valamint a bányászatban jelentkező egyéb állami - köztük az állami tulajdonú meddő szénhidrogén kutak kezeléséből eredő és a bányaerőmű integrációs szerződések megkötésekor még nem ismert - kötelezettségeket a bányavagyon-hasznosító részvénytársaság kezeli. A költségvetés a bányavagyon-hasznosító részvénytársaság kötelezettségeinek vagyonértékesítésből nem fedezhető hányadát fedezi;

- a vasúti társaságok menetdíj bevétellel nem fedezett költségeihez a költségvetés (személyszállítási és pályavasút működtetési tevékenység) 102,9 milliárd forint értékben járul hozzá. Az előző évekhez képest nagymértékben megemelt támogatás 2007-től jelentős szervezeti, strukturális és finanszírozási átalakítást feltételez;

- az Eximbank Zrt. kamatkiegyenlítési rendszere keretében 4,3 milliárd forint áll rendelkezésre, mint a vállalkozások hitelezését segítő kamattámogatási eszköz;

- a felszámolás alatt lévő vállalkozások vagyonának megvásárlását elősegítő kamattámogatás 2003. január 1-jétől megszűnt, azonban az 5 éves futamidejű hitelekhez adott kamattámogatás folyósítása a 2002. december 31-ig megkötött szerződések alapján folyamatos kötelezettség. A 2007. évi előirányzat ennek megfelelően már csak 3 millió forint. A támogatás azokat a kis- és középvállalkozásokat illette meg, amelyek felszámolás alá került cégek eszközeit - továbbhasznosítás céljából - a rendelet feltételeinek megfelelő hitellel vásárolták meg.

Az egyéb vállalati támogatások között a mecseki uránbányászok baleseti járadékainak és egyéb kártérítési kötelezettségeinek átvállalásán kívül az úgynevezett már megszűnt, de még járó támogatások igénybevételének forrása szerepel.

2.2. Közszolgálati műsorszolgáltatás támogatása

A közszolgálati műsorszolgáltatás támogatásának éves összege 52,2 milliárd forint, mely magában foglalja a Magyar Rádió Zrt., a Magyar Televízió Zrt., a Duna Televízió Zrt. műsorterjesztési költségei fedezetét, ez utóbbi művészeti együttesei támogatását, a Magyar Távirati Iroda Zrt. közszolgálati feladatai és határon túli magyar sajtó hírellátása, valamint a Magyar Televízió Közalapítvány támogatását, illetve az üzemben tartási díj pótlását.

2.3. A fogyasztói árkiegészítés

A fogyasztói árkiegészítés -, melyet azon közlekedési szolgáltatók vehetnek igénybe, amelyeknél az állam által biztosított utazási kedvezmények miatt bevételkiesés keletkezik - 2007. évi pénzforgalmi előirányzata 120 milliárd forint. Ez az összeg a 2006. évi előirányzattól 5%-kal marad el.

2.4. Lakástámogatások

A lakáspolitika a nemzetgazdaság kiemelkedően fontos részterülete, amely társadalom- és gazdaságpolitikai célokat egyaránt szolgál. A családok lakáskörülményeinek javulása nemcsak a társadalom tagjainak életminőségét határozza meg, de a lakásépítések, -felújítások új munkahelyeket is teremtenek.

A 2007. évi lakáspolitika változatlan célja, hogy hazánkban európai színvonalú, megfizethető lakáskínálat legyen, a lakhatás javításával az életminőség javuljon, igazságos, arányos és fenntartható lakástámogatási rendszer működjön.

2007-ben a közvetlen lakástámogatásokra (lakásépítési kedvezmény, fiatalok otthonteremtési támogatása, akadálymentesítési támogatás), a kamattámogatásokra, valamint az iparosított technológiával épült lakóépületek energiatakarékos korszerűsítésének, felújításának és a lakóépületek környezete felújításának (Panelprogram) támogatására együttesen 225,4 milliárd forint az előirányzat.

2005-ben a Fészekrakó program keretében bevezetésre került a fiatalok lakáshiteleinek állami kezességvállalása. Az állami és önkormányzati ágazat munkatársai által felvett lakásvásárlási, -építési célú kölcsönökért szintén kezességet vállal az állam. E támogatások a 2007. évben is fennmaradnak. A kezességek beváltásának 2007. évi előirányzata 180 millió forint.

A támogatott lakásépítési, -vásárlási hitelállomány a jövő év végére várhatóan 1600 milliárd forintra mérséklődik, míg a használatba vett lakások száma 2007-ben feltehetően 35 000 - 40 000 között várható.

A szociálisan rászorult családok lakbértámogatásban részesülnek a helyi önkormányzatok pályázati közreműködésével, ennek 2007. évi előirányzata 120 millió forint. E támogatás a társadalom azon rétegének nyújt érdemi segítséget, akiknek anyagi helyzete nem teszi lehetővé, hogy saját lakást vásároljanak. Lakhatásukat nem tudják másképpen megoldani, minthogy lakást bérelnek, ez azonban számukra támogatás nélkül túlzott terhet jelentene.

A települési önkormányzatokat 2007-ben is megilleti a lakáshoz jutás céljára fordítható normatív költségvetési hozzájárulás. E hozzájárulásból - kiegészítve azt saját forrásaikkal - helyi rendeletük alapján nyújthatnak támogatást az arra rászorultak részére lakhatásuk segítése céljából.

A fentieken túl lakáscélt szolgál a lakásvásárlási kölcsön törlesztéséhez nyújtott jövedelemadó-, és illetékkedvezmény, a fegyveres testületek központi beruházások között elszámolt lakástámogatása, a martinsalakból épült lakások helyreállítására fordított támogatás, valamint a kötvénytörlesztés (volt lakásalap) és kamatának terhe.

2.5. Családi támogatások, szociális juttatások

Családi támogatások

A családi támogatások 2007. évi alakulását a 2006. évi változtatások, illetve a konvergencia program célkitűzései jelölik ki.

A családi támogatások döntő többségét kitevő alanyi jogon járó családi pótlék összegei - a kerekítés általános szabályai szerint - az árszínvonal növekedésének megfelelően (6,2%) emelkednek, ami átlagosan 770 forintos növelésnek felel meg gyermekenként havonta.

A nyugdíjminimumhoz kötött családi támogatások növekedésének mértéke 4%, míg a keresetarányos GYED - az előző évi bruttó átlagkereset-növekedésnek megfelelően 7,2%-kal emelkedik. A GYED felső korlátja a jövő évi kötelező legkisebb munkabér (minimálbér) - várhatóan 65 500 Ft - kétszeresének 70%-a.

A családi pótlékot kiegészítő szociális támogatások, illetve ezzel összefüggésben a rendszeres gyermekvédelmi kedvezményre való jogosultság jövedelmi határa 2007. január elsejétől 10%-kal emelkedik, így ennek a támogatási rendszernek a keretében kb. 600 000 jövedelmi szempontból rászoruló gyermek támogatásával számolunk, 6,5 milliárd forint nagyságrendben.

Jövedelempótló- és kiegészítő ellátások

A jövedelempótló és kiegészítő ellátások vonatkozásában 2007-ben még nem tervezünk változtatásokat, de megkezdjük az olyan irányú reformok előfeltételeinek (új típusú minősítés, rehabilitációs szolgáltató hálózat) megteremtését, hogy 2008-tól a megváltozott munkaképességű, fogyatékkal élő járadékosok körében nagyobb legyen a rehabilitációban, rehabilitációs foglalkoztatásban, mint a járadék (megváltozott munkaképességűek járadékai, rokkantsági járadék) megszerzésében való érdekeltség.

A jövedelempótló és kiegészítő ellátások többsége körében a nyugdíjakkal azonos mértékű (4%) ellátásnövelést tervezünk.

Különféle jogcímen adott térítések

A térítések körében folytatódik a közgyógyellátás 2006. július elsejétől indult reformja, melynek lényege, hogy a jogosultak tényleges igényeihez jobban alkalmazkodó, szélesebb gyógyszerkínálatból, egyéni keret (maximum havi 12 ezer forint/hó) mértékéig vehető igénybe a támogatás. Az átalakítás eredményeként a jogosultak magasabb színvonalú ellátása biztosítható lényegében változatlan költségvetési támogatással.

2.6. Költségvetési szervek és fejezeti kezelésű előirányzatok

A közszféra működésében és finanszírozásában, ezen belül a központi fejezetek gazdálkodásában a Kormány konvergencia programban megjelenő középtávú gazdaságpolitikája és az ehhez kapcsolódó költségvetési politika jelentős változáshoz vezet. Az eddig is létező cél, a kisebb, takarékosabb, ugyanakkor hatékonyabban működő, és színvonalasabb szolgáltatást nyújtó állam megteremtését az eddigieknél hatékonyabb intézkedések támogatják. A gazdaság és a társadalom szereplői, az adófizetők által elvárt, ésszerűen, eredményesen működő állam kialakításának meghatározó eleme és tényezője a „többet kevesebből” elv érvényesítése, ehhez a kiadások növekedési ütemének általános visszafogása, egyes nem súlyponti területeken a támogatások hosszú távú csökkentése.

A fejezetek törvényben megjelenő előirányzatai kialakítása során a 2006. évi előirányzatok csökkentek a 2005. évi költségvetési törvényben létrehozott, államháztartási egyensúlyt szolgáló tartalék, valamint év közbeni zárolás összegének megfelelő végleges forrás kivonással. Az igazgatási és igazgatási jellegű tevékenységet végző szerveknél elrendelt újabb létszámcsökkentésekkel megtakarított támogatásokkal, az elhatározott szervezeti intézkedések számított költségmérséklő hatásával ugyancsak véglegesen csökkentésre kerültek az előirányzatok. Ehhez képest eltérő súllyal és mértékben többletek engedélyezésére is sor került az egyes fejezetek feladataihoz igazodóan. A központi közigazgatásban növekmény csak azon szerveknél jelenik meg, ahol azt a feladat változása indokolja, de akkor is fejezetek közötti átadás-átvétellel.

Ugyanakkor a források végleges elosztását, felhasználásra tervezését korlátozza az ún. fejezeti egyensúlyi tartalékok képzése. Ezen összegek felhasználására, fejezetek közötti átcsoportosítására - negyedévente - a Kormány jogosult a törvény szerint arra figyelemmel, hogy az államháztartás kiadásai és bevételei hogyan alakulnak, illetve az egyes fejezetek a saját gazdálkodásukban kellően igazodnak-e az előirányzatokhoz.

A Kormány „kisebb és hatékonyabb állam”-ra vonatkozó célkitűzése és a konvergencia program teljesítésének alapvető feltétele a szervezetrendszer átalakítása. Az éves költségvetések koncepcionálissá tételéhez is szükséges a kényszerpályák leépítése, új programok vállalásához mozgástér képzése, amiben döntő elem az intézményrendszer. A közszféra, ezen belül a közigazgatás szervezeti racionalizálása világtendencia. A felszabaduló források elősegítik a gazdasági modernizációt, az infrastrukturális fejlesztéseket, vagyis a gazdasági növekedést elősegítő célok finanszírozását, az intézményrendszer szolgáltatásai minőségének javítását.

A Kormány 2004. nyarán döntött - felgyorsítva az évtizedes, de nem kellő áttörést eredményező folyamatot - az államháztartás hatékony működését, az állami terhek csökkenését elősegítő szervezeti átalakításokról és az azt megalapozó intézkedésekről. Ezek nem csupán költségvetési szerveket és szervezetrendszereket érintettek, hanem magukban foglalták a központi költségvetéshez kapcsolódó gazdálkodó szervezetek körében is a változtatást: átalakítást vagy megszüntetést, magánosítást.

A folyamat 2006-ban új lendületet kapott azzal, hogy a Kormány 2118/2006. (VI. 30.) Korm. határozatában tételesen rögzítette a központi költségvetési szervezetrendszerben végrehajtandó, annak átfogó és jelentős léptékű modernizációját eredményező intézkedéseket, illetve egyes esetekben vizsgálatot rendelt el.

A szervezetrendszer racionalizálása 2007-ben is, majd tartósan hozzájárul a költségvetés végrehajtásához, s fordítva: a szorosabb költségvetési mozgástér egyik szándékolt hatása a hatékonyabban és takarékosabban működő intézményrendszer kialakítása.

A központi költségvetési intézményrendszer szervezeti változtatásai körében sor kerül az állami feladatellátás indokolatlansága esetén intézmények megszüntetésére; intézményi önálló működés üzemméretének növelése, a méretgazdaságosság javítása céljából intézmények összevonására; területi koncentráció keretében horizontális összevonásokra (pl. megyei szinten egy-egy tárcához tartozó hálózatok egyesítésére), továbbá regionalizációra a legtöbb megyei tagoltságú hálózatnál (jellemzően a szükséges szolgáltatás városi szintű megtartásával); az érdemi szakmai tevékenységet támogató pénzügyi apparátusok, szakmai funkciók, fizikai ellátó szervezetek összevonására, koncentrált és szűkebb kapacitással való működtetésére. Külön kiemelendő, hogy a minisztériumoknál a szakmai munkát támogató funkciók központosításra kerülnek. Az intézkedés-csomag számos esetben a szakfeladatok ellátásán is változtat, a szakmai tevékenységeket racionalizálja, vagyis közös szakmai és fiskális érdekű átalakulás történik.

A változások döntő része a 2007. és 2008. években megvalósul, illeszkedik a közigazgatás átfogó átalakításához a kormány-, illetve konvergencia programban foglaltaknak megfelelően.

A nem költségvetési szervi feladatellátás körében visszaszorul - államháztartási forrás túlsúlya esetén - a közalapítványi forma, szűkül a Kht.-k köre, sor kerül a veszteséges cégek felszámolására, valamint piacosításra, gazdálkodó szervezetté átalakításra, ahol a saját forrásszerző képesség ezt indokolja tevékenységek külső szolgáltatással kiváltására.

A szervezeti átalakításkor a működés racionalizálását egyéb intézkedések is kísérik. Ilyen pl. a Központosított Illetményszámfejtő Rendszer kiterjesztése a teljes központi intézményi szférára, melynek megszervezése 2007-ben történik. A bérpolitikában a teljesítményelv, a feladat- és hatáskörök érdemi decentralizációja és az intézményi önállóság hangsúlyosabbá tétele, a teljesítményösztönző keret mértékének növelése, illetve kiterjesztése, a foglalkoztatás és az ösztönzés módjának, formáinak változatosabbá és rugalmasabbá tétele elsősorban a feladat. Ez döntő mértékben képes megalapozni a szolgáltatás minőségének javítását.

A keresetek alakulása

A közszférában foglalkoztatottak kereseti pozíciói az utóbbi években javultak, a keresetek reálértéke jelentősen növekedett, és a bérek felzárkóztatásában is előrehaladást sikerült elérni.

A közszféra 2007. évi bérpolitikai mozgásterét döntő mértékben meghatározza és egyben behatárolja a konvergencia program. A költségvetési hiány határozott csökkentésének követelménye - más intézkedések mellett - szükségessé teszi a kiadások között magas arányt képviselő személyi jellegű kifizetések mérséklését, s nem lehet elkerülni a reálkeresetek átmeneti csökkenését sem. Csökkentendő a közszférában a kiadások automatikus növelésének kényszere is.

A fentiekből adódóan 2007. évben a köztisztviselői illetményalap, a bírói, ügyészi alapilletmény, a közalkalmazotti illetménytáblák bértételei, a közalkalmazotti pótlékalap, valamint a közalkalmazotti intézményekben a teljesítményösztönzésre szolgáló keretösszegek nem változnak.

A 2006. évi illetményjavítás a 2007. évben az egyes területeken a következőképpen emeli éves szinten az illetményszínvonalat:

- a köztisztviselők körében az illetményalap 2006. április 1-jén megvalósult 5,1%-os emelése miatt 1,6%-os áthúzódó hatással lehet számolni,

- a közalkalmazotti illetménytáblákban 2006. április 1-jén végrehajtott átlagosan 3%-os emelésének, valamint a pótlékalap szintén április 1-jétől hatályos 3,7%-os növelésének áthúzódó hatásaként 1%-os emelkedés érvényesül a közalkalmazotti szférában.

Központi bérpolitikai intézkedés nélkül a munkáltatók saját hatáskörben - az illetménytörvények keretei között - növelhetik a foglalkoztatottak illetményét, mivel

- a közalkalmazotti illetménytábla alsó határos, a garantált minimumoknál magasabb illetmény korlátozás nélkül megállapítható,

- a köztisztviselőknél és a fegyveres szervek hivatásos állományú tagjainál élhetnek az alapilletménytől felfelé való eltérés lehetőségével,

- a Munka Törvénykönyve hatálya alá tartozóknál az illetmény munkáltatói döntés függvénye.

A költségvetési szerveknek a 2007. évi költségvetés adta keretek között kell meghozniuk az illetmények, keresetek növelésére vonatkozó helyi döntéseiket, melyek eszközei, illetve forrásai a következők lehetnek:

- a természetes létszámfogyás, a létszámcsökkentések eredményeként felszabaduló források (kivéve a központilag elrendelt létszámcsökkentéseket). A létszámcsökkentések egyszeri kiadásaihoz a központi költségvetés hozzájárul,

- szervezeti, szervezési intézkedésekből, a munkaszervezés racionalizálásából, a humánerőforrás kapacitás-kihasználtságának, leterheltségének felülvizsgálatából elérhető megtakarítások,

- külső megbízások, színlelt szerződéses számlás foglalkoztatás csökkentése, visszaszorítása.

Mindezek érvényesítése mellett elvárás a közfeladatok ellátásának, a szolgáltatások minőségének javítása, a minőségi munkavégzés ösztönzése. A kidolgozás alatt álló, az illetményrendszerek rugalmasságát növelő és a teljesítmények szerinti differenciált illetmény-megállapítást elősegítő változtatásra, a munkaerővel és a személyi juttatásokkal való gazdálkodás átfogó újraszabályozására 2008-tól kerül sor, kezdeti lépésként a minisztériumi körben. 2007-ben a központi költségvetési szerveknél foglalkoztatottak munkateljesítményének elismerésére céltartalék szolgál azzal, hogy a felhasználás szempontjait, a támogatásban részesíthető szervek körét a Kormány állapítja meg.

A létszám alakulása

A központi költségvetési szervek létszáma - mint azt a személyi juttatásoknak az összkiadáson belüli magas aránya mutatja - meghatározó költségtényező. A kisebb, olcsóbb és hatékonyabban működő állam megteremtésének, ugyanakkor szolgáltatásjavításra, teljesítményösztönzésre felhasználható források képzésének egyik eszköze a tényleges és tartós megtakarítást eredményező létszámcsökkentés, mindenekelőtt a központi közigazgatásban. A minisztériumok számának és létszámának megvalósult csökkentése, az igazgatási jellegű tevékenységet ellátó szerveknél elrendelt létszámcsökkentés, valamint az átfogó szervezeti intézkedések ezt megalapozzák.

A költségvetési szervek tervezett létszáma csökkenésének területei:

- a minisztériumok és az igazgatás jellegű tevékenységet ellátó szervek létszámának 2006. évi 20%-os, illetve 10%-os csökkentése,

- a 2006. évben elrendelt szervezeti intézkedések és az igazgatás jellegű tevékenységet ellátó szervek körében végrehajtandó további - általában - 15%-os létszámcsökkentés együttes hatása,

- a Magyar Honvédségnél számba vett több mint három ezer fős és

- a fenti területeken kívül a költségvetési szervek hatáskörében 2006. évben megvalósított és a 2007. évre tervezett létszámleépítés.

A létszám jelentősebb mértékben növekszik az APEH-nál az illetékhivatalok helyi önkormányzatoktól való átvétele következtében, míg a Vám- és Pénzügyőrség létszáma a pénzügyi bűncselekményekkel kapcsolatos nyomozati jogkör átvétele miatt bővül.

A központi költségvetési szervek és fejezeti kezelésű előirányzatok kiadásainak kormányzati funkciónként történő bemutatása

A törvényhozó és végrehajtó szervek kiadása döntően az államhatalmi szervek, valamint a minisztériumok igazgatása kiadási előirányzatainak összességét foglalja magában. A törvényhozó szerveknél alapvetően a kiadások összetételében következik be változás a 2006. évi április 1-jétől végrehajtott 5,1%-os illetményjavítás áthúzódó hatása miatt.

A végrehajtó szervek kiadásait a minisztériumok igazgatási, illetve egyes igazgatási jellegű feladatot ellátó országos hatáskörű szervek kiadásai teszik ki. Előirányzataik alakulását döntően befolyásolja a minisztériumoknál végrehajtott 20%-os, az igazgatási jellegű tevékenységet ellátó szerveknél - részben közvetlenül előírt, részben előírt szervezeti intézkedésekből adódó - a 2006. évi 10%-os és a 2007. évi további létszámcsökkentés, valamint a 2006. évi illetményjavítás áthúzódó kihatása. E téren 2007-ben is hangsúlyos kötelezettség a takarékos, ugyanakkor hatékony közigazgatással szembeni elvárások érvényesítése, a feladatok és ellátásuk módjának, feltételeinek további felülvizsgálata és ésszerűsítése.

A döntően a Bíróságok és a Magyar Köztársaság Ügyészsége fejezeteket magában foglaló igazságszolgáltatásnál a rendelkezésre álló forrásból biztosítható az ítélőtáblák, a fellebbviteli főügyészségek, a bíróságok és ügyészségek zavartalan működése, a már megkezdett városi és megyei épület-beruházások tervezett ütem szerinti folytatása, illetve befejezése és a Magyar Bíróképző Akadémia 2006. év elején megkezdett működéséhez a teljes évi forrás. Mindkét fejezet a megfelelő szervezési intézkedésekkel, az erőforrások, benne a létszám átcsoportosításával képes ellátni a feladatát.

A pénzügyi és költségvetési tevékenység és szolgáltatások funkcióban megerősítésre kerül a közpénzek felhasználásának, valamint az adó- és járulékbevételek keletkezésének ellenőrzési, illetve beszedésének területe. Ez az APEH-nál és a VPOP-nál mind létszám, mind anyagi források tekintetében jelentős fejlesztést jelent. Az átláthatóbb, költséghatékonyabb működtetés érdekében, továbbá a funkciók összekapcsolódása miatt is megvalósul az illetékhivataloknak, valamint a Szerencsejáték Felügyeletnek az APEH-be integrálása.

A külügyi terület kiadási előirányzata - a magyar kül- és Európa-politika súlypontjainak megfelelően - magában foglalja pl. kiemelten támogatott célként a nemzetközi szervezetek keretében a globális problémák megoldásának elősegítését; a külképviseleti hálózat működését és elhelyezését; az új nemzetpolitikai célok megvalósulása érdekében a határon túli magyarokkal kapcsolatos programok finanszírozását; a schengeni rendszerhez történő magyar csatlakozáshoz és a 2011-ben esedékes magyar EU-elnökségre történő kormányzati felkészüléshez szükséges forrásokat.

Az alapkutatás és műszaki fejlesztés funkciók kiadási előirányzata a költségvetési kutatóhelyek fenntartása megalapozásán túl jelentős többleteket tartalmaz. Ez elsősorban a hasznosítás-orientált pályázati rendszerek (Kutatási és Technológiai Innovációs Alap, Gazdaságfejlesztési OP prioritás) működtetésére szolgáló, a törvényi előírásnak megfelelően a vállalatok tényleges innovációs járulék befizetéséhez igazodó költségvetési támogatási forrásbővülés.

A védelmi kiadásokból biztosíthatók a Honvédelmi Minisztérium hivatalainak és háttérintézményeinek, a Magyar Honvédség működésének feltételei, a MH Központi Honvédkórház beruházásának költségei, valamint a Gripen repülőgépek bérleti díja járulékos költségekkel együtt, s teljesíthetők a nemzetközi kötelezettségvállalások. Ezen túlmenően az előirányzatok lehetőséget biztosítnak a védelmi felkészítéssel kapcsolatos feladatok támogatására.

A rendvédelem és közbiztonság javítását szolgálja a Rendőrségnél a közterületi jelenlét és reagálóképesség további erősítése, a közlekedésbiztonság, továbbá a mobilitás és akcióképesség feltételeinek javítása elsősorban a megkezdett gépjármű-park cseréjének folytatása, valamint az informatikai eszközök korszerűsítése révén. A feladatok végrehajtását segíti a Rendőrségnél és a Határőrségnél a rugalmasabb szervezeti, szolgálat-ellátási, finanszírozási megoldások kialakítása, a profiltisztítás folytatása. Többletforrás finanszírozza az új migrációs és idegenrendészeti eljárások és feladatok költségeit. A Határőrségnél kiemelt szerepet kap a schengeni térséghez való teljes jogú csatlakozás, illetve az ehhez kapcsolódó felkészülési feladatok, melyet részben a hazai költségvetés, részben a Schengen Alap finanszíroz.

A Polgári Nemzetbiztonsági Szolgálatok előirányzatai - a továbbra is magas biztonsági kockázatokra tekintettel - az eszközök, a műszaki infrastruktúra és szervezetek fejlesztésével a felderítés és a hírszerzés eredményességének javítását, a terrorizmus, a nemzetközi és a hazai bűnözés elleni hatékony fellépést teszik lehetővé.

Az oktatás rendszerén belül a szakképzés és a felsőoktatás átalakítása továbbra is a Kormány kiemelt törekvése. A felsőoktatási reform továbbvitelével, valamint a szakképzési rendszer modernizációjával megteremtődik a képzés színvonala emelésének, a munkaerő-piaci igényekhez igazodó képzési struktúrák kialakításának, a fiatalok és a felnőttképzésben résztvevők számára a változó követelményekhez igazodó tudás biztosításának a lehetősége.

A felsőoktatás támogatása jelentős növekedését elsősorban az állami és nem állami intézmények képzési, tudományos és fenntartási feladatait, a hallgatói juttatásokat szolgáló, a hallgatói létszám emelkedéséhez kapcsolt, valamint a PPP programok hozzájárulását biztosító előirányzatok emelkedése okozza. A program keretében bővül az intézmények által hasznosítható diákszállás- és oktatási épület-állomány, illetve korszerűsítésüknek köszönhetően javul minőségük.

A szakképzési rendszer fejlesztése terén 2007. évben folytatódik a szakterület integrálása, a gazdaság képviselői szerepének erősítése, a gyakorlati képzéssel összefüggő, valamint a felnőttképzési támogatási szabályrendszer finomhangolása.

A közoktatási feladatok között 2007-ben is kiemelt szerepet kap a kétszintű érettségi finanszírozása, az oktatási nyilvántartások korszerűsítésének, továbbfejlesztésének, a közoktatás hatékonyságmérésének támogatása. A nem állami közoktatási intézmények, valamint az „Útravaló” Ösztöndíjprogram támogatása az előző évhez képest bővül.

A kulturális tevékenységek és szolgáltatások jelentős részét képezik a kulturális célú fejezeti kezelésű előirányzatok közül meghatározó rekonstrukciós beruházások, a kulturális alapítványok, közalapítványok, a közhasznú és gazdasági társaságok támogatása, valamint a Művészetek Palotája után fizetett rendelkezésre állási díj növekedése.

A hitéleti tevékenység keretében továbbra is támogatja a költségvetés az egyházi alapintézmények működését - kiegészítve az állampolgárok 1%-os személyi jövedelemadó rendelkezéseit -, a hittanoktatók díjazását, a vidéki egyházi szolgálatot teljesítőket jövedelempótlékkal, az egyházi kulturális örökség értékeinek rekonstrukcióit és egyéb beruházásait, az egyházi fenntartású közgyűjtemények és közművelődési intézmények tevékenységét, illetve gyűjtemény gyarapítását. A 2007. évben is jelentős kötelezettséget jelent a volt egyházi ingatlanok tulajdonrendezése során megállapított, átadásra nem került ingatlanok utáni egyházi járadék, valamint a korábbi években vállalt 2007. évi egyházi tulajdonrendezés.

Az egyéb gazdasági tevékenységek és szolgáltatások keretében folytatódnak a terület- és régiófejlesztési programok, amelynél kiemelt jelentőségű a Vásárhelyi Terv továbbfejlesztése, valamint a különböző beruházás-ösztönzési programok. Ide tartoznak a Nemzeti Fejlesztési Terv megvalósítását célzó, jelentős bevételt generáló programok is, amelyek többek között a két- és háromoldalú határmenti, valamint a regionális operatív programok egyre nagyobb volumenű és értékű megvalósulásával gazdaságélénkítő hatással bírnak.

Egyes közérdekű állami tevékenységek, illetve szolgáltatások (pl. Munkaügyi Központok, Országos Munkabiztonsági és Munkaügyi Főfelügyelőség, Fogyasztóvédelmi Főfelügyelőség) erősítésével és korszerűsítésével egyidejűleg kisebb összegű központi támogatás nyújtása szükséges.

Az agrár- és vidékfejlesztés területén az Európai Uniós tagságból kifolyólag az agrárgazdaság résztvevői Magyarországon is, döntően a közös agrárpolitikának megfelelő támogatásokra jogosultak. Továbbra is az egyik legfontosabb gazdaságpolitikai cél az, hogy az agrárgazdaság szereplői az Európai Unió által biztosított támogatási lehetőségeket minél jobban, minél nagyobb hatásfokkal tudják kihasználni.

Az agrárgazdaság céljaira 2007-ben a központi költségvetés együttesen 144,6 milliárd forintot biztosít, amelyet az Unióból érkező források 120,1 milliárd forinttal egészítenek ki. A rendelkezésre álló összes forrás 2007-ben - figyelembe véve a költségvetésen kívüli tételeket is - 455,4 milliárd forint. Az agrár- és vidékfejlesztési támogatások 2007-ben igénybe vehető összegei a mellékletben találhatóak.

A fejezeti kezelésű nemzeti támogatások egy része a megszokott hazai célok megvalósítását segíti, más részük a korábbi évek jogszabályai által meghatározott kifizetésekre szolgál, melynek összege - a növekvő Uniós támogatásoknak köszönhetően - fokozatosan csökken. Az egységes területalapú támogatást kiegészítő nemzeti támogatás csak az EU által jóváhagyott célokra és jóváhagyott mérték szerint folyósítható központi költségvetésből. Így például kiegészítő támogatás adható a szántóföldi növények, a rizs, a dohány, a húshasznosítású marha és borjú, az anyatehén, az anyajuh és tej ágazatok esetén. A kiegészítő támogatások forrása a folyó kiadások és jövedelem-támogatások előirányzat, amely egyidejűleg tartalmazza a korábbi évek kötelezettségvállalásaiból eredő, tárgyévi kifizetéseket is.

A közösségi agrártámogatásokat illetőleg a 2007-es pénzügyi évtől jelentős változások lépnek életbe. Az Európai Mezőgazdasági Orientációs és Garancia Alapot (EMOGA) az Európai Mezőgazdasági Garancia Alap (EMGA) és az Európai Mezőgazdasági Vidékfejlesztési Alap (EMVA) váltja fel.

Az EMGA finanszírozza a közvetlen termelői támogatásokat, a belpiaci-, külpiaci- és intervenciós intézkedéseket, az EMVA pedig a vidékfejlesztési támogatásokat.

Az EMVA-ból fizetett vidékfejlesztési támogatások tekintetében elindul az Új Magyarország Vidékfejlesztési Program a 2007-2013 közötti időszakra vonatkozólag. Az új programok 2007-ben indulnak, ezért a kötelezettségvállalási lehetőségeknél kisebb összegű, 35,8 milliárd forintos kifizetéssel számolhatunk.

Ugyanakkor folytatódnak a 2004-2006. évi időszakra vonatkozó Nemzeti Vidékfejlesztési Terv (NVT) programjaiból történő kifizetések, a 2007. évre esedékes kifizetési lehetőség 85,2 milliárd forint, amelyből az Unió által finanszírozott rész 68,2 milliárd forintot tesz ki.

A SAPARD programra már nem lehet új pályázatot benyújtani, a költségvetési előirányzat csak a megkötött szerződések megvalósítási ütemnek megfelelő pénzforgalmi kifizetések fedezetéül szolgál.

Az Agrár- és Vidékfejlesztési Operatív Programok (AVOP) a már 2004-ben kihirdetett fejlesztési célokra vehetők igénybe. A 2007. évben felhasználható összeg 32,9 milliárd forint, amelyből az Unió 25 milliárd forintot térít meg.

A kizárólag Európai Uniótól származó közvetlen termelői támogatásokat, így az egységes területalapú támogatást is a Magyar Államkincstár előlegezi meg. A piaci támogatások közül a vállalkozói támogatásokhoz az export és a belpiaci intézkedések tartoznak, amelyek kizárólag uniós jogszabályok alapján vehetők igénybe.

Központi beruházások kiadásai

A központi költségvetés fejezeti kezelésű előirányzatai között összevontan, Beruházás alcímen kell előirányozni a központi beruházások előkészítésére és megvalósítására szolgáló összegeket. Az állami feladatok ellátását szolgáló, korszerűtlen kapacitásokat kiváltó, állami (kincstári) vagyon részét képező tárgyi eszközökön megvalósuló vagy azokat eredményező beruházások célját a fejezetek felügyeletét ellátó szervek jelölik ki az ágazati fejlesztési koncepciókkal összhangban. A központi beruházások között kerültek tervezésre a fegyveres és rendvédelmi szervek lakástámogatási előirányzatai is.

A központi beruházások 2007. évi előirányzatainak kialakításánál a hatékony forrás-felhasználás követelményeit is kielégítve elsősorban a Kormány gazdaságpolitikájával összhangban álló, szakmailag megalapozott, az európai uniós felzárkózást elősegítő beruházások voltak a meghatározóak.

A központi beruházások kiadási előirányzatából a rendelkezésre álló pénzügyi forrás- lehetőségeket is figyelembe véve a 2007. évben az alábbi - többnyire már megkezdett - beruházási programok valósulnak meg, illetve folytatódnak.

A 2007. évi kiadási előirányzat közel egyharmada a Magyar Honvédség Központi Honvédkórház rekonstrukciós beruházásának befejezésére, míg mintegy egynegyede az árvízvédelmi és vízügyi beruházások, illetve az egyéb víz-kárelhárítási és ivóvíz-minőségjavító programok megvalósítására kerül biztosításra. A hatékonyan és kisebb költséggel működő államigazgatás célkitűzését szem előtt tartva tovább csökkennek az általános közösségi szolgáltatások beruházásainak kiadásai. Az oktatási tevékenységek és szolgáltatások területén újabb oktatási intézmények belépése mellett folytatódnak a felsőoktatásban megkezdett beruházások. Mindezeken túl jelentős összeggel támogatja a központi költségvetés az egyes kulturális tevékenységekhez és szolgáltatásokhoz kapcsolódó örökségvédelmi rekonstrukciókat, a különböző védelmi, rendvédelmi és közbiztonsági beruházásokat, valamint az igazságszolgáltatás területén megvalósuló bírósági beruházásokat.

2.7. Államháztartás alrendszereinek támogatása

2.7.1. Elkülönített állami pénzalapok támogatása

2007-ben a Szülőföld Alap, a Központi Nukleáris Pénzügyi Alap, a Wesselényi Miklós Ár- és Belvízvédelmi Kártalanítási Alap, valamint a Kutatási és Technológiai Innovációs Alap részesül költségvetési támogatásban összesen 27,9 milliárd forint összegben.

2.7.2. Garancia és hozzájárulás a társadalombiztosítás pénzügyi alapjainak kiadásaihoz

A társadalombiztosítás két pénzügyi alapjából finanszírozott nyugdíj és egészségbiztosítási ellátások fedezetét a bevételek meghatározó elemét képező járulékok és hozzájárulások csak részben biztosítják. Ezért szükséges, hogy a központi költségvetés különböző jogcímeken átadott bevételekkel támogassa a két pénzügyi alapot. A központi költségvetési támogatások eltérő szerepet játszanak az alapok bevételei között, ez tükröződik a jogcímek szerinti megjelenítésben is.

- A Nyugdíjbiztosítási Alap 2007-ben - miként a megelőző évben - három jogcímen részesül támogatásban. Ezek a következők:

- a magánnyugdíjpénztárakba átlépett személyek kieső járulékbefizetéseinek megtérítése;

- a GYES-t, GYED-et és a GYET-et igénybevevők után fizetendő nyugdíjbiztosítási járulék megtérítése;

- az Alap költségvetésének kiegyensúlyozásához biztosított támogatás. A bevételek és kiadások egyensúlyával tervezett költségvetés készítését az államháztartási törvény írja elő.

A jogcímek finanszírozási rendjére (a támogatások átutalásának évközi elosztására) vonatkozó a költségvetési törvényben rögzített szabályok megegyeznek a megelőző évivel.

Az Egészségbiztosítási Alap részére biztosított központi költségvetési támogatás a társadalombiztosítási ellátások finanszírozása állami garanciavállalásának konkretizálása. Az Alap 2007. évi költségvetésében - hasonlóan a 2006. évihez - a bevételek fontos tétele a nemzeti kockázatközösség fenntartására szolgáló támogatás, ami a címrendben „a központi költségvetésből járulék címen átvett pénzeszközként” jelenik meg. Ezen összeg fizetése a biztosítási jogviszonyból származó jövedelemmel nem rendelkező személyek után történik. Ide tartoznak - csak a jelentősebb létszámú csoportokat említve - a nyugdíj- és nyugdíjjellegű ellátásokban részesülők, a 18 éven aluli személyek, a felsőoktatási intézmények nappali tagozatán tanulók, a rendszeres szociális segélyben és járadékban részesülők stb.

2.7.3. Helyi önkormányzatok támogatása

A helyi önkormányzatok 2007. évi szabályozásával elérendő fő célok:

- a helyi közszolgáltatás kistérségi társulások útján történő ellátásának ösztönzése,

- az európai uniós fejlesztési források hatékony felhasználása,

- a közoktatásban a méretgazdaságos feladatellátás ösztönzése,

- a szociális ellátásokban a rászorultsági elv előtérbe helyezése.

2007-ben a helyi önkormányzatok mintegy 3100 milliárd forint hitel források nélküli bevétellel gazdálkodhatnak. Ezen belül a központi költségvetési kapcsolatokból (állami támogatások és hozzájárulások valamint az átengedett személyi jövedelemadó együtt) 1344,7 milliárd forint származik.

A támogatást növeli:

- az EU-ból származó forrás, 141 milliárd forint,

- az EU társfinanszírozását szolgáló, fejezetektől átvételre kerülő pénzeszköz, 110 milliárd forint.

Az így közel 1600 milliárd forintot kitevő támogatás több mint 8%-kal haladja meg az előző évi - államháztartás tartalékkal csökkentett - előirányzatot. A Fővárost érintő tömegközlekedési (BKV, 4-es metró) támogatások nélkül a növekmény 3,5% A fejlesztések prioritását jelzi, hogy a fejezetektől származó társfinanszírozással együttes központi költségvetési és EU-s források növekménye több mint 30%. (metró nélkül 16%.)

A Konvergencia programban megfogalmazott célkitűzések elérése érdekében ezen alrendszerben is érvényesülnie kell a még racionálisabb gazdálkodásnak, a hatékonyabb közfeladat szervezésnek.

A minden helyi önkormányzatnál jelentkező képviselői tiszteletdíj csökkenés hatása mellett a megyei önkormányzatoknál el kell érni a túlburjánzott önként vállalt feladatok és igazgatási létszám szűkítését is.

Növekvő támogatás segítségével 2007-ben a kistérségi szinten önkéntesen szerveződő társulások és az ezen belül működő hagyományos intézményfenntartó társulások közszolgáltatási feladataikat magasabb színvonalon láthatják el.

A nyugdíjrendszerre épülő önkormányzati szociális ellátások (időskorúak járadéka, ápolási díj rendszeres szociális segély stb.) továbbra is az ún. svájci indexálás alapján növekednek (4%-kal). A közfoglalkoztatásban való részvétel érdekében a segélyre szánt forrásokat a közcélú munkában résztvevők támogatására is fel lehet használni.

Az önkormányzatok szociális alapellátásában az eddigieknél jobban érvényesül a rászorultság elve, összhangban a szociális törvény új szabályaival. A belépő szolgáltatások és intézményi ellátások támogatásánál elindul a központi kapacitásszabályozás érvényesítése.

A közoktatásban cél a tanulólétszám folyamatos csökkenéséből felszabaduló kapacitások koncentrálását ösztönző finanszírozás, a gyermekek esélyegyenlőségét javító ellátás érdekében.

A finanszírozás közoktatási törvényen alapuló paraméterei is előmozdíthatják a fenntartó önkormányzatok méretgazdaságos intézményi kapacitásszervezését.

Az EU források igénybevételét elősegítő önerő kiegészítés - 2,7 milliárd forint többlettámogatással - 10,1 milliárd forintra emelkedő előirányzata segítségével benyújtandó uniós pályázatokkal az önkormányzati közszolgáltatások (szennyvízelvezetés és - tisztítás, hulladékkezelés, ivóvízminőség javítás, belvíz- és csapadékvíz elvezetés, kórház és szociális intézményi rekonstrukció, stb.) színvonala érzékelhetően javulhat.

A feladatarányos finanszírozás érdekében a szabályozott forrásokon belül erősödik a normatívan elosztott rész szerepe, valamelyest mérséklődik a lakhelyen maradó személyi jövedelemadó aránya.

Az ezáltal mintegy 6%-kal megnövekvő iparűzési adó és lakhelyen maradó személyi jövedelemadó együttes összegéhez igazodóan bővül a jövedelemkülönbség mérséklésre szánt forrás.

A feladatellátás hatékonyságának javítása érdekében a működésképtelen települési önkormányzatok kiegészítő támogatása (ÖNHIKI) feltételrendszere szigorodik. A módosítás azt célozza, hogy az önkormányzatok - elsősorban társult feladatellátással - tegyenek meg mindent az intézményrendszerük hatékony működése érdekében. A racionalizáló, átalakító lépések elvárásához elindított intézkedések egy része a következő években folytatódik.

A fejlesztési támogatások decentralizációjának megvalósítása jegyében az alábbi önkormányzati előirányzatok - külön mellékletben régiónként meghatározva - a regionális fejlesztési tanácsok döntési hatáskörében maradnak:

- a települési önkormányzati szilárd burkolatú belterületi közutak burkolat-felújításának támogatása,

- a helyi önkormányzatok fejlesztési feladatainak támogatása,

- a leghátrányosabb helyzetű kistérségek felzárkóztatásának támogatása.

Szintén e melléklet mutatja be régiónként a megyei területfejlesztési tanácsok döntési jogkörében maradó vis major támogatásokat.

2.8. Társadalmi önszerveződések támogatása

A társadalmi szervezetek központi támogatása 5,2 milliárd forintos összege a nemzeti és etnikai kisebbségi szervezeteknek az Országgyűlés Emberi jogi, kisebbségi és vallásügyi bizottsága által pályázati elven felosztandó előirányzatát, a párttörvénynek megfelelően a 6 párt támogatását, valamint a pártok működését segítő tudományos, ismeretterjesztő, kutatási, oktatási tevékenységet végző alapítványok előirányzatát tartalmazza. Mindezeken kívül az országos kisebbségi önkormányzatok, illetve az általuk fenntartott intézmények támogatása is ezen a soron található.

2.9. Nemzetközi pénzügyi kapcsolatok kiadásai

A 2007. évi nemzetközi elszámolásokkal kapcsolatos 16 milliárd forint kiadás a nemzetközi pénzügyi szervezetekben vállalt tagságunkkal, illetve az ebből adódó kötelezettségvállalásainkból ered.

A nemzetközi elszámolásokon belül meghatározó (90%) az Európai Beruházási Banknak fizetendő tagságunkkal kapcsolatos alaptőke- és tartalék-hozzájárulás.

2.10. Adósságszolgálat, kamattérítés

A központi költségvetés adóssága után 2007-ben összesen 1112,7 milliárd forint pénzforgalmi kamat és egyéb kiadás merül fel, amely a 2006. évben várható kifizetéseknél mintegy 150 milliárd forinttal több. Ennek oka egyrészt, hogy a költségvetési hiány finanszírozása 2007-ben is tovább növeli az adósságállományt, másrészt 2006-ban és 2007-ben jelentős összegű adósságátvállalásra kerül majd sor, amelynek felhalmozott kamata 2007-ben fizetendő. Emellett 2006 folyamán jelentős hozamemelkedés következett be az állampapír-piacon, aminek hatása a kamatkiadásokban késleltetve jelenik meg.

A költségvetés kamatkiadásainak alakulása az adósságállomány és az államadósság után fizetendő kamatláb alakulásától függ. A kamatlábprognózis a hozamoknak az euró-zónában meglévő kamatlábak szintjére való fokozatos csökkenését feltételezi. Az adósságkezelés a feltételezett kamatpálya alapján 2007-ben stabil forintpiac és változatlan megtakarítási szerkezet mellett - a piaci várakozásokat figyelembe véve - az év eleji átmeneti emelkedést követően a forint-kamatszínvonal csökkenésével számol.

Ennek megfelelően az adóssággal kapcsolatos pénzforgalmi kamatkiadások 2007-ben várhatóan 1100 milliárd forintot tesznek ki, a nettó kamatkiadás összege 1037,2 milliárd forint körül alakulhat.

A központi költségvetési adósság eredményszemléletű kamatkiadása - az ESA’95 módszertan szerint - 2007-ben várhatóan 1105,8 milliárd forintot tesz ki. A devizában fennálló adósság eredményszemléletű bruttó kamatkiadása 2006-ról 2007-re összességében növekszik, amit a devizaadósság állományának 2006. és 2007. évi növekedése magyaráz. A forintban fennálló adósság eredményszemléletű kamatkiadása a növekvő adósságállomány és a magasabb kamatszínvonal miatt szintén nő 2007-ben. Összességében a teljes adósság eredményszemléletű kamatkiadása 2007-ben jelentősen, nagyságrendileg 220 milliárd forinttal haladja meg a 2006. évi várható összeget.

A 2007. évi eredményszemléletű deviza-kamatkiadás meghaladja a pénzforgalmi kamatkiadásokat, alapvetően az alábbi két ok miatt. A devizakötvények esetében a 2007. évi új kibocsátásokból csak kis mértékben származik pénzforgalmi kamatkiadás 2007-ben, azonban növeli a pénzforgalmi és az eredményszemléletű adat közötti különbséget, csakúgy, mint a lejáratokat időben általában megelőző refinanszírozó kibocsátások.

A forint államkötvény kamatlábának 2006 második félévétől történő erőteljes emelkedése a 2007. évi pénzforgalmi kamatkiadások növekedését eredményezi. Eredményszemléletben ugyanakkor a hozamok 2007-ben várható csökkenése mérsékli a kiadások növekedését.

Az adósság után fizetendő egyéb költségek szintje alapvetően a kibocsátási, értékesítési szintek függvénye, és a lakossági forgalom stagnálása, illetve pénzforgalmi áthúzódások következtében 2007-ben kismértékben csökken.

2.11. Tartalék előirányzatok

2.11.1. Általános tartalék

Az általános tartalék az előre nem tervezhető, nem valószínűsíthető kiadásokra, illetve az előirányzott, de elháríthatatlan ok miatt elmaradó bevételek pótlására szolgál. Az általános tartalék előirányzata a kiadási főösszeg 0,5%-a.

2.11.2. Céltartalékok

A Céltartalék terhére az alábbi jogcímű többletkiadások finanszírozása történik:

- létszámcsökkentés (központi költségvetési szervek, közszolgálati média részvénytársaságok),

- az Európai Unió intézményeiben foglalkoztatott köztisztviselő és hivatásos állományú nemzeti szakértők számára külön kormányrendeletben meghatározott kiadások,

- a központi közigazgatási szerveknél, továbbá azok területi és helyi szerveinél a diplomás pályakezdő fiatalok munkatapasztalat-szerzésének támogatása,

- főtisztviselők, központi tisztek illetményei,

- a Prémium Évek Programról és a különleges foglalkoztatási állományról szóló törvény szerinti munkáltatói kifizetések,

- a központi költségvetési szerveknél foglalkoztatottak munkateljesítményeinek elismerése a Kormány által megállapított feltételek alapján.

2.11.3. Központi egyensúlyi tartalék

A Kormány a 2007. évi központi költségvetés kiadási oldalán központi egyensúlyi tartalékot képzett 50 milliárd forintos összegben, melynek felhasználásáról a költségvetési és pénzügyi folyamatok függvényében dönt.

2.11.4. Rendkívüli beruházási tartalék

A Rendkívüli beruházási tartalék előre nem tervezhető, váratlan események, illetve helyzetek - különösen életveszély-elhárítás, épített és természetes környezeti kárelhárítás, kármentesítés, állampolgárok szélesebb körét érintő, főként állami feladatkörbe tartozó, más módon nem megoldható feladatok ellátása, valamint kulturális, sport, szociális, egészségügyi és hitéleti vagyon megőrzése - miatt bekövetkező beruházás-finanszírozási nehézségek felmerülésekor halaszthatatlanul szükséges források biztosítására használható fel. A törvény felhatalmazása alapján - a Rendkívüli beruházási tartalék előirányzat átcsoportosításának rendjéről szóló 9/2006. (III. 23.) PM rendeletben foglaltakra is figyelemmel - a pénzügyminiszter év közben fejezetek közötti előirányzat-átcsoportosítást hajthat végre a jogcímcsoport terhére.

2.12. Kormányzati rendkívüli és egyéb kiadások

Az egyéb kiadásokból finanszírozható a K-600 hírrendszer működtetése, a magán- és jogi személyek kártérítése, a felszámolásokkal és szanálásokkal kapcsolatos kiadások, a védelmi felkészítéssel kapcsolatos kiadások, a helyi önkormányzatok állami támogatásának elszámolásából eredő fizetési kötelezettség, a személyi jövedelemadó 1%-ának közcélú felhasználása, a MEHIB Zrt. behajtási jutaléka, az ÁKK Zrt. szakértői díja, az ügyfélnek visszatérítendő vámbiztosíték, valamint az egyéb vegyes kiadások. Az egyéb kiadások között jelenik meg a pénzügyminiszter rendelkezése alatt álló rendkívüli beruházási tartalék 500 millió forintos kerete.

A kormányzati rendkívüli kiadások 2007. évi előirányzata az 1992. évi XXXII. törvény alapján az életüktől és szabadságuktól politikai okokból megfosztottaknak fizetendő, illetve az 1947-es párizsi békeszerződésből eredő kárpótlás-kifizetésekre, valamint a volt egyházi ingatlanok tulajdoni helyzetének rendezéséből eredő fizetési kötelezettségre nyújt fedezetet.

2.13. Állam által vállalt kezesség érvényesítése

Az állam által vállalt kezesség és viszontgarancia érvényesítéseként tervezett 2007. évi kifizetések mértékét (16,4 milliárd forint) a következők határozták meg:

A nemzetközi hitelfelvételekhez és a Diákhitel Központ Zrt. fizetési kötelezettségeihez kapcsolódó kezességek beváltására nem kerül sor.

Az egyedi kezességi keret a korábbi éveknek megfelelő nagyságrendben alakul. Beváltás egy esetben várható 3,1 milliárd forint értékben.

A kiállítási garanciák állománya növekedését több kiállítás időbeli egybeesése okozza. 2007-re tizenkét, állami garancia/viszontgarancia mellett megvalósuló jelentős nemzetközi kiállítást tervez a kulturális tárca, továbbá egyes műalkotások magyarországi bemutatását is segíti majd az állami kötelezettségvállalás.

Az MFB Rt. forrásszerzési garanciakerete és a viszontgarancia kerete megegyezik a 2006. évi mértékkel, az árfolyam-garancia kerete 200 milliárd forinttal nő.

A keretek tervezése azon a feltételezésen alapul, hogy az eddigi autópálya finanszírozásokhoz kapcsolódó, kormánydöntéseken alapuló hiteleket a költségvetés 2007-ben átvállalja az MFB Rt-től, így a forrásszerzési és a viszontgarancia keretek egy része felszabadul, megemelésükre nem lesz szükség. Az árfolyam-garancia keret megemelését az indokolja, hogy az MFB Rt. refinanszírozási hitelei tovább bővülnek, az uniós forrásokhoz kapcsolódó új hitelprogramok száma jelentősen nőni fog, valamint így megteremtődik az összhang a forrásbevonási kerettel.

A korábbi években az MFB Rt. garanciavállalásainál nem volt kezességbeváltás. 2007-ben a korábbiaknál magasabb kockázati kitettség miatt 410 millió forint beváltás várható.

Az Eximbank Zrt. 2007. évre javasolt keretének összege csökken, mivel az állami kezességvállalás melletti forrásbevonása jellemzően elmarad a jóváhagyott kerettől, és ez a tendencia a jövő évben is folytatódik.

Az Eximbank Zrt. által a költségvetés terhére vállalható garanciaügyletekre 2007. évre javasolt keret összege megegyezik a korábbi évek kereteivel. Az Eximbank Zrt. portfoliójában lévő garanciák többségénél az elkötelezettség hosszú távú kockázatokat fed le. A meglévő kockázatok kifutása mellett a tervezett új kötelezettségvállalások csak kisebb mértékben növelik a keret kihasználtságát.

A MEHIB Zrt. esetében a biztosítási keret kihasználtságával kapcsolatos tapasztalatok a 2006. évivel megegyező összegű biztosítási állományt indokolnak. 2007-ben a keret kihasználtságának növekedését prognosztizálja a biztosító az Oroszországba, a FÁK tagországokba, a szomszédos országokba, néhány közel-keleti országba, valamint a dél-amerikai régióba irányuló hagyományos forgalom. A MEHIB Zrt. kárfizetési prognózisa az említett célországokba irányuló exporthitelek törlesztési kockázataihoz, illetve futamidejéhez igazodik.

A Hitelgarancia Zrt. költségvetési viszontgaranciával a kis- és középvállalkozások mind szélesebb körű finanszírozásához kíván kezességet vállalni. A 2006. év tapasztalatai alapján a bankok döntően a mikro- és kisvállalkozói kör hitelezésénél kérik a Hitelgarancia Zrt. garanciáját, ugyanakkor a jövőben a középvállalkozói kör banki forrásokhoz jutása aktivitásbővülést eredményez. Ezt szolgálja az állományi keret 400 milliárd forintra történő emelése. A Hitelgarancia Zrt. kockázatvállalási készségének növelésében látva kitörési pontot, 2007-től garanciavállalási rendszerének átalakításával, díjcsökkentéssel nagyobb tömegű hitelhez kíván kezességet vállalni. A bővülő garanciavállalás valamint az egyes ágazatokban működő vállalkozásokra jellemző, korábbiaknál magasabb kockázati kitettség mellett szükségszerűen emelkedő tendencia jellemzi a beváltások iránti igényt is, mely 2007-ben előreláthatóan 6,5 milliárd forintot tesz majd ki.

Az Agrár-Vállalkozási Hitelgarancia Alapítvány állami viszontgarancia melletti kezességállományának kerete nem növekszik 2007-ben. Várhatóan növekszik azonban a keret kihasználtsága, mivel az Alapítvány portfoliójába tartozó vállalkozások átlagos mérete és ezzel párhuzamosan azok hiteligénye fokozatosan növekszik. A jelenlegi kötelezettségállomány és a bővülő kezességvállalások miatt a beváltások összege 1,5 milliárd forintra nő 2007-ben.

Az agrárkezességek beváltásából fakadó 2007. évi kiadások mértéke várhatóan jelentősen növekedni fog, így 2,9 milliárd forint kiadással kell számolni. Agrárkezességek alatt azokat a jogszabállyal vagy kormányhatározattal vállalt állami kötelezettségeket értjük, melyek részletes konstrukcióit az FVM határozta meg rendeletben. A beváltási előirányzat jelentős növekedése a 2001-2003 években folyósított családi gazdahitelek várható kezességérvényesítéséből adódik.

Mind a közszférában dolgozók lakásvásárlásához, mind az ún. „fészekrakó” program keretében a fiatalok lakásvásárlásához vállalt állami készfizető kezesség beváltása az állomány 0,08, illetve 0,18%-át teszi ki. A kezességérvényesítésből eredő kifizetés várhatóan nő az állományok növekedése következtében.

2.14. Adósságátvállalás

A Nemzeti Autópálya Zrt. és az Állami Autópálya Kezelő Zrt. a gyorsforgalmi és elkerülő utak építését részben a Magyar Fejlesztési Bank Rt-től valamint kereskedelmi bankoktól - állami kezesség mellett - felvett hitelekből finanszírozta. A társaságoknak a hitelek visszafizetését biztosító saját bevétele nincs.

A társaságok a hitelből finanszírozott utakat elkészültük után hitelátvállalás ellenében adják át az Államnak. Az útátadások adó- és illetékmentesek.

2.15. Nemzeti hozzájárulás az EU költségvetéséhez

A törvény 1. számú melléklete egyetlen előirányzati soron tartalmazza az Európai Unió költségvetése javára teljesítendő 2007. évi nemzeti hozzájárulást. Ez a 214,9 milliárd forint összegű előirányzat magában foglalja az áfa-alapú hozzájárulást (35,4 milliárd forint), a GNI-alapú hozzájárulást (161,2 milliárd forint), valamint a brit korrekció összegét (18,3 milliárd forint). A ténylegesen teljesítendő hozzájárulás összege változhat egyrészt az Európai Központi Bank 2006. december 31-i forint/euró árfolyama függvényében, másrészt a - jelenleg még tárgyalás alatt álló - uniós költségvetés jelenlegi tervezettől eltérő formában történő elfogadása, illetve 2007. év folyamán történő módosítása esetén.

III. Az elkülönített állami pénzalapok gazdálkodása

Az elkülönített állami pénzalapok tervezésének alapját képezik: az államháztartásról szóló törvény és az egyes alapokat szabályozó törvények, valamint az azok végrehajtásáról szóló rendeletek.

2007-ben az alapok többlete 16 milliárd forint: A Munkaerőpiaci Alap, a Szülőföld Alap, a Nemzeti Kulturális Alap, a Wesselényi Miklós Ár- és Belvízvédelmi Kártalanítási Alap, valamint a Kutatási és Technológiai Innovációs Alap egyenlege nulla, a többlet a Központi Nukleáris Pénzügyi Alapnál jelentkezik. Az elkülönített állami pénzalapok tervezésénél az alábbiak érvényesülnek:

A elkülönített állami pénzalapok bevételeinek alakulása:

Járulékbevételek: A munkaadói járulék mértéke 3%, munkavállalói járuléké pedig 1,5%. A vállalkozói járulék az egyéni vállalkozókra és a társas vállalkozások tagi jogviszonyban álló, a társaság tevékenységében személyesen közreműködő tagjaira terjed ki, alapja változatlanul az egyéni és társas vállalkozónak az egészségbiztosítási járulék alapját képező jövedelme, de legalább a kötelező legkisebb munkabér 4%-a. A gazdasági társaságok által 2007-ben várhatóan befizetésre kerülő innovációs járulék összegét elsősorban a járulékelőleg-bevallások és a korábbi évek pénzforgalmi tényadataira alapozva határozta meg az alapkezelő. A kulturális járulékot a törvényben felsorolt termékek, szolgáltatások és építmények után kell fizetni.

Hozzájárulások: A rehabilitációs hozzájárulás fizetésének kötelezettsége kiterjed valamennyi jogi személyre, jogi személyiséggel rendelkező gazdasági társaságra, illetve magánszemélyre és annak jogi személyiséggel nem rendelkező társaságára. Az egy évre jutó rehabilitációs hozzájárulás mértéke 152 000 Ft/fő. A szakképzési hozzájárulási kötelezettség teljesítésének formáját a hozzájárulásra kötelezettek választhatják. Így figyelembe kellett venni a korábbi évek bevételi trendjének alakulását és a hozzájárulásra kötelezettek által kifizetésre kerülő várható 2007. évi bértömeg alakulását. A kötelezettség mértéke ennek a bértömegnek az 1,5%-a. A nukleáris hozzájárulás a Paksi Atomerőmű Zrt. befizetéséből ered, amelyet havonta egyenlő részletekben köteles átutalni az Alapnak. A Paksi Atomerőmű Zrt. befizetési kötelezettségének összegét a Magyar Energia Hivatal egyetértésével állapították meg.

Költségvetési támogatásban 2007-ben a Szülőföld Alap, a Központi Nukleáris Pénzügyi Alap, a Wesselényi Miklós Ár- és Belvízvédelmi Kártalanítási Alap, valamint a Kutatási és Technológiai Innovációs Alap részesül összesen 27,9 milliárd forint összegben.

Díjbevételek: A püspökszilágyi Radioaktív Hulladék Feldolgozó és Tárolóba (RHFT) a radioaktív hulladékok eseti elhelyezésének költségei az engedélyest terhelik, erre az érvényes díjtételek szerint megállapított díjat kell fizetni. A Wesselényi Miklós Ár- és Belvízvédelmi Kártalanítási Alap díjbevételét pedig a szerződés alapján történő rendszeres befizetés képezi.

Ezeken a bevételeken kívül az egyes elkülönített állami pénzalapoknál egyéb bevételekből és visszterhes támogatások törlesztéseiből is származnak bevételek.

Az elkülönített állami pénzalapok 2007. évi főbb támogatási céljai:

Az aktív, foglalkoztatási és foglalkoztatást növelő támogatások, valamint képzési támogatások:

Az aktív foglalkoztatási eszközökből finanszírozható a Munkaerőpiaci Alap foglalkoztatási alaprészének decentralizált és a központi kerete. A decentralizált keret felhasználásával havonta átlagosan 70-75 ezer fő képzése, illetve támogatott foglalkoztatása valósulhat meg. A munkahelyteremtés és -megtartás támogatását biztosítja a rehabilitációs kifizetés is. A 2007. évi célkitűzés, hogy a megváltozott munkaképességű személyek foglalkoztatását biztosító munkahelyek száma növekedjen. Továbbá a megváltozott munkaképességű személyek foglalkoztatásának támogatása jogcímen az Alap befizetést teljesít a központi költségvetésbe. A közmunka céljára az Alap pénzeszközt ad át a Szociális és Munkaügyi Minisztérium (SzMM) fejezetbe. A tervévben folytatódik a non-profit szektorbeli munkavállalás támogatása is A Munkaerőpiaci Alap a munkanélküli ellátórendszer változásával összefüggő foglalkoztatási feladatokhoz is hozzájárul. Továbbra is a munkáltatói terhek csökkentését szolgálja a járulékkedvezmény visszatérítés. A normatív jellegű járulékkedvezmény tartalmazza a Start kártya kedvezményt, valamint a három hónapnál hosszabb ideje munka nélkül lévők foglalkoztatása után járó kedvezményt. Az ötven év felettiek járulékkedvezményére program került kidolgozásra. Az EU társfinanszírozásra tervezett előirányzatok is az aktív foglalkoztatási célokat szolgálják.

A szakképzési és felnőttképzési célú kifizetések címnél a gyakorlati képzést szolgáló tárgyi eszköz-fejlesztésekre, a hozzájárulásra kötelezetteknél folyó gyakorlati képzés támogatására, valamint különféle feladatok megvalósítására kerül sor (pl.: határon túli magyar nyelvű szakképzés támogatása, a Nemzeti Szakképzési és Fejlesztési Intézet fejlesztése, kamarák, közalapítványok támogatása).

Passzív ellátások:

A Munkaerőpiaci Alap a passzív ellátások jogcíme az álláskeresési támogatásokat és a munkanélküli ellátásokat foglalja magába. Álláskeresési támogatásként álláskeresési járadék és álláskeresési segély állapítható meg. Az ellátás feltétele a munkaügyi szervezettel történő intenzív együttműködés és a munkanélküli aktív álláskeresése. A tervezet szerint álláskeresési járadékban havonta átlagosan 97,3 ezer fő részesül a tervévben. Álláskeresési segélyben pedig 2007-ben havonta 48,5 ezer fő részesül.

A vállalkozói járadékra 2006-tól lehetnek jogosultak a munkanélkülivé vált vállalkozók, miután a vállalkozói járulékfizetési kötelezettség 2005. január 1-jétől áll fenn és a vállalkozói járadékra való jogosultsághoz legalább 365 nap járulékfizetési idő szükséges. A vállalkozók pénzügyi ellátásának előirányzata 2007-ben 3,6 ezer fő munkanélkülivé vált vállalkozó megélhetéséhez, esetleges újrakezdéséhez, pályamódosításához járul hozzá.

Határon túli magyarok támogatása:

A Szülőföld Alapból tervezett támogatások a határon túli magyarságnak a szülőföldjén való - egyéni és közösségi - boldogulását, anyagi és szellemi gyarapodását, nyelvének és kultúrájának megőrzését és továbbfejlesztését, az anyaországgal való és egymás közötti sokoldalú kapcsolatának fenntartását és erősítését szolgálják. A Szülőföld Alap Tanács határozatának megfelelően az egyes célokhoz tartozó támogatásokat kizárólag pályázati formában nyújtja az Alap.

Kulturális támogatások:

A Nemzeti Kulturális Alapot 2006. január 1-jei hatállyal hozta létre az Országgyűlés. Az Alap rendeltetése a nemzeti és az egyetemes értékek létrehozásának, megőrzésének, valamint a határon túli terjesztésének támogatása. Az Alap kiadásai címei a 2006. évi címrenddel egyezőek. Az Alap kiadásainak nagyságát a 2007. évi kulturális járulékbevétel összege határozza meg.

Nukleáris hulladékkezelési feladatok:

Az Központi Nukleáris Pénzügyi Alapból mind a felhalmozási, mind a működési kiadások finanszírozása pénzeszköz átadással valósul meg. A felhalmozás célú pénzeszköz átadás államháztartáson kívülre történik, non-profit szervezetnek, a Radioaktív Hulladékokat Kezelő Közhasznú Társaságnak (RHK Kht.), amely a beruházásokat végzi. A működési célú pénzeszköz átadást nagy részben az RHK Kht. kapja a tárolók üzemeltetési költségeinek fedezésére, valamint az RHK Kht. üzemeltetési, fenntartási, hatósági felügyeleti kiadásaira, de történik pénzeszköz átadás az államháztartás egyes alrendszereinek is, önkormányzati társulások és az Alapot kezelő Országos Atomenergia Hivatal részére.

Ár- és belvízvédelmi kártalanítás:

A Wesselényi Miklós Ár- és Belvízvédelmi Kártalanítási Alap az ár- és belvízkárok megtérítésében való önkéntes részvételre ösztönöz. Az Alapba a Magyar Köztársaság területén a veszélyeztetett területeken lakóingatlan tulajdonnal rendelkező természetes személyek szerződés alapján befizetést teljesíthetnek, ezután jogosulttá válnak a káresemények utáni kártalanításra. A szerződések számának növelése érdekében - közbeszerzési eljárásban megkötött megbízási szerződés alapján - biztosító társaság közreműködik a kártalanítási szerződések megkötésének előkészítésében.

Gazdasági társaságok versenyképességének és innovációs teljesítményeiknek javítására szolgáló támogatások:

A Kutatási és Technológiai Innovációs Alapból a támogatás nyújtása döntően nyílt pályázati rendszerben történik. Az Alapnál 2007-ben új kiadási címként jelentkezik a „Hazai innováció támogatása”. Ennek keretében olyan programok működtetését tervezi az alapkezelő, melyek segítik a közszféra és a vállalkozások együttműködését, fejlesztik a régiók innovációs képességét, valamint erősítik a K+F és innovációs tevékenység társadalmi elfogadottságát. A szintén új, a „Nemzetközi együttműködésben megvalósuló innováció támogatása” kiadási cím azt a célt szolgálja, hogy a technológia-átadáson, a közös kutatás-fejlesztésen és más kooperációs kapcsolatokon keresztül létrejövő tudás és technológia hasznosuljon a hazai gazdaságban.

A tervezett bevételek és kiadások részletezését a „Fejezeti indokolások” kötetek LXIII., LXV., LXVI, LXVII, LXVIII., LXIX. fejezetei tartalmazzák.

IV. A társadalombiztosítási alapok gazdálkodása

1. A gazdálkodás kereteinek rövid bemutatása

A társadalombiztosítás pénzügyi alapja 2007. évi költségvetési előirányzatainak kialakítása több szempont egyidejű érvényesítésével történt. Az előirányzatok többségénél az egyik kiindulópontot a bázisnak tekintendő 2006. évi várható teljesítési adatok képezték, amihez a 2006. év első kilenc hónapjáról rendelkezésre álló előzetes adatokat, valamint az év hátralévő hónapjaiban valószínűsíthető folyamatokat vettük figyelembe. A költségvetés általános keretét adó makrogazdasági pálya paraméterei közül a nemzetgazdasági szintű bruttó keresettömeg, a bruttó, és a nettó átlagkereset alakulására, a foglalkoztatottság változására, valamint a fogyasztói árindexre vonatkozó prognózis hatásait érvényesítettük. További fontos szempont volt a járulékokra és hozzájárulásokra, az ellátások megállapítására és igénybevételére vonatkozó szabályozások következményeinek érvényesítése, ezek egy része a 2006. szeptember 1-jétől érvényes változtatások áthúzódó hatásaként jelentkezik.

2007-ben a foglalkoztatók és a biztosítottnak minősülő egyéni vállalkozók a járulékalapot képező jövedelmek után - miként 2006-ban - 29%-os mértékű társadalombiztosítási járulékot fizetnek, de változik a két pénzügyi alap közötti megosztás. A Nyugdíjbiztosítási Alapba fizetendő rész a korábbihoz képest 3 százalékponttal nő és így 21%, míg az Egészségbiztosítási Alapot megillető rész ennek megfelelően 8% lesz. A biztosítottak által fizetendő, nyugdíjjárulék mértéke azoknál akik kizárólag a társadalombiztosítási rendszerbe tartoznak továbbra is 8,5%, a magánnyugdíjpénztári tagok fizetési kötelezettsége 0,5% (a tagdíj 8%). A járulékfizetési felső határ a biztosítotti nyugdíjjárulék esetében továbbra is érvényesül, mértéke napi 18490 forint, ami éves szinten 6 748 850 forintnak felel meg. Ennek az előző évhez viszonyított emelése számol a tárgyévre tervezett bruttó átlagkereset növekedéssel. A biztosítottak által fizetendő egészségbiztosítási járulék mértéke 7%, ennek felső korlátja nincsen. Ez a 2006. január 1-jén érvényes mértékhez képest 3 százalékpontos emelést jelent, amiből 2 százalékpontnyi növelés 2006. szeptember 1-jétől érvényes, a további 1 százalékpont emelés 2007. január 1-jétől történik. A 7%-os mértéken belül a pénzbeli egészségbiztosítási járulék 3% lesz, a természetbeni egészségbiztosítási járulék pedig 4%.

A 2006. szeptember 1-jétől a biztosított foglalkoztatója, a főállású egyéni vállalkozó, az evát fizető egyéni vállalkozó és a társas vállalkozás számára a minimum járulékalap utáni járulékfizetés került bevezetésre, ennek mértéke 2007. január 1-jétől havonként 131,0 ezer forint.

Az Egészségbiztosítási Alap bevételei között szintén lényeges nagyságrendet képviselő tételes egészségügyi hozzájárulás nagysága változatlanul 1950 Ft/hó/fő. A százalékos egészségügyi hozzájárulás általános mértéke változatlanul 11%.

A bevételek lényeges részét képezik a központi költségvetésből származó támogatások. Az erre vonatkozó részletek megtalálhatók a következő két pontban, valamint a „garancia és hozzájárulás a társadalombiztosítási pénzügyi alapjainak a kiadásaihoz” című 2.7.2 számú pontban.

A két pénzügyi alap naponként érkező bevételei és naponként teljesítendő kiadásai lényegesen eltérnek egymástól, a bevételek - igazodva a befizetési határidőkhöz - néhány kitüntetett napra koncentrálódnak, míg a kiadások nagyobb része ezektől eltérő napokon jelentkezik. A likviditás fenntartását a KESZ-hez kapcsolódó megelőlegezési számlákról kamatmentesen használható hitelek garantálják.

2. Nyugdíjbiztosítási Alap

Az Alap 2007. évi költségvetése az államháztartási törvény előírásaihoz igazodva a bevételekkel megegyező nagyságú kiadásokkal van tervezve.

A költségvetés bevételi előirányzatainak meghatározásakor érvényesített fontosabb szempontok a következők voltak. Az egyik kiindulópontot a bázist jelentő 2006. évi előirányzatok várható teljesítése képezte, ehhez az első háromnegyed évre vonatkozó előzetes adatok álltak rendelkezésére. Az ezekből kiinduló előrejelzés a korábbi években megfigyelt tartós tendenciákon túl a 2006. szeptember 1-jétől életbelépett járulékszabályozási hatásokat is szükségszerűen figyelembe vette. További orientációs pontot jelentettek a járulékbevételek alakulására ható makrogazdasági paraméterek, így a nemzetgazdaságban képződő bruttó keresettömeg, és a bruttó átlagkereset változására, a foglalkoztatottság és a munkanélküliség alakulására vonatkozó előrejelzés.

Az Alap bevételeinek döntő részét továbbra is a járulékok adják, a foglalkoztatók az egy évvel korábbi 18%-kal szemben 21%-ot fizetnek az Alapba. A biztosítottak által fizetendő nyugdíjjárulék mértéke hasonlóan 2006-hoz a csak a társadalombiztosítási rendszerbe fizetők esetében 8,5%, a magán-nyugdíjpénztári tagok fizetési kötelezettsége 0,5%. Az ezekhez tartozó előirányzat számolt az egyéni járulék fizetéséhez kapcsolt felső korlát növekedésével, és tartalmazza a társadalombiztosítási nyugdíjrendszerbe visszalépettek miatti magán-nyugdíjpénztári átutalásokat is.

Az Alap bevételeinek fontos részét adják a központi költségvetési támogatások, összes bevételen belüli arányuk némileg kisebb, mint 2006-ban, tekintettel a foglalkoztatói járulék 3 százalékpontos növelésére. Ezek jogcímei a következők:

- GYES-ben, GYED-ben, GYET-ben részesülők után fizetett térítés;

- a magánnyugdíjpénztárakba átlépett személyek kieső járulék befizetésének pótlására adott támogatás;

- a költségvetés kiegyensúlyozásához biztosított, a központi költségvetésben tervezett pénzeszköz átadás.

Kiegészíti a bevételeket a fegyveres testületek volt tagjai kedvezményes nyugellátási kiadásaihoz való hozzájárulás, ez a bevételi elem adja az egyéb járulékok és hozzájárulások jogcímcsoporthoz tartozó bevétek döntő részét.

Az Alap kiadásainak közel 99%-át a nyugellátásokra fordított összeg adja. Ezen kiadásoknak a 2006. évi várható teljesítéshez viszonyított növekményét alapvetően a következő tényezők alakították:

- a törvényi előírásoknak megfelelően januárban nyugdíjemelés történik, ennek mértéke 4%, ami a 2007. évre tervezett fogyasztói árnövekedés (6,2%), és országos nettó átlagkereset-növekedés (1,7%) átlaga egy tizedesre kerekítve;

- a nyugdíjak korrekciós célú emeléséről rendelkező 2005. évi CLXXIII. törvény 2007. évre vonatkozó előírásai;

- a nyugdíjfolyamatokhoz kapcsolódó un. „automatizmusok”, amelyben közvetlenül a létszám és az ellátásszám változásából, az állománycserélődésből, valamint a kiegészítő ellátások számának változásából adódó hatások jelennek meg.

A nyugellátási kiadások főbb ellátáscsoportok szerinti tagolásban (öregségi, rokkantsági és baleseti rokkantsági, valamint hozzátartozói ellátások) jelennek meg, külön előirányzatot képez a tizenharmadik havi nyugdíj.

Új elemet jelent, hogy 2007-ben már az Alap nyugellátási kiadásainak részét képezik a III. csoportú korhatár alatti baleseti és rokkantsági, illetve az ezekhez kapcsolódó hozzátartozói ellátások (ezek korábban az Egészségbiztosítási Alap kiadásait képezték), amelyeknek a fedezetét az Egészségbiztosítási Alapból történő pénzeszköz átadás biztosítja.

Az Ny. Alap költségvetése továbbra is lehetővé teszi, hogy a rendkívül nehéz élethelyzetben lévők részére méltányossági alapon nyugdíjmegállapítás, emelés és egyszeri segély kifizetése történjen.

Az Ny. Alap működtetéséért felelős alapkezelő (Országos Nyugdíjbiztosítási Főigazgatóság, és Igazgatási Szervei) működési kiadásainak előirányzata biztosítja az ágazat 2007. évi feladatellátását.

3. Egészségbiztosítási Alap

Az Alap bevételei között továbbra is meghatározó jelentőséggel bírnak a járulékbefizetések, ezen előirányzatok meghatározásánál ugyanazon elvek (2006. évi várható teljesítés, makrogazdasági paraméterek figyelembevétele, járulékszabályozási változások) érvényesültek, mint a Nyugdíjbiztosítási Alap esetében.

A foglalkoztatók által az Alapba fizetendő járulék mértéke 8% (2006-ban 11% volt), ami a kockázatok szerint 5% természetbeni egészségbiztosítási járulékra és 3% pénzbeli egészségbiztosítási járulékra oszlik meg. A biztosítottak által fizetendő járulék mértéke 7%, amitől 4% a természetbeni, a további 3% a pénzbeli egészségbiztosítási járulék. Ugyanúgy, mint 2006-ban a biztosítotti egészségbiztosítási járulék megfizetésének nincs felső korlátja, de 2006. szeptember 1-jétől a 4%-os egyéni természetbeni egészségbiztosítási járulék valamennyi biztosítási jogviszony után fizetendő attól függetlenül, hogy a biztosított rendelkezik a legalább egy munkáltatónál heti 36 órás jogviszonnyal. A nyugdíjas foglalkoztatottak is kötelesek (2006. szeptember 1-jétől) egyéni természetbeni egészségbiztosítási járulékot fizetni. A kiegészítő tevékenységet végző egyéni és társas vállalkozóknak egészségügyi szolgáltatási járulékot kell fizetniük, ugyanez az előírás vonatkozik a biztosítási kötelezettséggel járó jogviszonnyal nem rendelkező és nem eltartott hozzátartozónak tekintendő személyek esetében is.

A tételes egészségügyi hozzájárulás mértéke 1950 Ft/hó/fő. A kifizetői százalékos eho mértéke általában 11%, a magánszemélyek ezen kötelezettsége 14%-ra nő, a hozzájárulás fizetés felső határa 400,0 ezer forintról 450,0 ezer forintra nő.

A járulékbevételek és hozzájárulások jogcímcsoport részét képező munkáltatói táppénz-hozzájárulási előirányzatának meghatározása a 2006. évi várható teljesítési adatok, valamint a 2007. évre tervezett táppénzkiadások figyelembevételével történt.

Az Alap bevételeinek lényeges részét adják a központi költségvetési hozzájárulások, ezek között meghatározó nagyságrendet képvisel a központi költségvetéstől járulék címén átvett pénzeszköz. Ezen túlmenően további jogcímeken is központi költségvetési hozzájárulásban részesül az Alap, ezek a közvetkezők:

- terhesség-megszakítással kapcsolatos költségvetési térítés;

- az egészségügyi feladatokkal, ellátásokkal kapcsolatos hozzájárulás;

- a Gyed kiadásainak megtérítése.

A kiadási oldal előirányzatainak többségénél a tervezés az adott előirányzathoz kapcsolódó szakmai sajátosságokat érvényesítette.

A pénzbeli ellátások legnagyobb előirányzatát a táppénzkiadások adják, az előirányzat tervezése alapvetően a bázisévre valószínűsíthető bruttó átlagkereset-növekedés és a tárgyévre feltételezett táppénzes arányszám alapján történt. A szintén pénzbeli ellátások közé tartozó terhességi-gyermekágyi segély előirányzata az élveszületések számára és a várható keresetnövekedésre vonatkozó előrejelzés felhasználásával készült.

A természetbeni ellátások legnagyobb súlyú előirányzatát jelentő gyógyító-megelőző ellátások kiadásai a folyamatos működéshez szükséges összegeket tartalmazzák.

A gyógyszertámogatási előirányzatának meghatározása figyelembe vette mindazon intézkedések hatását, amelyek a rendszer biztonságos finanszírozásához szükségesek.

A gyógyászati segédeszköz támogatás előirányzata tartalmazza a vonatkozó jogszabályok változásainak várható hatásait.

Ezen túl az előzőekben tárgyalt két előirányzat kialakításánál figyelembevételre kerültek a biztonságos és gazdaságos gyógyszer- és gyógyászati segédeszköz ellátás, valamint a gyógyszerforgalmazás általános szabályairól szóló, az Országgyűlésnek már benyújtott T/1037. törvényjavaslat tervezett rendelkezései.

Az egészségbiztosítás igazgatási szerveinek működésére fordítható kiadási előirányzat 2007-ben is biztosítja a folyamatos feladatellátást.

V. A központi költségvetés és az államadósság finanszírozása

1. A hiány finanszírozása és a központi költségvetés adósságának kezelése

A költségvetési hiányt és a költségvetési adósság esedékes visszafizetéseit finanszírozó forintban- és devizában denominált kibocsátásokat a pénzügyminiszter által elfogadott középtávú adósságkezelési stratégia határozza meg. Az adósságkezelés feladata, hogy az adott makrogazdasági környezetben a költségvetés finanszírozási szükségletét hosszú távon, minimális költséggel, elfogadható kockázatok vállalása mellett finanszírozza.

2004. év végétől jelentős mértékben módosult az államdósság-kezelési stratégia. A felülvizsgálat azért vált szükségessé, mert az államadósság-kezelés feltételrendszere, a makrogazdasági környezet és az adósság portfolió jelentősen megváltozott, illetve az ÁKK-ban kidolgozott kockázatkezelési modell eredményei is indokolták a stratégia átdolgozását. A módosított stratégia a korábbinál jóval részletesebben határozta meg az adósságportfolió kívánatos szerkezetét. Ezen mutatók számszerű értékei az új, a költségek és kockázatok optimálisnak tekinthető kombinációit kiszámító VaR (piaci érték kockázat) és CfaR (kamatkiadás kockázat) kockázatkezelési modellből adódtak.

Ennek megfelelően a korábban alkalmazott teljesítmény-mutató (benchmark) célrendszer módosult és kibővült. A teljes adósság több szempontú összetételére meghatározott teljesítménymutatók a következők:

- Az összes adósságon belül a forint adósság arányára meghatározott benchmark 68-75%, a devizaadósság arányának 25-32% közé kell esnie.

- A devizaadósság a végrehajtott deviza csere ügyleteket (swap) követően euróban áll fenn, azaz az állam devizaadósságának árfolyamkockázata a forint euróval szembeni árfolyamának a változására korlátozódik. Eszerint a költségvetés nem vállalja fel például a dollár/euró árfolyam kockázatát.

- A forintadósságon belül cél a fix kamatozású adósság meghatározott sávon belül tartása. A forint adósságon belül a fix kamatozású adósságra vonatkozóan 61-83%, a változó kamatozású adósságra 17-39%.

- A stratégia szerint a deviza kamat-benchmark 66-34%-os arányban tartalmazzon fix és változó kamatozású elemeket.

- Az adósság megújítási kockázatának csökkentése érdekében cél a forintadósságra meghatározott duráció 2,5 év +/- 0,5 éves sávban tartása.

Az adósságkezelő a finanszírozás során az állandó és intenzív piaci jelenlét miatt stratégiai magatartást folytat, így a korábbi években kialakult stabil kibocsátási naptárt és viszonylag állandó aukciós mennyiségeket határozott meg, és nagy likvid államkötvény-sorozatok kibocsátását tervezi.

A költségvetési törvényben szereplő kamatkiadási és bevételi tervszámokat a 2007. évi gazdaságpolitikai pálya, az említett stratégiai célok és a következő adósságkezelési elvekre épülő finanszírozási terv határozták meg.

- A tervek szerint a 2006. évihez hasonlóan 2007-ben is a forint kibocsátások szerepe a meghatározó, ugyanakkor a nettó forrásbevonás egy részét devizában denominált kibocsátás finanszírozza. Ennek megfelelően a forint-devizaadósság összetétel nem fog érdemben változni 2007-ben, annak esetleges változását a forint-euró árfolyam alakulása okozhatja. A terv változatlan befektetői megtakarítási szerkezettel és a külföldiek - forintban és devizában denominált instrumentumok esetében is megnyilvánuló - kedvező vásárlási hajlandóságával számol.

- A kötvény-kibocsátásokon belül az állampapír-piaci kereslet szerkezete alapján várhatóan stabil marad a különböző futamidejű (3-15 év) államkötvények részesedése a bruttó kötvénykibocsátásokból.

- A diszkont kincstárjegyek szerepe elsősorban a likviditáskezelés, ugyanakkor állományuk növekedésével 2006-hoz hasonlóan részt vesznek a tartós finanszírozásban.

- A közvetlen lakossági értékesítés továbbra is fontos. Az elmúlt éveket jellemző tőkepiaci bizonytalanság idején a lakosság biztos és stabil keresletet, alternatív finanszírozási csatornát jelentett. A finanszírozási terv szerint 2007-ben stagnáló lakossági állampapír-állománnyal számol. Az értékesítés mennyisége a tényleges lakossági kereslet függvényében változhat.

- A központi költségvetés devizában fennálló adósságának kezelése során a lejáratokat meghaladó deviza-kibocsátásra kerül sor. A deviza-kibocsátások célja a befektetői bázis szélesítése.

- 2007-ben továbbra is jelentős volumenű fejlesztési célú, kedvező kamatozású devizahitel felvétele várható a nemzetközi fejlesztési intézményektől, amely akár 100 milliárd forintot is meghaladó külföldi finanszírozási forrás bevonását jelenti majd a Kormány által jóváhagyott fejlesztési, beruházási programok megvalósításához. Elsősorban az Európai Beruházási Banktól (EBB) és az Európa Tanács Fejlesztési Bankjától (CEB) várhatóak hitellehívások.

- 2007-ben az állampapír-piaci hozamszint csökkenésével számol a terv, de az átlagos hozamszint így is a 2006. évi felett alakulhat. A korábbi évekkel ellentétben az adósságállomány nominális növekedését a hozamok csökkenése nem ellensúlyozza, így mind a pénzforgalmi, mind az eredményszemléletű kamatkiadások emelkednek 2007-ben. A prognózisok alapján a központi költségvetés pénzforgalmi szemléletű nettó kamatkiadása 2007-ben a GDP 4,1%-át teszi ki, szemben a 2006. évi várható 3,8%-kal.

2. A központi költségvetés adósságának 2007. évi alakulása

A központi költségvetés adóssága 2007 végére várhatóan 16 906,6 milliárd forintot, a GDP arányában 67,4%-ot ér el. Az adósságállomány 2007. évi növekedése a nettó piaci finanszírozási igény mellett a tervezett adósság-átvállalásoknak tudható be. Mivel az autópálya-társaságok (ÁAK Zrt., NA Zrt.) részei a kormányzati szektornak, a társaságok átvállalandó hitelei a kormányzati szektor adósságában (az ún. maastrichti adósságban) már eddig is szerepeltek, ezért erre az adósságkategóriára az átvállalásoknak nincsen hatása.

VI. A kormányzati szektor adóssága és hiánya az európai unió módszertana szerint

1. Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört ölel át, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat a kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektor statisztikai fogalma szervezeti besoroláson alapul: valamely szervezet vagy beletartozik, vagy nem a kormányzati szektorba, ehhez legalább 3-5 éves tartós tendencia alapján kell megítélni az adott szervezet gazdasági magatartását. A statisztikai ismérvek alapján a kormányzati szektorba tartozó, államháztartáson kívüli szervezetek jelenleg a következők:

- az Állami Privatizációs és Vagyonkezelő (ÁPV) Zrt.;

- a Nemzeti Autópálya (NA) Zrt.;

- az Állami Autópálya Kezelő (ÁAK) Zrt (2006-tól besorolva).;

- a mezőgazdasági szövetkezeti üzletrészek felvásárlásával és kezelésével megbízott, felszámolás alatt álló MFB Üzletrészhasznosító Rt. és CASA Kft.;

- az Államadósság Kezelő Központ (ÁKK) Zrt.;

- a Magyar Televízió Zrt.;

- a Magyar Rádió Zrt.;

- a Duna Televízió Zrt.;

- a Magyar Távirati Iroda Zrt.;

- a Rendezvénycsarnok Zrt.;

- a végelszámolás alatt álló Sportfolió Kht.;

- a Művészetek Palotája Kht. és a beruházásban érintett projektcégek,

- a Magyar Turizmus Zrt., továbbá

- a kormányzat által irányított és többségükben finanszírozott non-profit szervezetek (elsősorban a közalapítványok és bizonyos közhasznú társaságok).

A Központi Statisztikai Hivatal a statisztikai adatgyűjtés és a statisztikai besorolási kritériumok vizsgálata alapján gondoskodik a non-profit szervezetek, közhasznú társaságok osztályozásáról. E szervezetek a statisztikában gazdasági működésük és finanszírozásuk jellege alapján vagy a kormányzathoz (pl. a közalapítványok), vagy a háztartásokat segítő non-profit szervezetekhez (pl. magánalapítványok), vagy a vállalkozásokhoz (pl. a gazdasági kamarák, hasonló érdekképviseleti szervek) sorolandók. Működésük jellege alapján a kormányzathoz tartoznak a közhasznú társaságként működő szervezetek közül a közútkezelő társaságok, egyes színházak, egészségügyi, szociális, oktatási intézmények, valamint volt minisztériumi háttérintézmények, kisegítő-szolgáltató intézmények. A kormányzati szektorhoz való tartozás fontos bizonyítéka, ha a kizárólag vagy túlnyomórészt államháztartási forrásból működő közhasznú társaságok a minisztériumoktól, más fejezetektől közbeszerzési eljárás nélkül jutnak az általuk nyújtott szolgáltatások ellenértékéhez, vagyis támogatásban részesülnek.

Az uniós módszertan - a szervezeti kör különbözőségén túl - a számbavétel időpontját, értékét, az elszámolandó tranzakciók körét illetően is eltér az államháztartási elszámolásokhoz képest. Az alkalmazandó uniós módszertan, az ESA’95 nemzeti számla statisztikai rendszer uniós tanácsi rendelet, amely a tagsággal a magyar jogrend részévé vált.

Az ESA’95 statisztikai módszertan:

- a nyújtott kölcsönöket és visszatérülésüket, a pénzügyi befektetéseket és kivonásukat (azaz a részvény-műveleteket) figyelmen kívül hagyja;

- a pénzforgalmi helyett eredményszemléletű számbavételt kér, azaz a bevételeket és a kiadásokat abban az időszakban számolja el, amikor a gazdasági események megtörténnek (az adófizetési kötelezettség keletkezik, a jogosultság létrejön);

- egyes, a pénzforgalomban nem jelentkező műveleteket kiadásként számol el, így pl. a hiteltartozások állami átvállalását, a követelések elengedését (pl. kölcsönnyújtásból származó követelések elengedését, visszterhes támogatás átalakítása végleges támogatássá), vagy bevételként rögzít (állami hiteltartozás elengedését a hitelező által), az általános számviteli előírásokhoz hasonlóan;

- a gazdasági folyamatokban megkülönbözteti a két fél kölcsönös megállapodásán alapuló tranzakciókat, a maastrichti hiánymutatóban ugyanis ezeket lehet csak elszámolni, ezzel szemben a gazdasági partner nélküli eseményeket (pl. leltártöbblet, katasztrófa-veszteség), és az átértékelődés folyamatait (az ár-, árfolyam-változásokat) nem;

- a tranzakciókat, az eszközöket és kötelezettségeket piaci áron kell értékelni.

Az uniós tagországok az ún. Túlzott Hiány Eljárás keretében az ESA’95 módszertan általános előírásaitól - elsősorban a pénzügyi derivatívák és bizonyos kamatok kezelését, illetve az adósságelemek értékelését érintően - némiképp eltérő számbavételt kötelesek alkalmazni az ún. maastrichti adósság- és hiánymutató kalkulálásához. Az eltérés abból adódik, hogy az adósságot nem piaci értéken, hanem névértéken kell elszámolni, ebből következően a csak piaci értékkel bíró derivatívák nem részei az adósságnak, és a névértéktől eltérő áron történt adósság-kibocsátások állományi adatait a névértékre való átszámítással kell korrigálni.

2. A kiemelt mutatószámok

Az Európai Unió jogrendje szerint a tagországoknak a Túlzott Hiány Eljárás keretében évente két alkalommal - 2005-ig bezárólag március és szeptember elsejéig, 2006-tól kezdődően április és október elsejéig - kell hivatalos jelentésben (Notifikáció) közölniük a két kiemelt kormányzati mutatót: a kormányzati szektor adósságát és hiányát. A határidők egy hónappal történt módosítása révén összhang teremtődött az uniós adatszolgáltatásokban, amely elősegítette a költségvetési statisztikák minőségének fejlesztésére vonatkozó bizottsági ajánlások teljesítését: a kormányzati hiány- és adósságmutatókat nemcsak levezetéssel, hanem a nemzeti számla statisztikák rendszerében való előállítással is meg lehet alapozni. Az új határidők megegyeznek a kormányzati szektor negyedéves nemzeti számlájának közlési határidejével, így a nemzeti statisztikai hivatalok átvehetik a pénzügyminisztériumoktól az első adatközlés feladatát. Ezzel kiküszöbölhető a korábban általánosan tapasztalt eltérés az első és a második adatközlés között.

Az előzőeknek megfelelő változás következett be hazánkban is, 2006 tavaszán már a Központi Statisztikai Hivatal állította össze a Notifikációs Jelentést a 2005. évi időszakra is. A rendelkezésre álló adatforrások ebben az időszakban lényegében még ugyanazok, mint korábban, az egy hónapnyi többletidő a Központi Statisztikai Hivatal, a Magyar Nemzeti Bank és a Pénzügyminisztérium együttműködése keretében végzett adat- és módszertani egyeztetéseknél hasznosul.

2005. augusztusától átmenetileg módosult Magyarország adatközlési rendszere is a nyugdíjreform miatt. Az Európai Unió méltányolta a nyugdíjreformok költségvetésre gyakorolt hatásának figyelembe vételének indokait. Az ilyen típusú egyenlegromlás alapvetően más jellemzőkkel bír, mint más szokásos bevételi vagy kiadási komponens: nem egy lazuló költségvetési fegyelem eredménye, ellenkezőleg a hosszú távon fenntartható költségvetés-politika érdekében tett intézkedés. Ez az egyenlegromlás ugyanis nem keletkeztet belföldi többletkeresletet, a jövőbeni nyugdíjkiadásokra vonatkozó implicit állami ígérvény az államadósságban is explicitté válik, miközben a magánnyugdíj-rendszer megtakarításai jelentős állampapír-állományt kötnek le. A hiány ezen komponense a nettó megtakarítás szintjét és az állampapírok iránti keresletet nem befolyásolja.

Az EU szerveinek korábbi álláspontját az határozta meg, hogy a Túlzott Hiány Eljárás céljára kiválasztott statisztikai mutatót (Nettó hitelnyújtás/hitelfelvétel) változatlan, korrekció nélküli formában kívánták alkalmazni. Ennek szellemében döntöttek úgy, hogy noha a kötelező járulékfizetésen alapuló, tőkefedezeti jellegű magánnyugdíj-rendszereket a statisztikai módszertan a pénzügyi vállalkozások szektorába sorolja, átmenetileg mégis lehetőség van ezen nyugdíjrendszerek kormányzati szektorban való elszámolására, vagyis bevételeiknek, kiadásaiknak, adósságaiknak a kormányzati mutatókban való figyelembe vételére. Az Eurostat által kiadott engedély a 2006. októberi Notifikációt jelöli meg utolsó alkalomként e kedvezmény igénybe vételére, vagyis a 2007. áprilisi Notifikációban a teljes adatközlési időszakban (2003-2007 évekre vonatkozóan) vissza kell térni az eredeti statisztikai módszertanra. Időközben az EU szervei más reformok, jövőbeni terhek csökkentését szolgáló, illetve kényszerű költségvetési kiadások kérdésében is visszatért a statisztikai mutatókat az országértékelő eljárásban módosító „korrekciók” bevezetésére és olyan elvi döntést hoztak, amelynek értelmében 2005-ben 100%-ban, 2006-ban 80%-ban, 2007-ben 60%-ban, 2008-ban 40%-ban, 2009-ben 20%-ban vehető figyelembe a nyugdíjreform hatása. A statisztikai mutatók 2007-től tehát nem tartalmazhatnak korrekciót, azok a bizottsági értékelésekbe kerülnek át, ennek végrehajtási mechanizmusát az EU szerveinek kell kidolgoznia.

A 2007. évi mutatók szervesen illeszkednek a Konvergencia Programban meghatározottakhoz:

 Mutatók a GDP%-ában

 Költségvetési javaslat

 Konvergencia Program

 

 2007

 2006

 2007

 2008

 2009

 Kormányzati szektor egyenlege

 - 6,8

 - 10,1

 - 6,8

 - 4,3

 - 3,2

 Kormányzati szektor elsődleges egyenlege

 - 2,4

 - 6,3

 - 2,4

 - 0,2

 0,8

 Kormányzati szektor adóssága

 71,3

 68,5

 71,3

 72,3

 70,4

2.1. A konvergencia programhoz képest bekövetkező változások

A Kormánynak alapvető érdeke és feladata, hogy a hiánytartási kötelezettségre vonatkozóan a Konvergencia programban elhatározott feladatokat valósítsa meg. A 2007. évi költségvetés és a következő három évre szóló kitekintés a Konvergencia programban kitűzött fiskális pályának, az abban ismertetett intézkedéseknek megfelelően készült el.

A legfrissebb számítás figyelembe veszi a program készítése óta eltelt időben ismertté vált új információkat, de a különböző előjelű változások a GDP arányában csak néhány tized százalékpontot jelentenek. Az aktualizált makrogazdasági prognózisban a folyó áron számított GDP értékek a korábbinál nagyobbak.

A hozamgörbe a szeptemberi Konvergencia programban szereplőhöz képest jelentősen felfelé mozdult, ezért a korábban számítottnál nagyobbak a kamatkiadások.

Az adóbevételek prognózisa kismértékben módosult. Ezt azonban nem a makrogazdasági előrejelzés változása magyarázza, hiszen a legnagyobb súlyú adóalapokat befolyásoló komponensek (bérek, fogyasztás) a Konvergencia programnak megfelelően alakulnak. Az adóbevételek idei első három negyedévi befolyása többletet valószínűsít egyes adónemeknél, s ez a bázishatás némileg növeli a jövőre várható bevételi prognózist is. 2008-tól ugyanakkor a felülvizsgált számítások a korábbinál is nagyobb óvatossággal készültek, a bevételi prognózisok a Konvergencia programban szereplőnél valamivel alacsonyabbak. A változások azonban egyik évben sem érik el a GDP 0,3%-át.

A kiadási oldal előirányzatai és prognózisai a szeptemberi programban ismertetett intézkedéseknek megfelelően készültek, bár kisebb eltérések itt is megfigyelhetők:

- az idei pótlólagos nyugdíjemelés bázishatása megnöveli a nyugdíjkiadások szintjét;

- a MÁV Zrt-nek nyújtandó egyszeri jellegű juttatásra a jelenlegi feltételezés szerint nem a következő két évben egyenletesen elosztva kerül sor, hanem ez 80%-ban már 2007-ben megvalósul;

- az aktualizált számítások alapján a nagyobb összegű EU támogatásokkal összefüggésben a korábbinál jobban növekedhetnek a fejezeti kezelésű előirányzatok kiadásai és az önkormányzati beruházások. Az EU támogatások felhasználása az egyenleg szempontjából „nullszaldós”, a szükséges társfinanszírozást pedig a költségvetés biztosítja;

2.2. Az adósságmutató módszertana és alakulása

Az adósságmutató értékét és viszonyszámát nemcsak az adósságállomány alakulása, számbavételének módja befolyásolja, hanem az is, hogy a kormányzati szektoron belüli szervezetek milyen nagyságrendben birtokolnak ezekből az adósságokból. A költségvetési/zárszámadási prezentáció a központi költségvetés könyvi értéken nyilvántartott, hitelviszonyból származó adósságáról ad számot.

A maastrichti adósságmutató a statisztikai értelemben vett kormányzati szektor (az 1. pontban ismertetett szervezeti kör) konszolidált bruttó adósságát nominális értéken fejezi ki. A konszolidálás a kormányzati szektoron belüli adósságelemeket (pl. az Egészségbiztosítási Alap likviditási hitelét a Kincstártól, a helyi önkormányzatok tárcájában lévő állami értékpapírokat) kiszűri. A Túlzott Hiány Eljárás referenciaértékeként választott adósság egy bruttó szemléletű mutató: a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel (pl. a Magyar Állam Világbankkal szemben fennálló tartozása nem csökkenthető a nem kormányzati szerveknek továbbkölcsönzött hányaddal, külföldi tartozásaink nem nettósíthatóak a külfölddel szembeni követelésekkel, pl. egyes fejlődő országoknak nyújtott kormányhitelekkel). A névértéken (nominális értéken) számított adósság a visszaváltáskor ténylegesen fizetendő érték szerinti számbavételt jelenti. A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkont kincstárjegyeket kibocsátási áron tartják nyilván, így a kibocsátási és visszaváltási értékük különbözete az Államadósság Kezelő Központ Zrt. által nyilvántartott értékpapír-adósságot növeli.

Az ÁPV Zrt. speciális kötvényes privatizációs technikát alkalmazott a Richter Rt-ben fennálló 25%-os részesedésének eladására. 2004. szeptemberében ötéves lejáratú kötvény aukciós kibocsátására került sor, amely lejáratkor, 2009-ben lesz átcserélhető a részvényekre. A kötvénykibocsátás - névértéken számítva mintegy 162 milliárd forint - miatt fennálló tartozás az államadósság részét képezi.

Az autópálya-építés finanszírozása érdekében a Nemzeti Autópálya Zrt. hiteleket vett fel, a felhalmozódott adósságának állományát a központi költségvetés több lépésben átvállalja a társaságtól. Ez az adósságátvállalás sem a kormányzati egyenleg, sem a kormányzati adósság szempontjából nem jelent többletet, mert a társaság statisztikai szempontból a kormányzathoz tartozik, így a költségvetés és a társaság közötti tranzakciók elszámolása a körön belül történik, mindössze az adósság kötelezettje változik.

Az uniós módszertantól eltérő gyakorlat megszüntetése érdekében az Állami Autópálya Kezelő Zrt. - és ezzel a teljes autópálya építés - körön belül történő elszámolásáról született döntés 2006 nyarán. Ennek következtében mind az ESA hiány, mind az államadósság jelentősen módosult az áprilisi notifikációhoz képest. Az ÁAK Zrt. 2006-ban várhatóan 229,5 milliárd forint egyenleggel és 135 milliárd forint adóssággal zár.

A kormányzati szektor adósságába beletartoznak a helyi önkormányzatok hitelviszonyon alapuló tartozásai, míg az önkormányzatoknál eszközként felhalmozott állampapírok állománya csökkenti a kormányzati szektor egészének adósságát. A társadalombiztosítási alapoknak a Kincstári Egységes Számláról nyújtott likviditási hitel év végi állománya, valamint az év végi megelőlegezések is az alrendszer adósságaként mutatandók ki az uniós statisztikában, a kormányzati szinten konszolidált adósságot azonban nem érinti.

2.3. A hiánymutató módszertana és alakulása

A maastrichti hiánymutató és az Áht.-ban meghatározott deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből adódik, de más jellegű tételek is befolyásolják, ezekből a 2007. évi elszámolásokat is érintő legfontosabb elemek a következők:

a) Az Eurostat a módszertani megalapozottság és a tagországokban folytatott eltérő gyakorlat megszüntetése érdekében 2004-ben szabályozta a köz-és magánszféra hosszú távú együttműködésének statisztikai elszámolását. A rendezőelv a fő kockázatok telepítése: amennyiben a partner viseli a beruházás kockázatát és a rendelkezésre állási vagy a keresleti kockázat egyikét, a konstrukció az állam szempontjából szolgáltatás-vásárlásnak minősül. Amennyiben a kockázatelemezés ellenkező eredményre jut, vagy a partner gazdasági magatartása alapján nem minősül piaci szereplőnek, a konstrukciót kormányzati beruházásnak kell tekinteni.

b) A Művészetek Palotája (korábban Millenniumi Városközpont Kulturális Tömb) beruházás vállalati szektorban tartását indokolja, hogy a Magyar Köztársaság 2004. évi költségvetéséről szóló törvény felhatalmazása alapján hosszúlejáratú - 30 éves - kötelezettség vállalást tartalmazó PPP-típusú szerződéskötésre került sor. A projektet az Eurostat kormányzati beruházásnak minősítette, ami azzal járt, hogy a beruházási időszakban 2002-2004 között a létesítmény 32 milliárd forintos beruházási költségét kormányzati kiadásként kellett elszámolni az államadósság egyidejű növelésével. A mindenkor fizetendő rendelkezésre állási díj egy része az uniós elszámolásokban adósságtörlesztésként és kamatfizetésként számolandó el.

c) A Gripen-szerződés keretében 14 repülőgép NATO-kompatibilissé tétele történik meg és ezzel párhuzamosan kiépülnek a földi irányítási és más kiszolgáló rendszerek. A magyar fél oktatási-képzési szolgáltatásokat is igénybe vesz. 2006-ban 7db, 2007-ben 7 db repülőgép érkezik. A gépek tulajdonjoga a svéd partnernél marad. A rendelkezésre állás időpontjától kezdődően 10 éves bérleti periódus indul, mely időszak a szakértők szerint mintegy harmada a repülőgépek felújítás után kalkulálható hasznos élettartamának. A magyar fél rendelkezik ugyan vételi opcióval, a vásárlásról az Országgyűlés jogosult dönteni. Ezen ismérvek alapján az ügylet szolgáltatás-vásárlással kombinált bérletnek tűnhet, de az Eurostat munkadöntést hozott valamennyi hosszú lejáratú szerződéses konstrukcióban megvalósuló katonai eszköz beszerzésére/bérletére. A döntés értelmében minden esetben vásárlásként kell elszámolni az ilyen ügyeleteket, mégpedig abban az időpontban, amikor az eszközöket a kormányzat birtokba veszi. Ez azt jelenti, hogy a teljes bérleti időszakban folyamatosan jelentkeznek a folyó (képzési, fenntartási, rendszerirányítási stb.) költségek, 2006-2007-ben jelentkezik egy-egy nagyobb összegű kormányzati kiadás a gépek statisztikai „beszerzéseként”. A repülőgépek beérkezése előtti időszakban ténylegesen kifizetett lízingdíjakból a repülőgépekre jutó rész előlegfizetésnek, a beérkezés éveiben a statisztikai „vételár” és az előleg különbözeteként hitelfelvételt is könyvelni kell (a pénzügyi lízing mintájára), majd a beérkezést követő időszakban a lízingdíj meghatározott része a statisztikai hitelfelvétel törlesztésére fordítandó.

d) 2004. év végén megtörtént a harmadik generációs mobil távközlési frekvencia (UMTS licence) 15 évre szóló értékesítése. Az Európai Unió statisztikai rendszere ezt a jogosultságot egyszeri vagyonértékesítésnek tekinti, amennyiben a jogosultság öt évet meghaladó időszakra vonatkozik. A jogosultság 2004. évi értékesítésével így nemcsak a 2004-ben tényleges befolyt összegek, hanem a további évek részletfizetései is a 2004. évi ESA-egyenleget javították. Ennek következményeként a 2005-től kezdődően a központi költségvetésbe befolyó bevételek már nem számolhatóak el ESA-bevételként. Azok a részletfizetések, amelyek a befizető bevételi forgalmának, jövedelmének alakulásához kapcsolódnak és az előre meghatározott minimumösszeget meghaladják, az adott év ESA-egyenlegét javítják.

e) Az Eurostat módszertani határozatot adott ki 2005. februárjában az EU-források elszámolásáról, miután igen eltérő elszámolási megoldásokat tárt fel a tagországoknál. A módszertani döntés elvi lényege, hogy az uniós források nem befolyásolhatják a kormányzat egyenlegét (az előlegek nem vehetők figyelembe egyenlegjavító tételként), ugyanakkor a kormányzat bevételei és kiadásai között csak a kormányzati egységek mint végső kedvezményezettek által felhasznált források vehetők számításba. Az elszámolási követelményt kielégíti a magyar gyakorlat, azonban az információs rendszer további fejlesztését igényli egyes olyan támogatások kiiktatása a központi költségvetésben elszámolt bevételekből és kiadásokból azonos összegben, amelyeknél a felhasználás a kormányzaton kívül valósul meg.

f) Veszteséges állami vállalatok tőkeemelés formájában végrehajtott veszteségrendezését az uniós statisztikai szabályok akkor is ESA-kiadásként elszámolandó tőketranszfernek tekinti, ha a juttatás jogi és számviteli szempontból a társaság tőkéjét rendezéséhez kapcsolódik. Ennek az elvnek az alkalmazása történik a MÁV Zrt. tőkeemelésével kapcsolatban.

 Az ESA-egyenleg levezetése (milliárd forintban)

 2007 terv

 Államháztartás pénzforgalmi egyenlege

 - 1753,2

 a) Eredményszemléletesítés hatása

 - 11,7

 b) Pénzügyi tranzakciók kiszűrése

 4,0

 c) Egyéb tranzakciók hatása

 94,0

 d) Kormányzatba sorolt szervezetek egyenlege

 - 51,3

 ebből: Állami Privatizációs és Vagyonkezelő Zrt. egyenlege

 - 46,3

 ESA-híd (a+b+c+d)

 35,0

 Kormányzati szektor egyenlege

 - 1718,2

 Kormányzati szektor egyenlege a GDP%-ában

 - 6,8

Részletes indokolás

Első rész

A Magyar Köztársaság 2007. évi központi költségvetése

Első fejezet

A központi költségvetés kiadásainak és bevételeinek főösszege, a hiány mértéke és finanszírozásának módja

Az 1. §-hoz

A 2007. évi költségvetés főösszegei.

A költségvetési politika hitelessége és fenntarthatósága érdekében középtávú pályát célszerű törvényi szinten rögzíteni. A számszerű korlátozások összhangban vannak a 2006. szeptember 1-jén az Európai Uniónak benyújtott konvergencia programban vállalt költségvetési deficit-pályával és az e törvény készítésekor használt középtávú makrogazdasági feltételezésekkel.

A 2. §-hoz

A törvény és az 1. számú melléklet a főösszegeket, a hiányt, a kiadások és a bevételek fejezetek, címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti bontását. A 2 sz. melléklet pedig a központi költségvetés mérlegét mutatja be.

A 3. §-hoz

Az Országgyűlés ebben a paragrafusban felhatalmazza a pénzügyminisztert, hogy a törvényben jóváhagyott hiányt finanszírozza, a likviditást biztosítsa, az államadósságot és a követeléseket kezelje. E felhatalmazás tág értelemben biztosít keretet államadósság-kezelési műveletekre. A költségvetési év előtt és az év folyamán nem lehet merev, részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagy részben befolyásolni fogja az állampapír-piac aktuális helyzete is. Az adott évi részletes műveletekről ezen felhatalmazás alapján majd a költségvetési év lezárása után, a zárszámadás keretében számol be a pénzügyminiszter.

Második fejezet

A központi költségvetés egyes előirányzatainak megállapításával, teljesítésével, illetőleg felhasználásával kapcsolatos rendelkezések

A központi költségvetés tartalék-előirányzatai

A 4. §-hoz

E paragrafus szabályozza annak az összegnek a felhasználását, amely céltartalékként a központi költségvetési szerveknél, a közszolgálati média részvénytársaságoknál foglalkoztatottak létszámcsökkenésével, az EU intézményeiben nemzeti szakértőként alkalmazottak számára külön jogszabályban meghatározott, továbbá a főtisztviselői járandóságokkal összefüggő kifizetések, a Prémium Évek Programban résztvevők költségeire és diplomás pályakezdők közigazgatási munkatapasztalat szerzésének, a fekvőbeteg szakellátás létszámcsökkentésének részbeni vagy teljes finanszírozására szolgál. A támogatás-igénylés feltételeit a Kormány rendeletben állapítja meg.

A létszámcsökkenés (a természetes folyamatok mellett) a feladatellátás ésszerűsítéséből, a szervezetek, szervezet-rendszerek korszerűsítéséből adódhat, és kiadás-, támogatás megtakarítást kell eredményeznie. Az igazgatási jellegű tevékenységet ellátó szerveknél a Kormány általános elvárása 15%-os létszámcsökkentés megvalósítása.

A céltartalék terhére támogathatók a 2006. évben Kormány által elrendelt szervezeti intézkedéssel összefüggő személyi kifizetések is, ha a költségvetési szerv költségvetésében számítottal szemben többletköltség jelentkezik. Az elrendelt szervezeti intézkedések, a szervezet-átalakítás megoldási módja, időpontja a végrehajtás folyamatában módosulhat. Ennek függvényében kerülhet sor a céltartalék igénybevételére a Kormány döntése alapján.

Az előirányzat terhére - a korábbi évektől eltérően - a létszámcsökkentéssel és a szervezeti intézkedéssel összefüggésben igényt nyújthatnak be azok a költségvetési szervek is, amelyek kizárólag saját bevételből gazdálkodnak.

Az egészségügy struktúra átalakításával összefüggésben felszabaduló létszám miatti fizetési kötelezettségek fedezetét indokolt biztosítani a száz százalékban állami és önkormányzati tulajdonú közhasznú, vagy gazdasági társasági formában működő egészségügyi szolgáltatók esetében is. A központi költségvetés a helyi önkormányzatoknak és a többcélú kistérségi társulásoknak az általuk fenntartott intézmények vonatkozásában hasonló célú támogatást biztosít a törvény 5. számú mellékletének 9. pontjában szabályozottak szerint.

A jogszerű előirányzat felhasználás érdekében biztosítani kell az igényeket elbíráló és ellenőrző szervek részére az elbocsátott dolgozók személyes adatainak a megismerését is.

Az 5. §-hoz

Új elemként jelenik meg a törvényben a költségvetés tartalék előirányzatai között a Központi teljesítményösztönzési és -értékelési keret előirányzat, mely a folyamatban lévő bérreformok teljesítményelven alapuló ösztönzési rendszerének hatálybalépését megelőzően már keretként szolgál az értékelt munkateljesítmények elismerésére, kiegészítve a rendelkezésre álló forrásokat.

Az állam vagyonával és a felhalmozásokkal kapcsolatos rendelkezések

A 6. §-hoz

A törvény az ÁPV Zrt. gazdálkodásának keretszabályait, a 15. számú melléklet a hozzárendelt vagyonhoz kapcsolódó kiadási előirányzatokat tartalmazza. A privatizációs tartalékból csak a korábbi privatizációkhoz kapcsolódó kötelezettségek miatt teljesíthetők kifizetések.

Az ÁPV Zrt. kiadási előirányzatait tartalmazó törvényi melléklet szerkezete az EU statisztikai módszertan (ESA’95) szabályaira épül, mivel az ÁPV Zrt. is része a kormányzati szektornak.

Az ÁPV Zrt. osztalék-fizetési kötelezettsége a társaság ESA’95 szerinti hiányát érintő ráfordításnak minősül, a teljes kormányzati szektor szintjén azonban a hozzárendelt vagyonból származó osztalék bevételt jelent. Az ÁPV Zrt. osztaléka a társaság által elvonni tervezett mértékével egyezik meg.

Az értékesítés előkészítésének költségeit finanszírozó előirányzatok - miniszteri engedéllyel történő - túllépésére ad lehetőséget a törvény a privatizációk akadálytalan lebonyolítása érdekében. A privatizáció és a vagyonkezelés zavartalan lebonyolítása érdekében a törvény lehetőséget ad arra, hogy a privatizációért felelős miniszter átcsoportosíthassa az egyes előirányzatokat a fő kiadási csoportokon belül (tehát az ESA-hiány rontása nélkül).

A törvény 2007-ben nem ad lehetőséget arra, hogy hitelt vegyen fel vagy kötvényt bocsáthasson ki az ÁPV Zrt.

A filmvagyon átadásával kapcsolatos - hatályon kívül helyezett- 2006. évi előírások ellentétesek az európai uniós normákkal, mivel az állam számára szavazatelsőbbségi jogot biztosító részvényről, illetve üzletrészről szólnak. Ugyanakkor a filmszakmai vagyon átadása - immár figyelemmel az európai uniós előírásokra - változatlanul indokolt.

A 7. §-hoz

Gyakran előfordul, hogy nemzetközi szervezetek azonnali segélyt kérnek a Magyar Köztársaságtól, amit a Kormány teljesíteni kíván. A segélyezés az ÁPV Zrt. használaton kívüli vagyonából térítésmentesen történik.

A 8. §-hoz

A költségvetési folyamatok fenntarthatósága és átláthatósága érdekében a rendelkezés az érintett miniszterek, illetve 5 milliárd forintot meghaladó összegű forrásbevonás felett a Kormány engedélyéhez köti az európai uniós statisztikai módszertan szerinti kormányzati szektor részét képező két gazdasági társaság eladósodását.

A 9. §-hoz

Az (1) bekezdés a 20 mFt feletti vagyontárgyak esetében kötelező versenytárgyalásról rendelkezik.

A (2)-(3) bekezdés: a törvény meghatározza, hogy a központi költségvetési szerv a használatában, kezelésében lévő és a feladatai ellátásához feleslegessé váló gépeket, felszereléseket, járműveket, készleteket mely értékhatárig értékesítheti saját hatáskörben a kincstári vagyon értékesítésére vonatkozó szabályok betartása nélkül. Tartalmazza továbbá a kisösszegű követelések értékhatárát.

A 10. §-hoz

A KVI vagyongazdálkodásának szabályait határozza meg a paragrafus úgy, hogy 7,2 M Ft felhasználását engedélyezi a vagyonkezelésre és a hasznosítás költségeinek fedezésére.

A központi költségvetési szervekkel és a fejezeti kezelésű előirányzatokkal kapcsolatos rendelkezések

A 11. §-hoz

Ez a rendelkezés központi elvonást ír elő - az Áht. 109/G. §-ának (4) bekezdésében előírt kincstári vagyon utáni részesedés címén - a központi költségvetési szervektől az e paragrafusban - a 2006. évivel azonosan - meghatározott bevételek körében. A kötelezettség ezúttal sem vonatkozik az alapvető funkciók (oktatás, kollégiumi ellátás, egészségügy stb.) ellátásáért fizetett térítésekre, hatósági jellegű és felhalmozási célú bevételekre, átvett pénzeszközökre.

Az állami felsőoktatási intézményeket, a költségvetési rendben gazdálkodó kutató intézeteket befizetési kötelezettség nem terheli, az annak megfelelő összeget felújításra kell fordítaniuk, az épületek stb. fokozott állagmegóvása érdekében. E körbe tartozik továbbá három egészségügyi és egy sport intézmény is.

Az intézményi kör változatlan és a befizetési kötelezettség mértéke változatlanul 5%.

Indokolt - a költségvetési szervek széles körében érvényesülő követelményekkel arányosan - továbbá, hogy a kizárólag saját bevételből gazdálkodó intézmények további, konkrét összegű befizetést teljesítsenek az állam javára, ugyancsak a kincstári vagyon utáni részesedés címén. A Gazdasági és Közlekedési Minisztérium felügyelete alá tartozó költségvetési szervek csak ezt az egyösszegű befizetést teljesítik, az 5%-os szabály nem vonatkozik rájuk.

A Nemzeti Hírközlési Hatóság, a Magyar Energiahivatal és a Földhivatalok az 5%-on felül teljesítik az előírt befizetési kötelezettséget.

A 12. §-hoz

A törvény meghatározza - jogszabályi kötelezettségek alapján - a felsőfokú oktatásban részt vevő hallgatók után járó normatív támogatásokat, a Széchenyi István Ösztöndíj, a Békésy György Posztdoktori Ösztöndíj és a Bolyai János Kutatási Ösztöndíj összegét, továbbá a garantált egyetemi tanár illetmény összegét. Ezek mértéke az előző évivel azonos.

A 13. §-hoz

E paragrafus a felsőoktatási intézmények közoktatási feladatainak, valamint gyakorló iskoláinak normatív támogatásáról rendelkezik oly módon, hogy a közoktatási feladatoknál a megfelelő önkormányzati normatívával, a gyakorló iskoláknál a normatív hozzájárulás alapján történik a támogatás meghatározása. Eljárási kérdések is szabályozásra kerülnek. Az igényjogosultság megállapítása vonatkozásában a tavalyihoz képest technikai jellegű pontosítás történt.

A 14. §-hoz

Az (1) és (2) bekezdés a költségvetés központosított bevételekkel kapcsolatos szabályokról rendelkezik. A fejezet felügyeletét ellátó szerv vezetőjének feladata a bevételek beszedéséről történő gondoskodás.

A (3) bekezdés a spottörvénnyel teremti meg az összhangot.

A sportörvény szerint a sorsolásos szerencsejátékok játékadójának 12%-át, a bukmékeri rendszerű fogadások játékadójának 50%-át, valamint a sportfogadás (TOTÓ) játékadóját - külön jogszabályban foglaltak szerint - a sport támogatására kell fordítani, és a minisztérium költségvetési fejezetében kell megtervezni. E bekezdés tartalmazza, hogy a „sporttal kapcsolatos állami feladatok” cím támogatása tartalmazza ezen játékadó bevételek összegét.

Harmadik fejezet

A központi költségvetés és az államháztartás többi alrendszerének kapcsolata

A) A helyi önkormányzatok és a központi költségvetés kapcsolatrendszere

A helyi önkormányzatok központi költségvetési kapcsolatokból származó forrásai

A 15-16. §-hoz

A törvény ezen szakaszai szabályozzák - a kapcsolódó mellékletekkel együtt - a helyi önkormányzatokat, valamint a többcélú kistérségi társulásokat megillető normatív hozzájárulásokat és a felhasználási kötöttséggel járó normatív állami támogatásokat.

A törvény 16. §-a alapján a 3. számú melléklet részletesen tartalmazza a normatív hozzájárulások jogcímeit és fajlagos összegeit. Az itt szereplő előirányzatok a következő főbb feladatokhoz kapcsolódnak:

- település-működtetési feladatok,

- közoktatási, közművelődési és közgyűjteményi, valamint sport feladatok,

- esélykiegyenlítést szolgáló feladatok,

- a szociális és gyermekjóléti alapszolgáltatások, a szociális intézményi ellátások, gyermekvédelmi szakellátási feladatok.

Normatív kötött felhasználású kiegészítő támogatást állapít meg a törvény a 8. számú mellékletben egyes közoktatási feladatok, illetve egyes szociális feladatok ellátásához, továbbá a hivatásos tűzoltóságok és a többcélú kistérségi társulások támogatásához.

A feladatmutatóhoz kötődő normatív hozzájárulásokat és bizonyos, a 8. számú mellékletben szereplő normatív támogatásokat részletesen, önkormányzatonként, többcélú kistérségi társulásonként és jogcímenként az adatszolgáltatásukban szereplő feladatmutatók és mutatószámok alapján a pénzügyminiszter és a belügyminiszter együttes rendeletben teszi közzé a költségvetési törvény hatálybalépését követően, az Áht. rendelkezéseivel összhangban. Ez szükséges a helyi önkormányzatoknak, többcélú kistérségi társulásoknak a költségvetésük megtervezésével kapcsolatos feladataik végrehajtásához, és költségvetésükről külön törvényben szereplő információszolgáltatási kötelezettségük határidőben történő teljesítéséhez.A törvény 16. §-a további felhasználási kötöttséggel járó állami támogatásokat állapít meg.A törvény 5. számú melléklete tételesen tartalmazza a helyi önkormányzatok által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok színházi támogatásának jogcímeit és összegeit a 7. számú melléklet részletezi. A támogatások túlnyomó része a színházépület működtetéséhez kapcsolódik, emellett pályázati rendszerben részesülhetnek támogatásban az egyéb színházi intézmények.

A helyi önkormányzatok címzett és céltámogatási rendszeréről szóló 1992. évi LXXXIX. törvény (a továbbiakban: Cct.) szabályai szerint - beruházási támogatást vehetnek igénybe a helyi önkormányzatok.

A helyi önkormányzatok fejlesztési és vis maior feladataira biztosított előirányzat decentralizált működés 2006-ban is fennmarad, az előirányzat régiónkénti kereteit a törvény 16. számú melléklete tartalmazza.

A leghátrányosabb kistérségek felzárkóztatását a regionális fejlesztési tanácsokhoz decentralizált források biztosítják. Az előirányzat régiónkénti kereteit a törvény 16. számú melléklete tartalmazza.

A budapesti 4-es - Budapest Kelenföldi pályaudvar - Bosnyák tér közötti - metróvonal megépítésének állami támogatásáról szóló 2005. évi LXVII. törvény szerinti építési feladatokra külön jogcímet állapít meg a törvény.

Az önkormányzatok és a többcélú kistérségi társulások központilag szervezett adatszolgáltatása a törvény tárgyalásának időszakában fejeződik be. A helyi önkormányzatokat és a többcélú kistérségi társulásokat megillető normatív hozzájárulások így a törvényalkotás folyamatában véglegeződnek.

A törvény e §-a szabályozza, hogy a helyi önkormányzatok és a többcélú kistérségi társulások normatív hozzájárulásokról és támogatásokról való lemondásának következtében felszabaduló összeg mely előirányzatokat és milyen sorrendben növeli. Ez biztosítja, hogy a helyi önkormányzatokat és a többcélú kistérségi társulásokat megillető támogatások továbbra is a helyi önkormányzati körben, a legindokoltabb területeken kerüljenek felhasználásra.

Itt kerülnek meghatározásra a közoktatási feladatokat ellátó, központi költségvetési szervként működő felsőoktatási intézmények, valamint a humánszolgáltatásokat ellátó nem állami intézmények fenntartói és a helyi önkormányzatok közötti feladatátadással, -átvétellel összefüggő előirányzat-módosítási szabályok.

A 17. §-hoz

E szakasz alapján a törvény 6. számú mellékletében foglalt szabályok szerint kiegészítő támogatásra jogosultak - a helyi önkormányzatokról szóló 1990. évi LXV. törvény. 87. §-ának (1) bekezdésével összhangban - az önhibájukon kívül hátrányos helyzetben lévő települési önkormányzatok, valamint külön törvény alapján a tartósan fizetésképtelen helyi önkormányzatok, illetve mindazon önkormányzatok, amelyek működőképessége az előbbi támogatások mellett sem biztosítható.

A 18. §-hoz

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség számítása szempontjából mely jogcímek, illetve előirányzatok együttes összege vehető figyelembe a 3., 4. és a 8. számú mellékletekből.

A 19. §-hoz

A helyi önkormányzatról szóló 1990. évi LXV. törvény alapján a költségvetési törvény e szakasza rendelkezik az önkormányzatok költségvetése és a központi költségvetés között megosztásra kerülő személyi jövedelemadó bevételről.

A törvény szerint a személyi jövedelemadóból a helyi önkormányzatokat - a korábbiakkal azonos arányú - 40%-os részesedés illeti meg. A megosztás részletes szabályait a törvény 4. számú melléklete tartalmazza. E szerint a településre kimutatott személyi jövedelemadó 8%-a illeti meg közvetlenül a települési önkormányzatokat. A további 32% pedig a 3. és 8. számú melléklet egyes jogcímeihez kapcsolódva normatívan, a megyei önkormányzatokat egységesen, lakosságszám-arányosan és intézményeikben ellátottak után, valamint a települési önkormányzatokat - a bevételeikben meglévő aránytalanságok csökkentését szolgáló - jövedelem-differenciálódás mérséklése címén illeti meg.

A helyi önkormányzatokat megillető személyi jövedelemadó helyi önkormányzatonként és jogcímenként részletezve a pénzügyminiszter és a belügyminiszter együttes rendeletében kerül közzétételre, a normatív hozzájárulásokkal és támogatásokkal egyidejűleg.

A személyi jövedelemadó megosztásával kapcsolatos szabályok a helyi önkormányzatoknál a feladat- és a forráseloszlás összhangját segítik elő. A személyi jövedelemadó megosztása más forrásokkal, különösen a normatív hozzájárulások és támogatások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályozórendszer a speciális részösszetevők mellett együttesen, kölcsönhatásban alakítható, illetve értékelhető.

Az illetékek és más bevételek szabályozása

A 20. §-hoz

E § határozza meg a beszedett illetékek helyi önkormányzatok és a központi költségvetés közötti megosztásának arányát, a megyei jogú várost megillető illetékbevételt, a megyei/fővárosi önkormányzatot megillető illetékbevételek megosztásának arányait, valamint a felmerült kiadások viselésének szabályait.

A beszedett illetékek szabályozásában (a helyi önkormányzatok egymás közötti és a központi költségvetés megosztási aránya, megyei/fővárosi illetékhivatalok és a megyei jogú városok közötti költségmegosztás) változás következik be.

A 21-22. §-hoz

Ezen §-ok tartalmazzák a gépjárműadó átengedésének arányát, a környezetvédelmi bírságból és a települési önkormányzatok termőföld bérbeadásából származó jövedelem után beszedett adóból, a szabálysértési pénz- és helyszíni bírságok behajtásából és a volt tanácsi vállalatok jogutódainak értékesítéséből származó bevételből való részesedésének arányát.

A fővárosi önkormányzatok bevételei

A 23. §-hoz

A törvény a fővárosi önkormányzatot megillető bevételeknek a fővárosi és a kerületi önkormányzatok közötti megosztására és átutalására a helyi önkormányzatokról szóló 1990. évi LXV. törvény szabályait rendeli alkalmazni.

A helyi önkormányzatok pénzellátásának kiegészítő szabályai

A 24. §-hoz

Az (1) bekezdéshez: A törvény meghatározza azokat a szociális támogatási formákat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

A (2) bekezdéshez: E szakasz nevesíti azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

A (3) bekezdéshez: A közoktatási feladatokat is ellátó egyházak, illetve kisebbségi, helyi kisebbségi önkormányzatok a kisebbségi fenntartói kiegészítő támogatást a helyi önkormányzatok útján vehetik igényben. A kiegészítő támogatás elszámolási rendje is szabályozásra került.

B) A társadalombiztosítás és a központi költségvetés kapcsolata

A 25. §-hoz

A társadalombiztosítás pénzügyi alapjaival kapcsolatos állami garanciavállalás keretében a központi költségvetés a Nyugdíjbiztosítási Alap (a továbbiakban: Ny. Alap) és az Egészségbiztosítási Alap (a továbbiakban: E. Alap) bevételeinek és kiadásainak időbeli eltéréséből fakadó átmeneti pénzügyi hiány esetén biztosítja a Kincstári Egységes Számla igénybevételét.

A hitel igénybevétele finanszírozási terv alapján történik. A tervet az alap kezelője a kormányrendelet szerint készíti el. A terv indokolt esetben módosítható.

A felvett hitelt az alapok a befolyt bevételeikből soron kívül törlesztik.

A 26. §-hoz

Az E. Alap részére a Magyar Államkincstár a pénzügyminiszter által jóváhagyott finanszírozási terv alapján biztosít forrást a gyermekgondozási díj és a közgyógyellátás folyósításához.

A Ny. Alap részére a magánnyugdíj-pénztári tagdíj bevétel miatti járulékkiesés összegének megtérítése az első háromnegyed évben az előirányzat időarányos mértékéig, október, november hónapokban az éves előirányzat 5 százalékának megfelelő összeggel havonta Kincstári átutalás keretében történik. A törvényi feltételek szerinti éves elszámolásra és a fennmaradó különbözet megfizetésére december végén kerül sor.

A Ny. Alap kiadásainak támogatása jogcím csoport előirányzat átutalása az Áht. alapján történik. A támogatás átutalása az első háromnegyed évben az előirányzat időarányos összegével, október, november hónapokban az éves előirányzat 5 százalékának megfelelő összeggel történik havonta. A tárgyév december havi utolsó bevétel beérkezése és az utolsó ellátás kifizetése után a tényleges bevételek és kiadások függvényében kerül sor a fennmaradó összeg átutalására az előirányzat mértékéig.

A törvény nevesíti a Ny. Alapot megillető „Fegyveres testületek kedvezményes nyugellátásainak kiadásaihoz hozzájárulás” jogcímen a támogatás átutalásának időpontját. Az érintett fejezetek havonta az éves előirányzat időarányos mértékének megfelelő összeget kötelesek befizetni az alap részére.

C) A központi költségvetés és az elkülönített állami pénzalapok kapcsolata

A 27. §-hoz

Ha az elkülönített állami pénzalapoknál finanszírozási problémák lépnének fel a bevételek és a kiadások eltérő ütemű teljesülése miatt, akkor a Magyar Államkincstárnak lehetősége van, a pénzügyminiszter egyedi engedélye alapján, az éven belül legfeljebb három hónap időtartamra kamatmentes hitelt nyújtani

D) Az Európai Uniótól érkező agrár- és vidékfejlesztési támogatások és az Európai Unió részére fizetendő cukorilleték megelőlegezése

A 28. §-hoz

Az Európai Unió költségvetéséből nyújtott agrártámogatásokat (közvetlen termelői és piaci támogatásokat) a közösségi szabályok értelmében a tagállamnak meg kell előlegeznie. Az Európai Mezőgazdasági Vidékfejlesztési Alapból finanszírozott vidékfejlesztési támogatások megelőlegezésére abban az esetben van szükség, amennyiben az EU által biztosítandó forrásrész átmenetileg nem áll rendelkezésre. A törvény ennek feltételeit teremti meg azáltal, hogy a Magyar Államkincstárt felhatalmazza, hogy e célból kamatmentes hitelt nyújtson a magyarországi kifizető ügynökség (Mezőgazdasági és Vidékfejlesztési Hivatal) részére. A hitel felső határát és visszafizetésének szabályait is e rendelkezés részletezi.

A KESZ-hez kapcsolódó megelőlegezési számlákról fizetett támogatást és a közvetlen támogatások központi költségvetés előirányzatából nyújtott nemzeti kiegészítését a kedvezményezett akkor is igényelheti, ha meg nem fizetett köztartozása van. Az utóbbi támogatás esetében azonban a kedvezményezettet csak a köztartozás megfizetése után megmaradó összeg illeti meg.

Az Európai Unió költségvetéséből meg nem térülő, a KESZ által megelőlegezett agrár-támogatásokhoz kapcsolódó költségek ill. árfolyam-különbözet fedezetét az ezen § által megjelölt előirányzat teremti meg.

A 29. §-hoz

Az intervenciós felvásárlás finanszírozásának és elszámolásának szabályait tartalmazza. Az Európai Unió által folyósított, az intervenciós felvásárlási ár előfinanszírozásának költségeit kompenzálni hivatott kamattérítés a központi költségvetést illeti.

A 30. §-hoz

A cukorilleték befizetése KESZ-ről történő megelőlegezésének, az erre szolgáló hitel visszafizetésének szabályait tartalmazza.

Negyedik fejezet

A központi költségvetés és az államháztartáson kívüli szervezetek kapcsolata

Az egyházak és a társadalmi önszerveződések támogatása

A 31. §-hoz

A humánszolgáltatást végző intézményt fenntartó - egyházi jogi személy, társadalmi szervezet, alapítvány, közalapítvány, országos kisebbségi önkormányzat, közhasznú társaság, gazdasági társaság és egyéni vállalkozó - a helyi önkormányzatot megillető jogcímeken és feltételek mellett, az itt rögzített szabályok mellett normatív hozzájárulásban és támogatásban részesül a központi költségvetésből.

Ugyanez a § szabályozza a normatívák ellenőrzésének feltételét, az elszámolások jogszerűségét, az elvonás mikéntjét. Ezen feladatok elvégzésére a Kincstár kap felhatalmazást.

Itt kerülnek megfogalmazásra azok a rendelkezések is, melyek a köztestületként működő tűzoltóságok állami támogatásait szabályozzák.

A 32. §-hoz

A 2007. évi 1%-os SZJA rendelkezések - egyházak melletti alternatív - kedvezményezettje a parlagfű-mentesítés, a társadalmi bűnmegelőzés, az erdőterület közjóléti célú védelmének és bővítésének feladatai, az egészségjavítást célzó sporttevékenység és a Szülőföld Alap támogatása.

A 33. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik. Itt jelenik meg a nemzeti és etnikai kisebbségi szervezetek támogatása is, melynek felhasználásáról az Országgyűlés kijelölt bizottságainak javaslata alapján dönt.

Ötödik fejezet

Kezességvállalás, kezesi helytállás és viszontgarancia

A 34. §-hoz

A törvény az államháztartásról szóló 1992. évi XXXVIII. törvény 33. § (1) bekezdésének megfelelően meghatározza a Kormány által vállalható új egyedi kezességek és garanciák mértékét.

A 35. §-hoz

A törvény az államháztartásról szóló 1992. évi XXXVIII. törvény 33/B. § (1) bekezdésének megfelelően meghatározza a Kormány által vállalható kiállítási garanciák és viszontgaranciák 2007. évi együttes állományát.

A 36. §-hoz

A törvény az államháztartásról szóló 1992. évi XXXVIII. törvény 33. § (1) és (6) bekezdései alapján rendelkezik a nemzetközi fejlesztési intézményektől felveendő hitelekhez kapcsolódó kezességvállalás feltételeiről.

A 37. §-hoz

A törvény rendelkezik az MFB Rt. forrásszerzésének, az általa nyújtott garanciáknak és hiteleknek állami kezességvállalással biztosított összegéről, valamint az MFB Rt-nek nyújtandó árfolyam-garancia állományának felső határáról.

A 38. §-hoz

A volt tanácsi kötvények beváltásából keletkezett, központi költségvetéssel szembeni fizetési kötelezettségek rendezését szabályozza a törvény.

A 39. §-hoz

A törvény az Eximbank Zrt. forrásszerzésének és vállalható garanciaügyleteinek, valamint a Mehib Zrt. által vállalt nem piacképes biztosítások állományának összegéről rendelkezik. A garanciakeretek részben alacsonyabbak az ideinél, részben megegyeznek a 2006. évi mértékkel. A keretek kihasználtsága alapján nem indokolt azok növelése.

A 40. §-hoz

A törvény a Hitelgarancia Zrt. által vállalható készfizető kezesség feltételeit és összegét, valamint a költségvetési viszontgarancia mértékét határozza meg. Az új „kategóriaként” megjelent „önkormányzati vállalkozások” fogalma, amely alatt olyan kis és középvállalkozásokat kell érteni, melyekre a közvetlen vagy közvetett önkormányzati részesedés mértéke (több mint 25%) miatt nem vonatkozik a kis és középvállakozásokról szóló törvény. Az e cégeknek vállalandó kezesség azért nem tartozik a költségvetési hátterű ügyletek közé, mert e cégek jellemzően a tulajdonos önkormányzat tevékenységét/projektjét végzik, így indokolt ezeket tartalmilag az önkormányzatokkal azonos módon kezelni. A természetes személyek közül a betéti társaságok tagjainak ügyleteihez kapcsolódhat állami viszontgarancia. A (3) bekezdésben történt változás az Agrár-Vállalkozási Hitelgarancia Alapítványra vonatkozó szabályokkal való egységesítést szolgálja. A garanciakeretek növelését a piaci igényekhez történő alkalmazkodás indokolja. A vállalkozásonkénti - állami helytállás melletti - keretet a 85. § szerint PM rendelet fogja meghatározni.

A 41. §-hoz

A törvény az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint a költségvetési viszontgarancia mértékét határozza meg. A garanciakeretek növelését a piaci igényekhez történő alkalmazkodás indokolja. A vállalkozásonkénti - állami helytállás melletti - keretet a 85. § szerint PM rendelet fogja meghatározni.

A 42. §-hoz

A törvény a diákhitelezési rendszer finanszírozását biztosító kezességvállalásról rendelkezik.

A 43. §-hoz

Az egyedi kezességekre, a nemzetközi fejlesztési intézményekkel szembeni garanciákra, valamint az MFB Rt. hitelnyújtásához/kezességvállalásához kapcsolódó állami kezességre vonatkozó kezességvállalási díj megállapításának keretéről és a díj elengedésének lehetőségéről rendelkezik a törvény.

A 44. §-hoz

A kezességbeváltásokat előirányzat hiányában is ki kell fizetni, a törvény a be nem tervezett, de esetleg felmerülő kifizetések jogcíméről rendelkezik.

A „Fészekrakó” és a „Pályamódosító” hitelprogramokhoz kapcsolódó állami készfizető kezességvállalásról szóló rendelkezéseket a 2007. évi törvény nem ismétli meg, hiszen azok - a korábbi költségvetési törvények alapján - hatályban maradnak.

Hatodik fejezet

A központi költségvetés végrehajtásával kapcsolatos rendelkezések

Az Országgyűlés kizárólagos hatásköre

A 45. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek, - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, a pártalapítványok, a nemzeti és etnikai kisebbségi szervezetek és országos kisebbségi önkormányzatok működési támogatása, valamint az egyházak egyes támogatásai tekintetében.

Rögzíti továbbá, hogy az I-VI., a VIII., a XXX. és a XXXIII. fejezetek kiadási és bevételi előirányzatának főösszegei, valamint az egyházi fejlesztések, rekonstrukciók támogatását tartalmazó előirányzatok csak az Országgyűlés hatáskörében csökkenthető az Áht. 46. §-ában rögzített veszélyhelyzet kivételével, vagy ha e fejezetek kezdeményeznek átcsoportosítást.

A központi költségvetés előirányzat-módosítási kötelezettség nélkül teljesülő kiadásai és bevételei

A 46. §-hoz

Külön mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat túllépés automatikusan is bekövetkezhet anélkül, hogy a fejezetgazdának szabályozási feladata lenne. A melléklet száma 14. szám. Ez a melléklet tartalmazza még a Kormány engedélyével túlléphető előirányzatokat is.

A 47-48. §-hoz

A szakaszok alapján a bevételbeszedő szervezetek teljesítményének növelése érdekében érdekeltségi jutalom fizethető a szervezetek részére, s a többletteljesítménnyel összefüggésben felmerülő dologi és felhalmozási, fejlesztési többletkiadások finanszírozásához szükséges fedezet biztosítására a ténylegesen teljesülő többletbevételből kerül sor.

A 49. §-hoz

Ezen paragrafus külön szabályokat fogalmaz meg az Országos Munkabiztonsági és Munkaügyi Főfelügyelőség érdekeltségi rendszerére.

Az 50. §-hoz

Ezen paragrafus külön szabályokat fogalmaz meg a környezetvédelmi, természetvédelmi és vízügyi területi szervek érdekeltségi rendszerére.

A Kormány, a pénzügyminiszter és a fejezet felügyeletét ellátó szervek vezetőinek különleges jogosítványai

Az 51. §-hoz

(1) bekezdés: A Kormány kap felhatalmazást, hogy a MÁV Zrt. rendelkezésére álló tőkeemelést szolgáló 120 M Ft-os előirányzatot milyen ütemben bocsássa a vállalat rendelkezésére.

(2) bekezdés: A módosítás megteremti a lehetőségét annak, hogy a Kormány év közben előirányzat-átcsoportosítással biztosítsa a teljesítmény elvű juttatási rendszer működését a minisztériumoknál (ide értve a Miniszterelnöki Hivatalt is) mint intézményeknél. A teljesítményalapú jutalmazás részletes szabályait a Kormány - külön felhatalmazás alapján - rendeletben szabályozza.

(3) bekezdés: A költségvetés céltartalékának átcsoportosítására hatalmazza fel a pénzügyminisztert. Az intézkedés felmérésen alapul.

(4) bekezdés: A rendkívüli beruházási tartalék fejezetek közötti átcsoportosítását tartalmazza a rendelkezés.

(5) bekezdés: A Pénzügyi igazgatás összefüggésben a szervezet korszerűsítésekkel és a hatékonyabb feladat ellátással szükségessé teszi, hogy a feladat megosztásnak megfelelően a többi tárca is részesülhessen ezen előirányzatokból.

(6) bekezdés: A rendelkezés a folyamatos finanszírozás érdekében ad felhatalmazást az önkormányzati és területfejlesztési miniszternek a pénzügyminiszter előzetes egyetértésével a megjelölt előirányzatok közötti átcsoportosításra.

(7) bekezdés: A rendelkezés a folyamatos finanszírozás érdekében ad felhatalmazást a földművelésügyi és vidékfejlesztési miniszternek a pénzügyminiszter előzetes egyetértésével a megjelölt előirányzatok közötti átcsoportosításra.

(8) bekezdés: A biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja a felhatalmazás.

(9) bekezdés: A felhatalmazás - ilyen tartalmú megállapodás esetén - az Oktatási és Kulturális Minisztérium felügyelete alá tartozó kulturális közhasznú társaságoknak önkormányzat részére történő átadásához kapcsolódó pénzügyi rendezést biztosítja.

(10) bekezdés: Az önkormányzat és területfejlesztési miniszter kap felhatalmazást, hogy a lakbértámogatások 2007. évi keretének 30%-kal növelt értékig 2008 és 2009 évekre kötelezettséget vállaljon.

(11) bekezdés: Az önkormányzati és területfejlesztési miniszter hatásköréhez tartozó átcsoportosítások szabályozását tartalmazza a rendelkezés.

(12) bekezdés: A Sportlétesítmények PPP konstrukcióban történő fejlesztése és a Sport XXI. létesítményfejlesztési- program keretében megvalósítandó állami feladatok azonos célt szolgálnak. A PPP szolgáltatási díjak összege a beruházások átadási időpontjának függvényében év közben módosulhatnak, ezért indokolt biztosítani a sorok közötti átjárhatóságot.

(13) bekezdés: A nem állami felsőoktatási intézmények államilag finanszírozott (nem hitéleti) képzésének együttes támogatási előirányzata jól tervezhető, megoszlása ugyanakkor a tárgyévi korrekcióval módosulhat. Ez előirányzat-átcsoportosítást tesz szükségessé, melyet - az Áht. általános szabályától történő eltérésként - a felhatalmazás tesz lehetővé.

(14) bekezdés: A felhatalmazás alapján - amennyiben a beruházások tervezett üteme év közben módosul - az oktatási és kulturális miniszternek lehetősége nyílik a felsőoktatási beruházási jogcímek közötti átcsoportosításra.

(15) bekezdés: Az alapfokú művészetoktatás szakmai színvonalának emelése érdekében indokolt a hozzájárulás igénylésének szigorítása, másfelől pedig a kiemelkedő szakmai munka magasabb elismerése a felszabaduló források terhére.

(16) bekezdés: Az Útpénztár előirányzatait kezelő GKM fejezet felügyeletét ellátó miniszter kap felhatalmazást arra, hogy 2008. évre vonatkozóan kötelezettséget vállaljon.

(17) bekezdés: Érvényesül az az elv, hogy a bányajáradék jellegű bevételek 12% fölötti része a lakossági energiaár-kompenzáció kiegészítésére szolgál.

Az 52. §-hoz

A fejezetek költségvetésében megképzett fejezeti egyensúlyi tartalék funkciója a gazdasági folyamatok, a megtervezett kiadások és a bevételek alakulásának függvényében mozgástér biztosítása a Kormánynak. Döntési jogosítványát a fejezetek - államháztartási törvényben előírt - negyedéves jelentéseire alapozva.

Az 53. §-hoz

A költségvetés szerkezeti rendjének megfelelően jóváhagyásra kerülő, egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

Az 54. §-hoz

A § meghatározza azokat a kereteket, melyekre 2007-ban a szakmailag felelős minisztériumok, költségvetési szervek kötelezettséget vállalhatnak. A rendelkezés megteremti annak a lehetőségét, hogy mind az újonnan induló, 2007-2013-as programokból, mind a 2004-2006. közötti időszak folytatódó programjaiból rendelkezésre álló források lekötésével biztosítva legyen az európai uniós pénzeszközök felhasználása.

Hetedik fejezet

A költségvetéssel kapcsolatos vegyes és átmeneti rendelkezések

Az 55. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 24. §-ának (2) bekezdése szerint a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabály e törvényi előírást teljesíti.

A társadalombiztosítási nyugellátásról szóló 1997. évi LXXXI. törvény 62. §-a határozza meg a nyugdíjemelés számításánál alkalmazott módszert. A paragrafus rögzíti, hogy milyen mértékű - nettó - átlagkereset és fogyasztói árnövekedés alapján kell a 2007. évi nyugdíjemelést végrehajtani.

Az 56. §-hoz

A köztisztviselői törvény értelmében (1992. évi XXIII. törvény 43. § (1) bekezdés) az illetményalapot a közszolgálati érdekegyeztetés keretében kialakított állásfoglalás figyelembevételével évente az állami költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap. A törvény szerint az illetményalap a 2006. évivel azonosan 36.800 forint.

Az 57. §-hoz

A közalkalmazottak jogállásáról szóló 1992. évi XXXIII. törvény 69. §-a szerint az illetménypótlék számításának alapját (pótlékalap) a mindenkori éves költségvetési törvény állapítja meg. Összege azonos a 2006. évivel, 19 600 forint.

Az Áht. 93/A. §-ának értelmében az ösztönző bérkeret mértékét a mindenkori éves költségvetési törvény állapítja meg. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

Az 58. §-hoz

A bírák jogállásáról és javadalmazásáról, valamint az ügyészségi szolgálati viszonyról és az ügyészségi adatkezelésről szóló törvények értelmében a legalacsonyabb bírói/ügyészi alapilletményt - 1. fizetési fokozat - évenként az állami költségvetésről szóló törvény állapítja meg. Az összeg a 2006. évivel azonosan 339 000 forint

Meghatározza a törvény továbbá - a 2006. évivel azonos összegben - a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

Az 59. §-hoz

A gyermekek védelméről és a gyámügyi igazgatásról szóló törvény - hasonlóan más törvényekhez - rendelkezik arról, hogy a költségvetési törvényben kell különböző díjakat meghatározni (nevelőszülői díj, lakásfenntartási díj). Ez a paragrafus ennek az előírásnak tesz eleget.

A 60. §-hoz

(1) bekezdés: A közoktatásról szóló 1993. évi LXXIX. törvényben (a továbbiakban: Közokt. tv.) 118. §-ának (10) bekezdésében meghatározott, kiemelt munkavégzésért járó kereset-kiegészítés számítási alapját határozza meg.

(2) bekezdés: A Közokt. tv. 19. §-ának (6) bekezdésében meghatározott pedagógusok szakkönyvvásárlásához kapcsolódó támogatás összegét határozza meg.

A 61. §-hoz

A felnőttképzési normatív támogatás mértékének meghatározására évente a költségvetési törvényben kerül sor. A fogyatékkal élő felnőtt általános, nyelvi és szakmai képzéséhez nyújtható normatív támogatás mértéke a 2007. évben 780 Ft/fő/óra.

A 62. §-hoz

A paragrafus rendelkezik a különböző jogszabályokban meghatározott életjáradékok 2007-es összegének meghatározásáról.

A 63. §-hoz

A szociális igazgatásról és szociális ellátásokról szóló 1993. évi III. törvény 50/A. § (8)-(9) bekezdése szerint az éves költségvetési törvényben kell meghatározni a közgyógyellátottak egyéni gyógyszerkeretét és az eseti keret összegét.

A 64. §-hoz

A rendelkezés a műsorterjesztési költségekhez igazodó, a médiatörvényben előírt támogatás közvetlen folyósításának, valamint a támogatás alapján keletkező áfa-visszatérítési kötelezettség rendezésének szabályait rögzíti.

A 65. §-hoz

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg a törvény

A 66. §-hoz

A rendelkezés külön mellékletben foglalja össze a regionális fejlesztési tanácsok döntési körébe tartozó decentralizált programok és önkormányzati fejlesztési támogatások régiónkénti összegeit, továbbá felhatalmazást ad a Kormánynak, hogy a decentralizált fejlesztési programok támogatási feltételeit rendeletben szabályozza.

A § szabályozza az üvegházhatású gázok kibocsátási egységeinek értékesítéséből származó bevétel felhasználását.

A 67. §-hoz

A Földművelésügyi és Vidékfejlesztési Minisztérium fejezetben a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

Második rész

Az elkülönített állami pénzalapok költségvetésével kapcsolatos rendelkezések

A 68. §-hoz

Az elkülönített állami pénzalapok bevételét és kiadásait tartalmazó melléklet jóváhagyásáról rendelkezik, valamint utal 14. számú mellékletre, amely felsorolja azokat az előirányzatokat, amelyek automatikusan túlteljesülhetnek. E § rögzíti a Wesselényi Miklós Ár- és Belvízvédelmi Kártalanítási Alap év közben felmerülő kártalanítási kötelezettségéből adódó eltérést az előre nem látható káresemény bekövetkezése esetén.

A § rögzíti még a Munkaerőpiaci Alap központi költségvetésbe teljesítendő befizetéseinek összegét, valamint a Társadalmi Megújulás Operatív Program Munkaerőpiaci Alapra háruló hazai társfinanszírozásának mértékét.

Az Innovációs Alap előző időszaki kiadásainak döntő mértéke nem a vállalkozásokhoz jutott el, hanem azt 60%-ot is meghaladó mértékben valamilyen állami szerv használta fel. A rendelkezés célja, hogy az állam kutatás-fejlesztésre szánt erőforrásai egyre növekvő mértékben a gazdaság szereplőit szolgálja, elősegítve ezzel új termékek és technológiák fejlesztését, magasabb termelési érték és export elérését.

A Kutatási és Technológiai Innovációs Alapból támogatott tevékenységek megfelelő alapkutatási hátterének biztosításához az OTKA törvényi előirányzatánál magasabb összeg szükséges.

Harmadik rész

A társadalombiztosítás pénzügyi alapjainak 2007. évi költségvetése

Első fejezet

A társadalombiztosítás pénzügyi alapjai kiadásainak és bevételeinek főösszege, a hiány mértéke

A 69. §-hoz

A paragrafus meghatározza a társadalombiztosítási alrendszer főösszegeit és egyenlegét. E törvény 13. számú melléklete a társadalombiztosítási alrendszer összevont kiadásait és bevételeit tartalmazza.

Második fejezet

A nyugdíjbiztosítási alap költségvetése

A 70. §-hoz

A paragrafus meghatározza a Ny. Alap főösszegeit és egyenlegét. A kiadások és bevételek címek, alcímek, jogcímcsoportok, jogcímek, előirányzat-csoportok és kiemelt előirányzatok szerinti részletezését törvény 11. számú melléklete tartalmazza.

Harmadik fejezet

Az egészségbiztosítási alap költségvetése

A 71. §-hoz

A paragrafus meghatározza az E. Alap főösszegeit és egyenlegét. A kiadások és bevételek címek, alcímek, jogcímcsoportok, jogcímek, előirányzat-csoportok és kiemelt előirányzatok szerinti részletezését a törvény 12. számú melléklete tartalmazza.

Negyedik fejezet

A társadalombiztosítás pénzügyi alapjai költségvetésének végrehajtásával, az egyes előirányzatok megállapításával, teljesítésével, illetőleg felhasználásával kapcsolatos rendelkezések

Előirányzat-módosítási kötelezettség nélkül teljesülő kiadások

A 72. §-hoz

A Ny. Alap és az E. Alap kiadási előirányzatai közül a törvény 14. számú melléklete tartalmazza azokat, amelyek esetében a teljesülés külön szabályozott módosítás nélkül is eltérhet az előirányzattól.

A Kormány, az egészségügyi miniszter, a szociális és munkaügyi miniszter és a pénzügyminiszter különleges jogosítványai

A 73. §-hoz

(1) bekezdés: Felhatalmazást ad a Kormány részére a gyógyító-megelőző ellátás-, a gyógyszertámogatás- és a gyógyászati segédeszköz jogcím-csoportok közötti átcsoportosítás végrehajtására.

(2) bekezdés: Felhatalmazást ad az egészségügyi miniszter részére, hogy a gyógyító-megelőző ellátás jogcím-csoporton belül - kivéve a Céltartalék jogcím előirányzatot -, a gyógyszertámogatás jogcím-csoport 1. és 2. jogcímei között, valamint a gyógyászati segédeszköz támogatás jogcím-csoporton belül a jogcímek között a pénzügyminiszter egyetértésével év közben átcsoportosítást hajtson végre.

(3) bekezdés: Felhatalmazást kap az egészségügyi miniszter, hogy az informatikai rendszerek fejlesztése célelőirányzatról a Központi hivatali szerv és az Igazgatási szervek alcímek kiemelt előirányzataira átcsoportosítson.

(4) bekezdés: Felhatalmazást kap a szociális és munkaügyi miniszter az Ny. Alapnál, az egészségügyi miniszter az E. Alapnál, hogy a világbanki kölcsönnel összefüggő tőketörlesztés és kamatkiadás előirányzatot meghaladó többlete esetén a megfelelő előirányzatokat a saját bevételi többlet terhére megemelje, illetve az ezen felüli teljesítés meghaladhatja az előirányzatot.

(5) bekezdés: Felhatalmazást kap a szociális és munkaügyi miniszter a nyugellátások évközi emelésével kapcsolatos többletfeladatok végrehajtásával összefüggésben a Ny. Alap fejezetnél az érintett alcímek kiadási előirányzatainak tételes elszámolás alapján történő túlteljesülésének engedélyezésére.

(6) bekezdés: Felhatalmazást ad a szociális és munkaügyi miniszter és az egészségügyi miniszter részére, hogy az Alapok kezelőinek a javaslatára a nyugellátásoknál és az E. Alap pénzbeli ellátásainál meghatározott méltányossági keretösszegek között átcsoportosítson.

(7) Felhatalmazást ad az egészségügyi miniszter részére, hogy engedélyezze az E. Alap működési kiadásainak meghatározott mértékű túllépését a baleseti és egyéb kártérítési megtérítések, a kifizetések visszatérítése és egyéb bevételek, valamint az egészségügyi szolgáltatók visszafizetése címen az E. Alapnál jelentkező bevételek keletkezése esetén.

A társadalombiztosítás pénzügyi alapjai költségvetése egyes előirányzatainak felhasználásával kapcsolatos rendelkezések

A 74. §-hoz

(1) bekezdés: Meghatározza a gyógyító-megelőző ellátás céltartaléka felhasználásának jogcímeit.

(2) és (3) bekezdés: Felhatalmazást kap az egészségügyi miniszter, hogy a pénzügyminiszter egyetértésével az OEP elszámolása alapján a vizitdíj és a kórházi napidíj bevételek mértékéig a céltartalékot átcsoportosítsa az (1) bekezdésben meghatározott kiadási jogcímekre, illetve a céltartalék megemelésére a vizitdíj és kórházi napidíj bevétel előirányzatán felüli többletével.

A 75. §-hoz

(1) bekezdés: Meghatározza a gyógyszertámogatás kiadásai tartalék felhasználásának jogcímeit.

(2) bekezdés: Felhatalmazást kap a Kormány a tartalék átcsoportosítására a meghatározott jogcímekre.

(3) és (4) bekezdés: Felhatalmazást kap az egészségügyi miniszter, hogy a pénzügyminiszter egyetértésével a gyógyszertámogatás kiadásai tartalékot átcsoportosítsa a gyógyszergyártók és forgalmazók befizetéseiből származó bevételek mértékéig, illetve, hogy megemelje a bevételi előirányzaton felüli többlettel a gyógyszertámogatás kiadásai jogcím előirányzatát.

A 76. §-hoz

A paragrafus rendelkezik az E. Alap zárt természetbeni ellátási kiadási előirányzatai esetében (gyógyító-megelőző ellátás, gyógyszertámogatás, gyógyászati segédeszköz támogatás) az évközi felhasználás időarányos mértékhez viszonyított túllépésének engedélyezési szabályáról.

A 77. §-hoz

(1) bekezdés: Meghatározza a gyógyító-megelőző ellátás jogcímcsoport tartalmát.

(2) bekezdés: Szabályozza az összevont szakellátás kiadási előirányzatából struktúraátalakítás többletköltségeinek kompenzálására elkülönített 20 000,0 millió forint, illetve az intézményi átalakítások és kapacitáscsökkentések támogatására fordítható 7500,0 millió forint célját és felhasználásának szabályozását.

(3) bekezdés: Meghatározza azokat az előirányzatokat, amelyek tartalmazzák a vizitdíj és a kórházi napidíj csökkentésből és mentesítésből eredő egészségügyi szolgáltatói bevétel kiesés kompenzálásának a fedezetét.

A 78. §-hoz

A törvény felhatalmazza az Országos Egészségbiztosítási Pénztárat (a továbbiakban: OEP), hogy az egyhavi illetménynek, illetve személyi alapbérnek megfelelő külön juttatás kifizetéséhez az E. Alap gyógyító-megelőző ellátásból finanszírozott egészségügyi szolgáltatók részére a tárgyév január hónapjában előleget folyósítson. Az előleget az OEP 11 havi egyenlő részletben vonja le a finanszírozás összegéből tárgyév február hónaptól kezdődően.

A 79. §-hoz

Az OEP a gyógyszertárak részére a lakosság biztonságos gyógyszerellátásának érdekében kamatmentes, visszatérítendő finanszírozási előleget nyújthat. Az (1) bekezdés alapján az előleg folyósítására a gyógyszertámogatási kiadások finanszírozására szolgáló keretösszegből összesen 8 000,0 millió forint fordítható.

A (2) bekezdés értelmében az E. Alap gyógyászati segédeszköz támogatás és gyógyfürdő és egyéb gyógyászati ellátás előirányzatai tartalmazzák a vénykezelési díj fedezetét is.

A (3) bekezdés szerint az E. Alap gyógyászati segédeszköz támogatás jogcím-csoport tartalmazza az OEP által a járóbeteg szakellátás részére beszerzett gyógyászati segédeszközök kiadásait is.

A 80. §-hoz

A szabályozás biztosítja az irányított betegellátási rendszerben való folyamatos részvételt 2007. évben azon ellátásszervezők részére, akik 2006. december 31-jén az irányított betegellátási rendszerben szerződéssel rendelkeztek. Meghatározásra kerül az „elvi folyószámla” kifizetésekhez kapcsolódó elszámolási degresszió, illetve a fennmaradó összeg kifizethetőségének tilalma.

A 81. §-hoz

Az (1) bekezdés a Ny. Alapból teljesíthető méltányossági kifizetések keretösszegeit adja meg.

A (2) bekezdés meghatározza azokat a keretösszegeket, amelyeken belül a kötelező egészségbiztosításról szóló 1997. évi LXXXIII. törvény 26. §-a és 50. §-a alapján az OEP főigazgatója különös méltánylást érdemlő körülmények esetén méltányossági ellátást engedélyezhet. Meghatározott keretösszegig engedélyezhető a táppénz, terhességi-gyermekágyi segély, gyermekgondozási díj, gyógyító-megelőző ellátás, gyógyszertámogatás és gyógyászati segédeszköz támogatás előirányzatok terhére méltányossági kifizetés.

A 82. §-hoz

A szakasz a Ny. Alap és az E. Alap világbanki kölcsönnel összefüggő tőketörlesztésre és kamatkiadásra szánt előirányzatait határozza meg.

Vegyes és záró rendelkezések

A 83. §-hoz

Hatályba léptető rendelkezés.

A 84. §-hoz

Felhatalmazások.

A 85. §-hoz

A Hitelgarancia Zrt. és az Agrár-Vállalkozási Hitelgarancia Alapítvány által állami viszontgarancia mellett vállalható, vállalkozásonkénti keretet eddig a költségvetési törvény tartalmazta. E keretszámnak összhangban kell lennie az EU-s támogatási előírásokkal. A de minimis támogatásokról szóló csoportmentességi rendelet helyébe 2007-ben új közösségi rendelet lép, így a jövő évi kerteknek ehhez kell igazodniuk. Az új uniós rendelet szabályai még nem tekinthetők véglegesnek, ezért rugalmas szabályozás szükséges a mértékek megállapítására. A keretek PM rendeletben történő megállapítása lehetőséget ad a közösségi rendelethez való igazodáshoz.

A 86. §-hoz

Felhatalmazás a szociális és munkaügyi miniszter számára, hogy a pénzügyminiszterrel egyetértésben rendeletben meghatározott módón a normatív állami hozzájáruláson túl többlettámogatást nyújthasson szociális intézmények működtetéséhez, a felsorolt jogcímeken támogatásban részesülők tekintetében.

A 87. §-hoz

A törvény szerint az üzemben tartási díj a 2006. évivel azonos szinten marad (967 Ft). A Kormány a fizetési kötelezettséget - a korábbi évektől eltérően a médiatörvény 80. § (3) bekezdése szerinti kötelezettségek, vagyis a vendéglátó-ipari (szállodaipari) egységben, más kereskedelmi egységben vagy nyilvános területen működtetett készülékek után fizetendő díj áprilistól decemberig terjedő időszakban esedékes összege 60%-ának kivételével - átvállalja, és az át nem vállalt kötelezettségeket is megelőlegezi a Műsorszolgáltatási Alap részére.

Külön előirányzat szolgál a Magyar Televízió Zrt. közszolgálati műsortervének megvalósítására, valamint az új telephelyre költözéséhez kapcsolódó költségek fedezetére. Az összegből egyidejűleg biztosítani kell a korszerű megjelenésű és tartalmú közéleti és kulturális műsorok súlyának növelését.

A 88. §-hoz

(1) A törvény a Nemzeti Autópálya Zrt.-nél (NA Zrt.) és az Állami Autópálya Kezelő Zrt.-nél (ÁAK Zrt.) lévő országos közúti közlekedési infrastruktúra fejlesztéseket érintő - állami kezesség mellett - felvett hitelek átvállalására ad felhatalmazást. Az NA Zrt. és az ÁAK Zrt. a hitelek visszafizetéséhez szükséges mértékű saját bevétellel nem rendelkezik, így a törlesztés forrását mindenképpen az Államnak kell finanszíroznia. Az NA Zrt. és az ÁAK Zrt. az elkészülő utakat átadják az Államnak, és a hitelátvállalást ezzel szemben számolják el a társaságok. Az átadás, illetve elszámolás mentesül az általános forgalmi adó és az illeték megfizetése alól.

(2) A 2007-es évtől megvalósítandó Új Magyarország Fejlesztési Terv keretében az elérhető Európai Uniós források mind szélesebb körű felhasználása Magyarország kiemelt érdeke. A GKM szakmai felügyelete alá tartozó Közlekedésfejlesztési Operatív Program a következő 7 évre jelentős mennyiségű, az ország infrastruktúra hálózat fejlesztése szempontjából nélkülözhetetlen nagyprojektet tartalmaz mind közúti, mind vasúti területen.

Okulva az NFT I. végrehajtási tapasztalataiból, a KözOP intézményrendszer kialakítása során a GKM hangsúlyt fektet az átlátható struktúrára, így az egységes Közreműködő Szervezeten túlmenően a közlekedési infrastruktúra - így a vasúti és közúti nagyprojektek - lebonyolításában is egyetlen résztvevő szervezetet alkalmaz (a vasúti és közúti projektek elszámolásának cégen belüli elkülönítése mellett) a Nemzeti Autópálya Zrt-t, amely az NFT I. közúti projektjeinek végrehajtásában megfelelő tapasztalatra tett szert.

A NA Zrt-re vonatkozó általános forgalmi adó és az illeték fizetési elszámolási szabályok előbbieknek megfelelő kiterjesztése az intézményrendszer megfelelő kialakítása folytán indokolt.

(3) A korábbi évek gyakorlatának megfelelően 2007. évben is megelőlegezi a Kincstár a Nemzeti Autópálya Zrt. tevékenységei kapcsán az általános forgalmi adót. A megelőlegezést az útépítés finanszírozási rendszerének egyszerűbbé tétele indokolja.

(4) A tervező munkát kívánatos a szaktörvényben megfogalmazottak szerint a költségvetésben is rögzíteni.

A 89. §-hoz

A kincstárjegyekkel kapcsolatos feladatokat a hatályos jogszabályok alapján az Államadósság Kezelő Központ Zártkörűen Működő Részvénytársaság (ÁKK Zrt.) - részben forgalmazókon keresztül - látja el. A kincstárjegyek tekintetében megkötött forgalmazói szerződések alapján a forgalmazót - a kincstárjegyek beváltására vonatkozó igény elévülhetetlensége miatt - korlátlan ideig terheli felelősség. Állami érdek, hogy államadóssággal kapcsolatos szerződések kezelése az ezen tevékenységet jogszabály alapján folytató szervezetnél összpontosuljon. Ennek érdekében az Országgyűlés felhatalmazza az ÁKK Zrt-t, hogy a kincstárjegyek forgalmazására 1988-1995. között megkötött szerződéseket költségvetési forrásokat kímélő módon, állami kötelezettségvállalás és a jogszabályok által megkövetelt értékpapír oldali tételes elszámolás nélkül, a Magyar Államot megillető garancia mellett megszüntesse.

A 90. §-hoz

Egyes uniós támogatások (pl. a PHARE előcsatlakozási program utódjának tekinthető ún. Átmeneti Támogatás) esetében a programok megvalósításának időpontja nem határozható meg egyértelműen. Ennek megfelelően előfordulhat, hogy valamely fejezet előre nem tervezett uniós forrást használ fel. A § megteremti a pótlólagosan szükséges hazai társfinanszírozás biztosításának lehetőségét.

A 91. §-hoz

A § biztosítja annak lehetőségét, hogy az európai uniós tagsághoz kapcsolódó támogatások maradéktalan felhasználása érdekében, a tervezett támogatási előirányzatot meghaladó összegű, pótlólagosan szükséges társfinanszírozás átcsoportosítással biztosítható legyen. Abban az esetben, ha az Európai Unió által biztosított forrás valamilyen okból nem áll rendelkezésre, e § alapján fejezeten belüli átcsoportosítással a likviditási probléma orvosolható. Az európai uniós forrás megérkezését követően az átcsoportosítással érintett előirányzatokra az átcsoportosított összeget szükség szerint vissza kell pótolni.

A 92. §-hoz

Annak érdekében, hogy az Európai Unió támogatásainak felhasználását semmi ne akadályozza, célszerű az előre nem látható kiadások fedezetére (pl. árfolyamveszteség elszámolása) céltartalékot képezni. A § a céltartalék felhasználását szabályozza.

A 93. §-hoz

A rendelkezés a 2007. évre vonatkozó közbeszerzési értékhatárokat állapítja meg, a 2006. évivel azonos összegekben, módosítására ható tényezők hiányában (pl. infláció, EU értékhatárok változatlansága).

A 94. §-hoz

A Kormány a 2118/2006. (VI. 30.) Korm. határozatában döntést hozott a Hungarotransplant Egészségügyi Koordináló Közhasznú Társaság végelszámolással történő megszüntetéséről. Az államháztartásról szóló 1992. évi XXXVIII. törvény 95. § (4) bekezdése alapján, a központi költségvetési szerv által alapított gazdálkodó szervezet végelszámolással történő megszüntetéséhez külön törvény rendelkezése szükséges.

A 95. §-hoz

Az Áht. 12/B. § (2) alapján a hosszú távú kötelezettségvállalásokból eredő kifizetések várható, éves összege egyik évben sem haladhatja meg a költségvetési törvényben kifejezetten az ilyen kötelezettségvállalásokra az adott évekre megállapított értékhatárt (a továbbiakban: kifizetési keret). Az Áht. 12/B. § (12) alapján a kifizetési keret nem lehet nagyobb, mint a kötelezettségvállalás évében a központi költségvetés bevételi főösszegének 3%-a. A minisztériumoktól kapott tájékoztatások alapján a hosszú távú kötelezettségvállalások jelenlegi állománya a 2007. évi költségvetés bevételi főösszegének mintegy 1%-a. Tekintettel arra, hogy az Európai Unióhoz való felzárkózás okán a gazdasági növekedés alapját meghatározó fejlesztési igények túlnyomórészt a következő években jelentkeznek, ezért indokolt - a költségvetési fegyelem megtartása mellett - az Áht. által megfogalmazott kifizetési keret a következő 5 év során történő fokozatos feltöltése. E logika alapján a jelenlegi szintet alapul véve, évi 0,4%- pontos limit szint emelkedés indokolt.

Mivel a fentiekben szabályozott hosszú távú kötelezettségvállalásokból eredő kifizetések jellemzően a kötelezettségvállalást követő második-harmadik évben jelennek meg a költségvetésben (a szolgáltatásokhoz szükséges eszközök kivitelezésének ideje alatt még nincs kifizetés), a 2007. évben a következő 3 évre jutó növekmény felhasználása indokolt. Ez 1,2%. Így a teljes állományból - amely magában foglalja az eddigi állományt, valamint a következőkben vállalható új kötelezettségeket is - eredő éves kifizetések összege 2007. évben nem lehet magasabb, mint 150 000 millió Ft (mely a 2007. évi költségvetés bevételi főösszegének mintegy 2,2%-a). A 2007. év folyamán vállalható kötelezettségek 2008. évi, illetve azt követő években jelentkező kifizetési igénye nem haladhatja meg a 2007. évi kifizetési keretnek a többéves fizetési kötelezettséggel járó kötelezettségvállalások nettó jelenérték számításának módszertanáról, valamint az alkalmazandó diszkonttényezőről szóló 161/2005. (VIII. 16.) Korm. rendelet 1. §-ának (3) bekezdése alapján 2007. év első negyedévére meghatározott hazai inflációs előrejelzés szerint indexált összegét.

A 96. §-hoz

A Várpalota és Régiója Környezetvédelmi Rehabilitációs Programra létrehozott céltársulás önkormányzatainak a költségvetéstől kapott kölcsönt 2014-ig - emelkedő éves törlesztő részletekkel - kell visszafizetniük. Az elkövetkezendő (2007-2011) időszak várható uniós beruházásaink önrészét ilyen - emelkedő összegű - kölcsöntörlesztés mellett egyes önkormányzatok csak nehezen tudnák költségvetésükből biztosítani, ezért indokolt az állami követelés részleges elengedése.