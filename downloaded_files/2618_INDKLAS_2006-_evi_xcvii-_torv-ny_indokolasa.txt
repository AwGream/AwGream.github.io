2006. évi XCVII. törvény indokolása

az egészségügyben működő szakmai kamarákról

-----STARTING---POINT---ALTALANOS--- 

A törvény célja, hogy az egészségügy területén működő szakmai kamarák működését újraszabályozza, egységes keretek között rendelkezve az egészségügy területén megfelelő képesítéssel, illetőleg szakképesítéssel foglalkoztatottak kamaraalakítási jogosultságáról.

A szakmai kamarák eddigi működése alapján megállapítható, hogy az egészségügy területén, kötelező tagsággal működő szakmai kamarák az eddigi működésük során nem kezelték a társadalom által elvárt súllyal a minőségvédelmi, minőségbiztosítási problémák megoldását és működtetését, erőforrásaikat és figyelmüket inkább az érdekvédelmi tevékenységre helyezték.

Ugyanakkor az egészségügyi szolgáltatások területén a minőségvédelem és a minőségbiztosítás megoldásának problémái ma már nem kizárólag a szakmát gyakorló személy, hanem a szolgáltatást nyújtó szervezet szintjén jelentkeznek, ebből következően a fogyasztó és szolgáltató közötti aszimmetria problémák jelentős része áttevődött az egészségügyi szolgáltatást végző személy és a beteg viszonylatából a szolgáltató szervezet és a beteg viszonylatába. Ennek keretében a szolgáltató szervezet felel a beteg felé a nevében eljáró személyek munkájának szakmai minőségéért is.

Ebből adódóan az állam számára továbbra is fennmaradt e szolgáltatási piacokon is a minőségvédelem, minőségbiztosítás megoldásának feladata.

A törvény szerinti szabályozás egy olyan megoldásra történő áttérést céloz meg, amely a közforrásokat a minőségbiztosítás és minőségellenőrzés állami rendszerének kiteljesítésére koncentrálja, ugyanakkor a kamarákban nagyobb teret ad az önkéntes alapon felépülő önszabályozás működésének.

A törvény a köztestületi kamarai rendszert úgy kívánja újraszabályozni, hogy az elősegítse az eredeti céloknak megfelelő kamarai tevékenységet, elsősorban - a testületi, szervezeti (ön)érdek-érvényesítés helyett - az egészségügyben dolgozók általános érdekeinek megfogalmazását és képviseletét, nagyobb teret adjon a kamarákban az önkéntes alapon felépülő önszabályozásnak és önigazgatásnak, valamint fokozza a kamarák érdekeltségét az egészségügyben dolgozókhoz, tagjaikhoz kapcsolódó szolgáltatások bővítésében.

A törvény az egyes az egyes egészségügyi tevékenységek elhatárolásával létrehozandó szakmai kamarák megalakításával törekszik arra, hogy a jelenleg a foglalkozási, tevékenységbeli eltérésekből adódó aránytalanságot kiegyenlítse.

A törvény értelmében az egészségügyi szakmai kamarák szabályozását az eddigi három - párhuzamos és egyöntetű szabályokon alapuló - kamarai törvény helyett egyetlen átfogó, keretjellegű törvény váltaná fel.

A törvény a jelenleg működő szakmai kamarák - Magyar Orvosi Kamara, Magyar Gyógyszerész Kamara, és Magyar Egészségügyi Szakdolgozói Kamara - további folyamatos működését indítványozza a megváltozott tagsági viszonyok és a szükséges hatásköri felülvizsgálat mellett.

Az átalakuló szakmai kamarák továbbra is köztestületeknek minősülnének, ellátnák mindazokat a feladatokat, amelyeket törvény a hatáskörükbe utal és közzéteszik - a továbbképzési program, a továbbképzés teljesítéséért megszerezhető pontszám és a továbbképzést szervező megjelölésével - az elfogadott szakmai továbbképzések jegyzékét.

A törvény a kamarák tagsági jogviszonyát alapvetően új elvi alapra helyezi, ennek lényege, hogy a kamarai tagság önkéntes. A kamarai tag jogosult a kamarai törvényben meghatározott szolgáltatások, tevékenységek igénybevételére, illetve a kamarát megillető jogosultságokban (pl. közreműködés a jogszabályok előkészítésében a kamarát érintő tervezetek véleményezése által) való aktív közreműködésre.

A tagság önkéntes vállalása elősegíti ezen köztestületek fokozottabb belső legitimációját, valamint a tisztségviselők működése iránti fokozottabb bizalmat.

A törvény szerint létrejövő, az önkéntes tagság alapján működő kamarák - mivel várhatóan nem minden egészségügyben dolgozó lesz kamarai tag - nem járhatnak el valamennyi e területen tevékenykedő etikai ügyében.

A szakmai kamarák által működtetett etikai kollégium a kamarai tagsággal összefüggő etikai kérdésekben együttműködik az Országos Etikai Tanáccsal

Az orvosi, gyógyszerészi, egészségügyi szakdolgozói foglalkozás szakmai, illetőleg etikai szabályainak megalkotására az Állami Népegészségügyi és Tisztiorvosi Szolgálat szervezeti keretén belül, önálló jogi személyként az Országos Etikai Tanács működne mint az etikai kérdések legmagasabb szintű szabályozási, illetve végrehajtási fóruma.

A törvény szerint az egészségügyi dolgozók magatartási szabályainak rendtartás keretében történő megalkotására vonatkozó eljárási szabályokat az egészségügyi törvény tartalmazná. A magatartási szabályokat az Országos Etikai Tanács készítené elő és fogadná el. Ezt követően a rendtartást jogszabály formájában, az egészségügyért felelős miniszter jóváhagyását követően lehetne megjelentetni. A jogszabályi forma biztosítja a Rendtartásban foglalt magatartási szabályok betartásához szükséges állami kényszerítő eszközök, szankciók igénybevételének lehetőségét.

A törvényben foglalt átmeneti rendelkezések előírják 2007. március 31. napjáig a soron kívüli kamarai választások lebonyolítását, továbbá az új etikai szabályozási és eljárási rend ütemezett kialakítása, átalakítása érdekében azt, hogy 2007. március 31-ig létre kell hozni az etikai bizottságokat és az országos etikai tanácsot.

-----STARTING---POINT---RESZLETES---

Az 1. §-hoz

A törvény rendezi az egészségügyi szakmai kamarák jogi státuszát az orvosok, fogorvosok, gyógyszerészek, egészségügyi szakdolgozók önkormányzattal rendelkező szakmai, érdekképviseleti köztestületeként határozva meg azokat.

A törvény a jelenleg működő szakmai kamarák - Magyar Orvosi Kamara, Magyar Gyógyszerész Kamara, Magyar Egészségügyi Szakdolgozói Kamara - további működését szabályozza.

A törvény a kamarák feladatait egy kétszintű kamarai szervezetrendszer területi szervezeteinek, illetve országos szerveinek a hatáskörébe utalja. E szervek feladataik önálló ellátásához szükséges jogi autonómiát, jogi személyiséget kapnak.

A törvény a kamarák alakításának jogát minimális taglétszámhoz köti, külön rendelkezést alkalmazva a már működő, de minimális taglétszámot el nem érő kamarák további működésére, annak esetleges szünetelésére, és az ezen időszak alatt is ellátandó feladatokra.

A 2. §-hoz

A törvény a kamarák feladatainak és hatásköreinek felsorolásával meghatározza azokat a jogi kereteket, amelyek között azok érdekképviseleti, illetve szakmai jellege elsődlegesen kifejezésre juthat, és amelyek behatárolják a kamarák önkormányzati igazgatásának lényegi elemeit.

A törvény módot ad arra, hogy a kamarák tevékenységének terjedelmét az állami, önkormányzati vagy egészségbiztosítási szervek feladatainak átvállalása a jogszabályok keretei között kibővíthesse.

A törvény az általános belső feladatokon (alapszabály és etikai szabályok megalkotása) túl véleményezési, egyeztetési és együttműködési jogosítványokat biztosít a kamaráknak.

A véleményezési jog gyakorolható az egészségügyi tevékenység szervezeti vagy működési rendjét érintő állami, egészségbiztosítási döntések meghozatalánál, illetve a képzés, szakképzés, a szakmai továbbképzés követelményszintjének meghatározása tekintetében.

A 3. §-hoz

A törvény a kamarák szervezeti felépítésének alapegységeként a területi szervezeteket határozza meg, amelyek megalakítására, szervezetére, tisztségviselőire és azok megválasztásának módjára, valamint feladataik ellátására a törvény eltérő rendelkezéseinek a hiányában az alapszabály rendelkezései az irányadóak.

A 4. §-hoz

A törvény a kamarák működése szempontjából meghatározónak azok országos szerveit tekinti, a legfontosabb önkormányzati típusú döntések meghozatalának kizárólagos jogosultjaként ezen szerveket nevezi meg.

A kamarák legjelentősebb döntéseket meghozó fóruma a területi szervezetek választott küldötteiből, álló küldöttközgyűlés, melynek kizárólagos hatáskörébe tartozik az adott kamara alapszabályának, etikai szabályzatának megalkotása és módosítása, valamint az országos tisztségviselők, az országos etikai bizottság és az országos felügyelőbizottság tagjainak megválasztása, továbbá az országos felügyelőbizottság éves beszámolójának elfogadása.

A törvény a küldöttközgyűlésben tanácskozási joggal rendelkező tagok közé sorolja az országos elnökség tagjait, az országos etikai bizottság, felügyelőbizottság, valamint az alapszabály szerint létrehozott más országos, állandó bizottságok elnökeit, továbbá az etikai kollégium elnökét.

A törvény rendezi a közgyűlésen történő határozathozatal rendjét.

Az 5-6. §-hoz

A törvény a kamarai kötelezettségek, valamint jogosultságok végrehajtására, illetve gyakorlására országos ügyintéző szervek és tisztségviselők széles körét határozza meg az ellátandó ügyek típusától függően.

A törvény az országos ügyintéző szervek között nevesíti az elnökséget, az etikai bizottságot, a felügyelőbizottságot és az etikai kollégiumot, emellett lehetőséget ad arra, hogy az alapszabály más állandó bizottságokat is felállítson, amelyek szintén az országos ügyintéző szervek közé tartoznak.

A törvény az országos tisztségviselők között nevesíti az országos elnökség tagjait (elnök, alelnökök, főtitkár, titkárok), az etikai bizottság és a felügyelőbizottság tagjait, az alapszabály szerint szervezett más állandó bizottság, továbbá az etikai kollégium elnökeit, alelnökeit.

A törvény meghatározza az országos tisztségviselők megválasztásának rendjét, valamint a tisztség betöltésének időtartamát.

A törvény meghatározza az országos elnökség kizárólagos hatáskörébe tartozó ügyek körét és az elnökségi ülésen történő döntéshozatal módját.

A 7-10. §-hoz

A törvény meghatározza az országos etikai bizottság és országos felügyelőbizottság megválasztásának rendjét, továbbá az országos felügyelőbizottság ellenőrzési jogkörét.

A törvény szól az etikai kollégiumról, mely a kamarai tagsággal összefüggő etikai kérdésekben együttműködik az Országos Etikai Tanáccsal.

A törvény meghatározza az országos ügyviteli vezető munkajogi státuszát, főbb feladatait. A rá vonatkozó képesítési követelményeket, és részletes feladatait az alapszabály határozza meg.

A 11-13. §-hoz

A törvény valamennyi kamarai tisztségviselő, illetőleg az ügyintéző szervek nem tisztségviselő tagjait érintően állapítja meg a választásra, visszahívásra, összeférhetetlenségre, valamint a tisztség megszűnésére vonatkozó rendelkezéseket.

A törvény a tisztségviselők megbízásának tekintetében időbeli korlátot állít azzal, hogy legfeljebb két egymást követő alkalommal teszi lehetővé azonos tisztségre való választásukat

Az összeférhetetlenségre vonatkozó szabályozás célja az egymással ütköző többszörös személyi függőségi rendszerek kialakulásának megakadályozása a hozzátartozói kapcsolatrendszer szerepének kiiktatásán, a többes tisztségviselés lehetőségének kizárásán keresztül, illetőleg a lehetséges szakmai érdekeltségi, munkaügyi, valamint politikai érdekkollíziók kikerülésével.

Amennyiben a tisztségviselő megválasztását követően merül fel az összeférhetetlenségi ok és az érintett önként nem tesz eleget azon kötelezettségének, hogy megszüntesse az összeférhetetlenséget, a törvény  a megjelölt szerveket hatalmazza fel az összeférhetetlenség kimondására.

A választott tisztségviselők felelősségének hatékonyabb érvényre juttatása érdekében a törvény megteremti visszahívásuk lehetőségének törvényi kereteit. A visszahívás a megválasztó szerv, valamint a területi, illetőleg országos felügyelőbizottság számára teremti meg a folyamatos érdemi számonkérés lehetőségét. A visszahívással egyidejűleg kell megválasztani az új tisztségviselőt, illetve az ügyintéző szerv nem tisztségviselő tagját a folyamatos működés biztosítása érdekében.

A 14. §-hoz

A törvény felsorolja azokat a feltételeket, amelyek együttes fennállása esetén az érintett kamarai taggá válhat.

A kamarák szakmai köztestületi jellege abban nyilvánul meg, hogy a tagsági viszony létesítésének előfeltétele, hogy a kérelmező a választott kamarai tagság szerinti egészségügyi képesítéssel, szakképesítéssel rendelkezzen és ezen képesítéshez kötött tevékenységet folytasson, illetőleg a jövőben kívánja azt folytatni.

A kamarákba történő felvétel csak akkor tagadható meg, ha a törvényben szabályozott okok miatt az érintett személy tagsági viszonyát a felvételét követően azonnal fel kellene függeszteni, illetőleg meg kellene szüntetni.

A tagfelvétel a törvény szerint három esetben utasítható vissza. Egyrészt akkor, amikor a jelentkező nem felel meg a kamarai tagság létesítési feltételeinek, másrészt akkor, ha a jelentkezővel szemben olyan kifogás merül fel, ami tagsági viszony esetén a tagsági viszony a tagsági viszony megszüntetését vagy a kizárást vonná maga után, harmadrészt pedig akkor, ha a jelentkező cselekvőképességet korlátozó vagy kizáró gondnokság alatt áll.

A 15. §-hoz

A törvény meghatározza a tagok jogait és kötelezettségeit. A jogosultságok között megjelenik a tisztség viseléséhez való jog, valamint a kamara szolgáltatásainak, tevékenységeinek igénybe vételéhez fűződő jog. A kötelezettségek részét képezi a tagdíjfizetés, valamint az alapszabályban, belső szabályzatban, illetőleg a választott tisztségből eredő kötelezettségek megtartása.

A 16. §-hoz

A törvény részletesen szabályozza a tagfelvételi eljárást. A szabályozás célja az eljárás lefolytatására illetékes területi kamarai szervezet meghatározásával valamennyi, felvételi kérelem benyújtására jogosult személy felvételére illetékes kamarai területi szervezet kijelölése. Főszabályként a kérelmező azon területi szervezetnél kérheti tagfelvételét, amelynek alapszabály szerint meghatározott illetékességi területén a választott kamara szerinti egészségügyi tevékenységet folytat, illetve kíván folytatni. A törvény szabályozza azt az esetet is, amikor a kérelmező az adott tevékenységet már nem folytatja, illetve azt, amikor több területi szervezet illetékességi területén folytatja az adott tevékenységet.

A törvény a tagfelvételi eljárás törvényességi garanciáit is tartalmazza. A tagfelvételt elutasító döntés ellen az országos elnökséghez lehet fellebbezni. A másodfokú elutasító határozatot bíróság előtt lehet megtámadni. A bíróság a megtámadott határozatot a közigazgatási perekre vonatkozó szabályok szerint megváltoztathatja. Ebben az esetben a kamarai tagságot a bírósági döntés keletkezteti.

A 17. §-hoz

A törvény a kamarai tagsági viszony felfüggesztésének eseteit tartalmazza. A törvény a tagsági viszony felfüggesztése ellen a külön jogorvoslat lehetőségét nem biztosítja. Ez azért nem szükséges, mert olyan ténykérdésről van szó, amely vagy az érintett kezdeményezésén, vagy a kamara jogorvoslattal megtámadható etikai eljárási döntésén vagy pedig bíróság ítéletén alapul.

A törvény rendelkezik a felfüggesztéssel érintett tagsági viszony helyreállítására vonatkozóan.

A 18-19. §-hoz

A törvény megjelöli azokat az okokat, amelyek fennállta esetén a tag tagsági viszonya megszűnik. E körben szabályozza a kamarai tag kizárásának lehetőségét, melyre akkor van mód, ha az érintett személyt a bíróság jogerős ítéletében egy évet meghaladó végrehajtandó szabadságvesztésre ítélte, illetőleg a kamarai tagság alapjául szolgáló foglalkozástól végleges hatállyal eltiltotta.

Amennyiben olyan okból szűnne meg a tagság, mely a kamarák mérlegelésétől függ, a jogorvoslat lehetősége biztosított.

A törvény a külön rendelkezik a megszűnt tagsági viszony ismételt visszaállításának lehetőségéről. Ezek szerint a tagfelvételt ismételten kezdeményezni kell és ezzel egyidejűleg azt is igazolni kell, hogy a megszűnésre okot adó körülmény már nem áll fenn, illetőleg az egészségügyi tevékenység végzésének jogszabályban meghatározott időtartamot meghaladó megszakítása esetén igazolni kell az ilyen esetre előírt vizsga sikeres letételét is.

A törvény rendelkezik arról is, hogy a tagsági viszony felfüggesztéséről, illetve megszüntetéséről szóló határozatot mely szervnek kell megküldeni.

A 20-24. §-hoz

A törvény etikai vétségnek minősíti a külön törvény szerint meghatározott szakmai-etikai szabályok vétkes megszegését kivéve, ha az eljárásra külön törvényben meghatározott szerv jogosult. Továbbá az alapszabályban, illetőleg a szakmai kamara más belső szabályzatában foglalt vagy a választott tisztségből eredő kötelezettségek vétkes megszegését.

Amennyiben közalkalmazotti, közszolgálati jogviszonyban keretében álló személlyel szemben merül fel fegyelmi eljárás alapjául is szolgáló etikai vétség alapos gyanúja, a kamarai szerv a munkáltatónál kezdeményezi fegyelmi eljárás lefolytatását.

Amennyiben valamely kamarai szerv az egészségügyi tevékenység szakmai szabályai, illetőleg külön törvény szerint meghatározott szakmai-etikai szabályok megszegését észleli, a Megyei Etikai Tanács, illetve az ÁNTSZ értesítésére köteles.

A törvény szabályozza a kamarai etikai eljárás megindításának szabályait és az elévülésre vonatkozó határidőket.

A teljes körű tényfeltárás és jogorvoslat biztosítása érdekében az eljárás kétfokú, emellett biztosított a legmagasabb szintű jogi védelem, vagyis a másodfokú határozat ellen bírói jogorvoslat igénybe vételére van lehetőség.

Eltérő rendelkezés hiányában a törvény a kamarai etikai bizottság határozathozatalára a közigazgatási eljárásra vonatkozó szabályokat rendeli alkalmazni.

A törvény az etikai eljárás során szükség szerint írja elő a bizonyítási eljárás lefolytatását.

A 25-26. §-hoz

A törvény ötféle etikai büntetés - figyelmeztetés, megrovás, pénzbírság, felfüggesztés, kizárás - kiszabását teszi lehetővé. A felsorolt büntetések sokfélesége, jellege, esetleges együttes kiszabhatóságuk megfelelő lehetőséget ad az eljáró kamarai szerv számára az etikai vétség súlyához igazodó mérlegelésre.

A törvény meghatározza az etikai bizottság határozathozatalához szükséges szavazatszámot.

A törvény rendelkezik arról, hogy súlyosabb etikai büntetések kiszabása esetén a büntetés kiszabásáról értesíteni kell az érintett személy egészségügyi tevékenysége szerinti működési nyilvántartást vezető szervet.

Amennyiben indokolt a kizárás büntetés alkalmazása, a törvény értemében az etikai bizottság hivatalból - meghallgatás és tárgyalás nélkül - határoz.

A 27. §-hoz

A törvény a kamarák állami felügyelete körében az egészségügyért felelős miniszter részére biztosít törvényességi felügyeleti jogkört.

A törvényességi felügyelet nem terjed ki az olyan ügyekre, amelyekben munkaügyi vitának, illetőleg bírósági vagy közigazgatási hatósági eljárásnak van helye.

Jogsértés észlelése esetén a miniszter felhívja a kamarai szervet a jogsértés megszüntetésére, melynek elmaradása esetén bírósághoz fordulhat.

A szabályozás a jogsértő működés helyreállításának egyik eszközeként igénybe vehető felügyelő biztosi rendszer részletszabályait alakítja ki az e jogköréből adódó eljárási jogosítványok, illetve összeférhetetlenségi szabályok rögzítésével. A felügyelő biztos pártatlan eljárásának garanciájaként a törvény a felügyelő biztos e minőségben végzett tevékenységét a jog eszközeivel védeni igyekszik. A felügyel biztos számára az e jogkörében eljárva végzett tevékenysége tekintetében kamarai utasítás nem adható, és a törvény ugyanezen tevékenységi kör tekintetében biztosítja a teljes, a jogkör megszűnését követő időszakra is kiterjedő mentességet bármely kamarai eljárás lefolytatásával szemben.

A törvény az országos kamarai szervek  kötelezettségévé teszi, hogy üléseik jegyzőkönyvét és a meghozott határozatokat hivatalból, a tisztségviselők döntéseit pedig felhívásra törvényességi ellenőrzés céljából az egészségügyért felelős miniszter rendelkezésére bocsássák.

A 28. §-hoz

A törvény az egészségügyről szóló 1997. évi CLIV. törvénynek (a továbbiakban: Eütv.) a kamarai tevékenység újraszabályozásához kapcsolódó módosításait tartalmazza.

Az egészségügyi dolgozók működési nyilvántartásának vezetése a törvény szerint a kamaráktól áttelepítésre kerül, ezért szükséges az Eütv.-ben a működési nyilvántartás vezetésére, az azt vezető szerv részére megküldendő adatok körére vonatkozó rendelkezések módosítása.

A törvény az Eütv.-ben helyezi el az egészségügyi dolgozókra vonatkozó felelősségi szabályokat. Tekintettel arra, hogy az önkéntes tagság alapján működő kamarák - mivel vélhetőleg nem minden egészségügyben dolgozó lesz kamarai tag - nem járhatnak el valamennyi e területen dolgozó etikai ügyében, a törvény az etikai eljárás valamennyi egészségügyi dolgozó vonatkozásában - a kamarai tagságtól függetlenül - egy új fórumrendszer felállítását indítványozza, egyben azt is kimondja, hogy olyan egységes etikai szabályok (normarendszer) megalkotása szükséges, amely az etikai eljárások lefolytatásának lehet az alapja.

Az orvosi, gyógyszerészi, egészségügyi szakdolgozói foglalkozás szakmai, illetőleg etikai szabályainak megalkotására önálló jogi személyként egy Országos Etikai Tanács működne, mint az etikai kérdések legmagasabb szintű szabályozási, illetve végrehajtási fóruma.

Az Országos Etikai Tanács működése felett az egészségügyért felelős miniszter irányítási jogkört gyakorol.

A törvény értelmében a magatartási szabályokat Rendtartás formájában az Országos Etikai Tanács készíti elő és fogadja el. A tervezetet véleményezés céljából meg kell küldeni a szakmai kamarák részére. A kamara ettől függetlenül évente legfeljebb egyszer javaslatot tehet a Rendtartás módosítására, amit az OET köteles mérlegelni és elutasítása esetén az egészségügyi minisztert írásban tájékoztatni. A rendtartást miniszteri rendeletben kell megjelentetni.

A jogszabályi forma biztosítja a magatartási szabályok betartatásához szükséges állami kényszerítő eszközök, szankciók igénybevételi lehetőségét.

A törvény részletesen meghatározza az etikai tanácsok összetételét, megbízatásuk időtartamát, illetőleg megszűnését, az etikai eljárás lefolytatásának szabályait, az eljárás garanciáit.

A törvény az első fokú eljárást az egészségügyi dolgozó tevékenységének helye szerinti Megyei Etikai Tanács hatáskörébe utalja.

A másodfokú eljárást az Országos Etikai Tanács folytatja le, döntése ellen bírói felülvizsgálatnak van helye.

Az első- és másodfokon eljáró etikai tanácsok az alábbi büntetéseket szabhatják ki:

a) a figyelmeztetés,

b) a megrovás,

c) a mindenkori minimálbér havi összegének tízszereséig terjedő pénzbírság,

Az etikai büntetés jogerős kiszabásáról az eljáró tanácsok kötelesek értesíteni az érintett személy munkáltatóját, az ÁNTSZ illetékes szervezetét, valamint az egészségügyi dolgozó tevékenysége szerinti működési nyilvántartást vezető szervet.

-----STARTING---POINT---VEGE---

A 29. §-hoz

A törvény meghatározza azokat a forrásokat, amelyek a kamarák működéséhez szükséges pénzügyi alapokat jelentik.

A 30-32. §-hoz

A törvény hatálybalépéséről rendelkezik.

A törvény értelmében a kamarák a folyamatban lévő, etikai eljárásokat 2007. március 31-ig kötelesek lezárni és újat már nem is indíthatnak.

Rendezi a tagság önkéntes megújításának módját.

A törvény előírja - az új szabályoknak megfelelően - 2007. március 31. napjáig a soron kívüli kamarai választások lebonyolítását.

A 33-35. §-hoz

A törvény tartalmazza egyéb kapcsolódó törvényeknek a kamarai tevékenység újraszabályozása okán szükséges módosításait.

A törvény az új etikai szabályozási és eljárási rend ütemezett kialakítása, átalakítása érdekében előírja azt is, hogy az Országos Etikai Tanács első ülését a törvény hatálybalépését követő 60 napon belül össze kell hívni, továbbá az egészségügyi dolgozókra kiterjedő etikai-fegyelmi szabályzatot 2007. március 31-éig az egészségügyért felelős miniszter elé kell terjeszteni. A Megyei Etikai Bizottságok ugyanezen határidőben kell megkezdjék működésüket.