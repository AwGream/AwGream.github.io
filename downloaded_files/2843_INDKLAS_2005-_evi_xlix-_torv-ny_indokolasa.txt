2005. évi XLIX. törvény indokolása

a kötelező egészségbiztosítás ellátásairól szóló 1997. évi LXXXIII. törvény és egyéb, az egészségüggyel összefüggő törvények módosításáról

-----STARTING---POINT---ALTALANOS--- 

A gyógyászati segédeszköz ellátórendszer Magyarországon hosszú idő óta átalakításra vár. Jelen törvénynek a kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítására irányuló része a gyógyászati segédeszköz ellátási rendszer fejlesztése koncepciójának (a továbbiakban: Koncepció) is részét képezi, amelynek célja az ellátás korszerűsítése, a támogatás rendszerének áttekinthetőbbé, igazságosabbá tétele, a rendelkezésre álló pénzügyi keretek megtartása a betegterhek mérséklése mellett.

A módosítás egyrészt a gyógyászati segédeszközök társadalombiztosítási támogatására, forgalmazására és kölcsönzésére vonatkozó szabályozás átalakításáról szól, másrészt az Országos Egészségbiztosítási Pénztár (a továbbiakban: OEP), illetve a megyei egészségbiztosítási pénztárak (a továbbiakban: MEP) hatáskörébe tartozó szerződéses kapcsolatok pontosítására és az ellenőrzések hatékonyságának növelésére irányul.

A Koncepcióban leírt feladatok nagyobb része az Ebtv. módosítása mellett alacsonyabb szintű szabályozással valósítható meg, amelynek kereteit az Ebtv. felhatalmazó rendelkezései biztosítják.

Az Ebtv. módosításának lényeges elemei:

A törvény új típusú szerződés megkötését teszi lehetővé az OEP és a gyógyszer forgalomba hozatalára jogosult, a gyógyászati segédeszköz forgalomba hozója, illetve a gyógyászati ellátás nyújtója között annak érdekében, hogy bizonyos többlet feltételeket, minőségi követelményeket meg lehessen határozni. Így a támogatással forgalmazható termékek, illetve nyújtható gyógyászati ellátások mennyiségéről, áráról, kiegészítő szolgáltatásokról, minőségi jellemzőkről szóló szerződés alapján lehetővé válik, hogy a gyógyászati segédeszközök esetében - hatósági ár bevezetése nélkül - egy adott terméket valamennyi forgalmazónál társadalombiztosítási támogatással azonos térítési díj mellett árusítsanak, gyógyászati ellátások esetében pedig az ellátást támogatással igénybe vevők azonos mértékű térítési díjat fizessenek ugyanazon ellátásért.

A méltányosságból igénybe vehető egészségügyi szolgáltatások köre kiegészül azzal a lehetőséggel, hogy a méltányosságból már támogatott gyógyászati segédeszköz javítási díjához is nyújtható legyen támogatás.

Az árhoz nyújtott támogatással igénybe vehető ellátásokra vonatkozóan az Ebtv. hatályos szövege nevesíti, hogy a biztosított audiológiai szakrendelésen, illetve fogszakorvosi rendelésen kiszolgáltatott egyes gyógyászati segédeszközök (hallókészülék és tartozékai, fogpótlás, fogszabályozó készülék) esetén is jogosult az árhoz nyújtott támogatásra. Nem indokolt, hogy törvényi szinten kerüljenek nevesítésre ezek a szakrendelések és gyógyászati segédeszközök, elegendő, ha rendeleti szinten kerül meghatározásra, hogy mely gyógyászati segédeszközök milyen feltételekkel rendelkező egészségügyi szolgáltatónál szolgáltathatóak ki az egészségügyi ellátás keretében.

A módosítás következtében lehetőség nyílik arra, hogy a gyógyászati ellátást támogatással nyújtó szolgáltató orvosával az Ebtv. végrehajtásáról szóló 217/1997. (XII. 1.) Korm. rendeletben (a továbbiakban: Vhr.) foglaltaknak megfelelően gyógyászati ellátás támogatással történő rendelésére a MEP szerződést köthessen.

Az Ebtv. módosítása alapján a támogatással történő gyógyszer, gyógyászati segédeszköz rendelésre jogosító szerződés mellékletét képezi az orvos arra vonatkozó nyilatkozata, hogy áll-e gyógyszer, vagy gyógyászati segédeszköz ismertető tevékenység végzésére irányuló jogviszonyban gyógyszer, vagy gyógyászati segédeszköz gyártóval, forgalmazóval, nagykereskedővel. A gyógyszer, vagy gyógyászati segédeszköz ismertető tevékenység végzésére irányuló jogviszonyban álló orvos kizárólag külön jogszabályban foglalt esetben jogosult gyógyszer, illetve gyógyászati segédeszköz rendelésére. Amennyiben az ilyen jogviszonyban álló orvos a külön jogszabályban meghatározottól eltérő esetben rendel támogatással gyógyszert, vagy gyógyászati segédeszközt, az jogosulatlan rendelésnek minősül és így az Ebtv. 37. §-ában foglalt szankciók alkalmazhatóak vele szemben, ha pedig a jogosulatlan rendelés az orvos gyógyszer, gyógyászati segédeszköz ismertetető tevékenység végzésére irányuló jogviszonyával összefüggő termékkör tekintetében valósul meg, vele szemben szigorúbb szankciók alkalmazására kerülhet sor.

Az Ebtv. hatályos szövege nem tartalmaz rendelkezéseket a pro família jogcímen történő gyógyszer, gyógyászati segédeszköz rendelésre, amit jelen módosítás pótol. Ennek alapján a MEP az erre igényt tartó orvossal szerződést köt - a gyógyszer és gyógyászati segédeszköz rendelésre vonatkozó szakmai szabályok betartása mellett - saját maga vagy hozzátartozója részére gyógyszer, gyógyászati segédeszköz rendelésére. Ez a rendelkezés a rendelési jogviszonyok átláthatóbbá tétele érdekében kerül meghatározásra.

Az egészségügyi szolgáltatókkal történő finanszírozási szerződéskötés szabályozásának módosítása alapján a MEP az egészségügyi szolgáltatások nyújtására (ideértve a gyógyászati ellátásokat is), valamint gyógyszer támogatással történő kiszolgáltatására, illetve gyógyászati segédeszköz támogatással történő forgalmazására - a külön jogszabályban foglaltak figyelembevételével - csak azzal az egészségügyi szolgáltatóval, gyógyszertárral, forgalmazóval köthet majd szerződést, amelynek nincs olyan köztartozása, amely esedékességének időpontja 60 napnál régebben lejárt. A már finanszírozási szerződéssel, illetve támogatással történő forgalmazásra, kiszolgálásra jogosító szerződéssel rendelkező egészségügyi szolgáltató köteles bejelenteni a MEP-nek, ha köztartozása esedékességének időpontja lejárt, illetve ha lejárt esedékességű köztartozásában változás következik be. Amennyiben az egészségügyi szolgáltató ezen kötelezettségének legkésőbb a köztartozás esedékessége időpontjának lejártától, illetve a lejárt esedékességű köztartozásában bekövetkezett változás időpontjától számított 30 napon belül nem tesz eleget, illetőleg ha a lejárt esedékességű köztartozását 90 napon belül nem egyenlíti ki, a szerződését fel kell mondani.

A törvény a finanszírozási szerződés tartalmi követelményeit kibővíti az elszámolható szolgáltatások mennyiségi korlátjainak a rögzítésével és az egészségügyi dokumentáció vezetésének rendjéről szóló tájékoztatással.

A módosítás lehetőséget ad arra, hogy az orvos az ellenőrzés során megállapított jogosulatlan rendelés tényét vitathassa, és a bizonyítás részeként kezdeményezhesse a beteggel történő adategyeztetést is.

A módosítás kibővíti az egészségügyi ellátások igénybevételének OEP, illetve MEP-ek által történő ellenőrzésének lehetőségét azzal, hogy sor kerülhet a betegnél történő adategyeztetésre a jogosulatlanul igénybevett ellátások kiszűrése céljából.

Bevezetésre kerül a biztosított megtérítési kötelezettsége abban az esetben, ha neki felróható módon, jogalap nélkül vett igénybe gyógyszer, gyógyászati segédeszköz, illetve gyógyászati ellátás árához támogatást.

Egyéb törvények módosításai:

- az emberi felhasználásra kerülő gyógyszerekről szóló 1998. évi XXV. törvény (a továbbiakban: Gytv.) módosítását egyrészt az emberi felhasználásra szánt gyógyszerkészítményekkel végzett klinikai vizsgálatok során alkalmazandó helyes klinikai gyakorlat bevezetésére vonatkozó tagállami törvényi, rendeleti és közigazgatási rendelkezések közelítéséről szóló európai parlamenti és tanácsi irányelv teszi szükségessé, másrészt a módosítással lehetővé válik, hogy a lakosságnál keletkezett gyógyszerhulladék oly módon kerüljön ártalmatlanításra, hogy ennek folyamatában mind a gyógyszergyártó, mind a nagykereskedő, mind a gyógyszertár működtetője részt vesz;

- az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüak.) módosítása egyrészt a veleszületett fejlődési rendellenességek okainak feltárása, illetve azok megelőzése érdekében szükséges, másrészt további pontosításokat tartalmaz;

- az egészségügyről szóló 1997. évi CLIV. törvény (a továbbiakban: Eütv.) módosítása egyrészt az emberi felhasználásra szánt gyógyszerkészítményekkel végzett klinikai vizsgálatok során alkalmazandó helyes klinikai gyakorlat bevezetésére vonatkozó tagállami törvényi, rendeleti és közigazgatási rendelkezések közelítéséről szóló európai parlamenti és tanácsi irányelvnek a vulnerábilis (fokozottan sérülékeny) betegcsoportokon folytatott klinikai vizsgálatok tekintetében előírt szigorúbb szabályok és jogi garanciák miatt, másrészt a regionális egészségügyi tanácsokkal kapcsolatos szabályok pontosítása miatt szükséges;

- az egészségügyi szakellátási kötelezettségről, továbbá egyes egészségügyet érintő törvények módosításáról szóló 2001. évi XXXIV. törvény (a továbbiakban: Eszt.) módosítása egyrészt az egészségügyi szolgáltatókról és az egészségügyi közszolgáltatások szervezéséről szóló 2003. évi XLIII. törvény Alkotmánybíróság általi megsemmisítése miatt előállt joghézag megszüntetése érdekében, másrészt az Alkotmánybíróság 16/2003. (IV. 18.) AB határozata miatt szükséges;

- a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása az Eüak.-nak a Magyar Köztársaság 2005. évi költségvetéséről szóló 2004. évi CXXXV. törvénnyel történt módosítás miatt szükséges;

- az egészségügyi tevékenység végzésének egyes kérdéseiről szóló 2003. évi LXXXIV. törvény módosítása annak érdekében vált szükségessé, hogy azok az egyéni vállalkozóként tevékenykedő orvosok, akik működési engedéllyel rendelkező egészségügyi szolgáltatónál végeznek egészségügyi szolgáltatást, működési engedély és felelősségbiztosítás nélkül jogosultak legyenek erre.

-----STARTING---POINT---RESZLETES---

Az 1. §-hoz

Az Ebtv. hatályos szövege kimondja, hogy a biztosított akkor is jogosult egyes, a törvényben meghatározott gyógyászati segédeszközök (hallókészülék és tartozékai, fogpótlás, fogszabályozó készülék) árához nyújtott támogatásra, ha annak kiszolgáltatására audiológiai szakrendelésen, illetve fogszakorvosi rendelésen kerül sor. Ezen rendelkezés módosítása alapján nem törvényi, hanem rendeleti szinten lesz meghatározva az egyes szakrendelések és az általuk kiszolgáltatható gyógyászati segédeszközök köre, így lehetőség nyílik a kiszolgáltatás feltételeinek pontosítására.

A 2. §-hoz

A méltányosságból igénybe vehető egészségügyi szolgáltatásokra vonatkozó szabályok módosítása szövegpontosítást és azt a kiegészítést tartalmazza, hogy a méltányosságból már támogatott gyógyászati segédeszköz javítási díjához is igénybe vehető lesz méltányosságból támogatás.

Pontosításra és kiegészítésre kerül, hogy a méltányosság gyakorlása mire nem terjedhet ki. A méltányosságból igénybe vehető egészségügyi szolgáltatásoknál kizárásra kerül a méltányosság igénybe vétele, ha a gyógyászati segédeszköz árához nyújtott támogatás keretösszegben kerül felhasználásra, továbbá ha az adott indikációban a gyógyászati segédeszközt a beteg már támogatással kölcsönzi. A keretösszeg módot ad a beteg igényeinek jobban megfelelő gyógyászati segédeszköz kiválasztására, ezért ebben az esetben nem indokolt a méltányosság biztosítása, ugyancsak nem indokolt kétszeres támogatás igénybevétele ugyanazon jogviszony alapján a kölcsönzés esetében sem.

A 3. §-hoz

Az alapellátást és a szakellátást végző egészségügyi szolgáltatókkal történő finanszírozási szerződések megkötésének feltételei együttesen kerülnek meghatározásra. A MEP az egészségügyi szolgáltatások nyújtására - a külön jogszabályban foglaltak figyelembevételével - csak azzal az egészségügyi szolgáltatóval köthet majd finanszírozási szerződést, amely az adott szolgáltatás nyújtására jogosító működési engedéllyel rendelkezik és nincs olyan köztartozása, amely esedékességének időpontja 60 napnál régebben lejárt. Köztartozás alatt az adózás rendjéről szóló 2003. évi XCII. törvény 178. §-ának 20. pontjában meghatározott fogalmat kell érteni.

Az Ebtv. 30. §-ának módosítása pontosítja és egyben kiegészíti az Ebtv.-nek a gyógyszerek, illetve gyógyászati segédeszközök támogatással történő forgalmazására vonatkozóan megköthető szerződésekre vonatkozó szabályait, aminek következtében a MEP szerződést köt gyógyszer kiszolgáltatására, gyógyászati segédeszköz forgalmazására, kölcsönzésére, javítására és egyedi méretvétel alapján történő gyártására, amennyiben a gyártó az eszköz kiszolgáltatását is végzi. A törvény egyértelművé teszi a gyógyászati ellátások tekintetében is az Ebtv. szerződéskötési szabályait, amely alapján a MEP gyógyászati ellátás támogatással történő nyújtására szerződést köt az erre külön jogszabályban foglaltak szerint jogosult szolgáltatóval. Mind a gyógyszer árhoz nyújtott támogatással történő kiszolgáltatására, mind a gyógyászati segédeszköz árhoz nyújtott támogatással történő forgalmazására, kölcsönzésére, javítására, mind a gyógyászati ellátás támogatással történő nyújtására jogosító szerződés megkötésének feltétele, hogy egyrészt az erre külön jogszabályban foglaltak szerint jogosult szolgáltató megfeleljen a külön jogszabályban meghatározott személyi és tárgyi feltételeknek, másrészt ne rendelkezzen olyan köztartozással, amely esedékességének időpontja 60 napnál régebben lejárt.

A 4. §-hoz

Az Ebtv. módosítása új típusú szerződés megkötését teszi lehetővé az OEP és a gyógyszer forgalomba hozatalára jogosult, a gyógyászati segédeszköz forgalomba hozója, illetve a gyógyászati ellátás nyújtója között annak érdekében, hogy bizonyos többlet feltételeket, minőségi követelményeket meg lehessen határozni. Így a támogatással forgalmazható termékek, illetve nyújtható gyógyászati ellátások mennyiségéről, áráról, kiegészítő szolgáltatásokról, minőségi jellemzőkről szóló szerződés alapján lehetővé válik, hogy a gyógyászati segédeszközök esetében - hatósági ár bevezetése nélkül - egy adott terméket valamennyi forgalmazónál társadalombiztosítási támogatással azonos térítési díj mellett árusítsanak, gyógyászati ellátások esetében pedig az ellátást támogatással igénybe vevők azonos mértékű térítési díjat fizessenek ugyanazon ellátásért.

Az 5. §-hoz

Az egészségügyi szolgáltatókkal kötött finanszírozási szerződésben - az Ebtv. hatályos szövegében meghatározottakon túl - meg kell határozni az egészségügyi szolgáltatások Egészségbiztosítási Alapból történő finanszírozásának részletes szabályairól szóló 43/1999. (III. 3.) Korm. rendelet szerint elszámolható szolgáltatások mennyiségét, továbbá azt, hogy az egészségügyi szolgáltató az Ebtv. 21. § (2) bekezdésében foglaltak alapján az ellátás keretében szolgáltat-e ki gyógyászati segédeszközt, így például az audiológiai szakrendelésen hallókészüléket.

Az OEP, illetve a MEP-ek által végzett ellenőrzést segíti, hogy az egészségügyi szolgáltató az egészségügyi dokumentáció vezetésének - amely tartalmazza az elektronikusan vezetett dokumentáció hitelesítésének módját is - a külön jogszabályban foglaltak alapján általa meghatározott rendjéről szóló tájékoztatóját mellékletként csatolja a szerződéshez.

Az egészségügyi szolgáltató finanszírozási szerződésének mellékletét kell, hogy képezze a szolgáltató arra vonatkozó nyilatkozata, hogy van-e olyan köztartozása, amely esedékességének ideje 60 napnál régebben járt le. Az egészségügyi szolgáltató továbbá köteles bejelenteni a MEP-nek, ha köztartozása esedékességének időpontja lejárt, illetve ha lejárt esedékességű köztartozásában változás következik be. Amennyiben az egészségügyi szolgáltató ezen kötelezettségének legkésőbb a köztartozás esedékessége időpontjának lejártától, illetve a lejárt esedékességű köztartozásában bekövetkezett változás időpontjától számított 30 napon belül nem tesz eleget, illetőleg ha a lejárt esedékességű köztartozását 90 napon belül nem egyenlíti ki, a finanszírozási szerződését fel kell mondani.

A 6. §-hoz

Az Ebtv. hatályos szövege alapján gyógyszer, gyógyászati segédeszköz és gyógyászati ellátás támogatással történő rendelésére finanszírozott egészségügyi szolgáltatónak a finanszírozási szerződésben megnevezett orvosa jogosult, míg gyógyszer, illetve gyógyászati segédeszköz támogatással történő rendelésére a nem finanszírozott egészségügyi szolgáltató azon orvosa is jogosult, akivel a MEP erre szerződést kötött. Jelen módosítás megteremti annak lehetőségét, hogy a MEP a gyógyászati ellátás (például fürdőgyógyászati ellátások) társadalombiztosítási támogatással történő nyújtására jogosult szolgáltató orvosával - a Vhr.-ben meghatározott szabályok szerint - gyógyászati ellátás támogatással történő rendelésére jogosító szerződést köthessen.

A törvénymódosítás új elemként vezeti be, hogy a gyógyszer, gyógyászati segédeszköz támogatással történő rendelésére jogosító szerződés mellékletét kell, hogy képezze az orvos arra vonatkozó nyilatkozata, hogy áll-e gyógyszer, vagy gyógyászati segédeszköz ismertető tevékenység végzésére irányuló jogviszonyban gyógyszer, vagy gyógyászati segédeszköz gyártóval, forgalmazóval, nagykereskedővel, illetve ezekben rendelkezik-e jelentős befolyást biztosító tulajdoni hányaddal. A gyógyszer, vagy gyógyászati segédeszköz ismertető tevékenység végzésére irányuló jogviszonyban álló orvos kizárólag külön jogszabályban foglalt esetben jogosult gyógyszer, illetve gyógyászati segédeszköz rendelésére. Amennyiben az ilyen jogviszonyban álló orvos a külön jogszabályban meghatározott feltételeket figyelmen kívül hagyva a jogviszonyával összefüggő termékkör tekintetében gyógyszert, gyógyászati segédeszközt támogatással szándékosan jogosulatlanul rendelt, szigorúbb szankciók alkalmazására kerül sor vele szemben.

Az Ebtv. hatályos szövege nem tartalmaz rendelkezéseket a pro família jogcímen történő gyógyszer, gyógyászati segédeszköz rendelésre, amit jelen módosítás pótol. Ennek alapján a MEP valamennyi orvossal - aki ezt igényli - szerződést köt, hogy az orvos saját maga vagy hozzátartozója részére gyógyszert, gyógyászati segédeszközt rendelhessen. Ez által az OEP, illetve a MEP-ek számára könnyebbé és eredményesebbé válhat a pro família rendelések ellenőrzése.

A 7. §-hoz

A hatékonyabb ellenőrzés segítése érdekében a módosítás kiegészíti, pontosítja a gyógyszertárakkal, gyógyászati segédeszköz forgalmazókkal megkötésre kerülő szerződések kötelező tartalmi elemeit. A gyógyszer kiszolgáltatójával és a gyógyászati segédeszköz forgalmazójával kötött szerződéseknek tartalmaznia kell a készletfenntartásra, a kiszolgáltatásra, a nyilvántartásra és a támogatás elszámolására vonatkozó rendelkezéseket is, amelyek a szerződés szerinti tevékenység folytatásának és az elszámolt támogatásoknak az ellenőrzését segítik elő.

A fenti szerződések melléklete kiegészül a szolgáltató arra vonatkozó nyilatkozatával, hogy van-e lejárt esedékességű köztartozása, továbbá azon nyilatkozatával, hogy a társadalombiztosítási támogatással történő kiszolgáltatás és forgalmazás valamennyi tárgyi, személyi feltételét folyamatosan biztosítja. Az Ebtv. 31. §-ának (6)-(7) bekezdésében jelen törvény 5. §-ának (3) bekezdésével megállapított szabályokat a gyógyszertárak és gyógyászati segédeszköz forgalmazók tekintetében megfelelően alkalmazni kell.

A 8. §-hoz

A gyógyászati ellátás szolgáltatójával kötött szerződéshez csatolandó mellékletek köre is kiegészül a szolgáltató azon nyilatkozatával, amelyben vállalja, hogy az ellátás nyújtásához kapcsolódó - külön jogszabályban meghatározott - feltételeket folyamatosan biztosítja, továbbá a lejárt esedékességű köztartozásairól szóló nyilatkozatával.

Az Ebtv. 31. §-ának (6)-(7) bekezdésében jelen törvény 5. §-ának (3) bekezdésével megállapított szabályokat a gyógyászati ellátást nyújtó szolgáltatók tekintetében megfelelően alkalmazni kell.

A 9. §-hoz

Az Ebtv. 34. §-a rendelkezik az egészségügyi szolgáltatások finanszírozási rendszerének alapjairól, amelyből eddig hiányzott az aktív fekvőbeteg ellátások és járóbeteg-szakellátások tekintetében megvalósuló teljesítmény-volumenen alapuló finanszírozási rendszer megnevezése.

A 10. §-hoz

Pontosításra kerül az OEP, illetve a MEP ellenőrzési hatásköre.

A módosítás lehetőséget ad arra, hogy az orvos az ellenőrzés során megállapított jogosulatlan rendelés tényét vitathassa, és a bizonyítás részeként kezdeményezhesse a beteggel történő adategyeztetést is.

Az eljárásban - a szakmai kérdések tekintetében - a szakmai felügyeletet ellátó szerv (Állami Népegészségügyi és Tisztiorvosi Szolgálat) is részt vehet.

A 11. §-hoz

A jogosulatlan elszámolások visszaszorítása érdekében kerül sor az egészségügyi szolgáltatók visszatérítési kötelezettségére vonatkozó rendelkezések pontosítására, kiegészítésére.

Jelen módosítás által átalakításra kerülő szankciórendszer egyrészt a finanszírozott egészségügyi szolgáltatóra tartalmaz szabályokat, pontosan meghatározva, hogy a szolgáltató milyen esetekben köteles visszatéríteni a teljes finanszírozási összeget, illetve a többletet. A 32. § módosításával összhangban kerülnek meghatározásra a jogosulatlanul rendelt gyógyszer, gyógyászati segédeszköz és gyógyászati ellátáshoz nyújtott külön jogszabályban foglalt összeghatárt meghaladó támogatás kamattal terhelt visszafizetésének, továbbá a rendelésre vonatkozó szerződés felfüggesztésének, illetve felmondásának esetei. Az új szankciórendszer a jogosulatlanul történt rendelés összegének megfelelően fokozza az alkalmazható szankciókat, továbbá figyelembe veszi, hogy a jogosulatlan rendelés az adott termékkör tekintetében olyan orvos által történt-e, aki gyógyszer, vagy gyógyászati segédeszköz promóciós tevékenység végzésére irányuló jogviszonyban vagy tulajdoni viszonyban áll gyógyszer, vagy gyógyászati segédeszköz gyártóval, forgalmazóval, nagykereskedővel, ebben az esetben szigorúbbak a szankciók.

A 12. §-hoz

A módosítás két további szemponttal bővíti a gyógyszer kiszolgáltatójának és gyógyászati segédeszköz forgalmazójának ellenőrzése során az OEP, illetve MEP által figyelembe veendő szempontokat: egyrészt a támogatott termékekre vonatkozó leltár termékenkénti adataival, másrészt a nyilvántartásra vonatkozó előírások megtartásának vizsgálatával. A jogszabály az ellenőrzési jogkört kiterjeszti a gyógyászati ellátást támogatással nyújtó szolgáltatókra is. Pontosításra kerül a szolgáltatóval kötött, a támogatás elszámolásának alapját képező szerződés felmondásának feltételrendszere.

A 13. §-hoz

A módosítás kibővíti az egészségügyi szolgáltatások igénybevételének az OEP, illetve MEP-ek általi ellenőrzés lehetőségét azzal, hogy sor kerülhet a betegnél történő adategyeztetésre a jogosulatlanul igénybevett egészségügyi szolgáltatások - ide értve az árhoz nyújtott támogatással igénybe vehető egészségügyi szolgáltatásokat is - kiszűrése céljából.

A 14. §-hoz

A pénzbeli ellátások esetében a méltányossági jogkör gyakorlására vonatkozó rendelkezés összhangba kerül az Ebtv. 26. §-ának módosításával.

A 15. §-hoz

Az Ebtv. hatályos szövege még ad feladatot a Területi Államháztartási Hivatalnak, azonban tekintettel arra, hogy ennek helyébe a Magyar Államkincstár Területi Igazgatósága lépett, ez a változás átvezetésre kerül a normaszövegen.

A 16. §-hoz

A megtérítési, illetve visszatérítési eljárás során megállapított 5000, illetve 1000 forintot meg nem haladó követelés esetén az eljárást nem kell lefolytatni.

A 17. §-hoz

Bevezetésre kerül a biztosított megtérítési kötelezettsége, amely alapján köteles megtéríteni a neki felróható módon, jogalap nélkül igénybe vett, a gyógyszer, gyógyászati segédeszköz és gyógyászati ellátás árához nyújtott támogatás összegét, közgyógyellátás jogcímen történő rendelés esetén pedig a közgyógyellátás jogcímcsoport előirányzatból finanszírozott összeget is, ha arra írásban kötelezték.

A 18. §-hoz

A módosítás a biztosított visszatérítési kötelezettségét meghatározó, a hatályos Ebtv.-ben is szereplő 66-68. §-oknak, illetve a módosítással bekerült 68/B. §-nak megfelelő, a visszatérítésre és megtérítésre vonatkozó követelés érvényesítésének időhatárát és eljárási szabályainak egy részét állapítja meg.

A 19. §-hoz

A módosítás a méltányossági jogkör gyakorlását kibővíti oly módon, hogy törli a kamat és mulasztási bírság szövegrészt, így már minden, magánszeméllyel szemben fennálló visszatérítési igény esetén lehetőség van méltányosságra. Szövegpontosításra is sor kerül.

A 20. §-hoz

Az államigazgatási eljárás szabályainak megfelelően pontosítja a jogorvoslati szinteket, ennek értelmében, amennyiben a MEP, illetve a Vasutas Társadalombiztosítási Igazgatóság (a továbbiakban: VTI) szakigazgatási egysége hozta meg az elsőfokú határozatot, a fellebbezést a MEP, illetve a VTI vezetője bírálja el.

A 21. §-hoz

A gyógyászati segédeszköz ellátási rendszer fejlesztése koncepciójának megvalósítása érdekében, melynek jelen törvény is részét képezi, szükséges az Ebtv.-ben szereplő felhatalmazó rendelkezések pontosítása és az újabbakkal való kiegészítése.

A 22. §-hoz

Az emberi felhasználásra szánt gyógyszerkészítményekkel végzett klinikai vizsgálatok során alkalmazandó helyes klinikai gyakorlat bevezetésére vonatkozó tagállami törvényi, rendeleti és közigazgatási rendelkezések közelítéséről szóló, 2001. április 4-5. 2001/20/EK európai parlamenti és tanácsi irányelv (a továbbiakban: klinikai irányelv) szabályozza a klinikai vizsgálatok engedélyezésének és etikai jóváhagyásának határidejét. Ennek megfelelően szükséges a Gytv.-ben meghatározott határidők módosítása. Xenogén sejtterápiára szolgáló vizsgálati készítmények esetén a fenti irányelv nem szab határidőt sem az engedélyezés, sem az etikai jóváhagyás tekintetében, a vizsgálatot engedélyezésre benyújtó jogainak és az eljárás kiszámíthatóságának biztosítása érdekében azonban ebben a készítménycsoportban is meghatározzuk az eljárások időtartamát.

A 23. §-hoz

A törvény a Gytv. módosításával lehetővé teszi, hogy a lakosságnál keletkezett gyógyszerhulladék oly módon kerüljön ártalmatlanításra, hogy ennek folyamatában mind a gyógyszergyártó, mind a nagykereskedő, mind a gyógyszertár működtetője részt vegyen.

A 24. §-hoz

A jogalkotási szabályoknak megfelelően szükséges a Gytv.-t ezen jogharmonizációs klauzulával kiegészíteni.

A 25. §-hoz

Módosítani kell az Eüak.-ban a harmadik országba történő adattovábbítás szabályait, az Eüak. ugyanis jelenleg nem határozza meg a harmadik ország fogalmát és csak elvi jelleggel rendezi ezt a kérdést az adatok biztonsága védelmének megkövetelésével.

A 26. §-hoz

A veleszületett fejlődési rendellenességek okainak feltárása, illetve azok megelőzése érdekében szükséges a módosítás, az eddigi törvényszöveg csupán az adatok gyűjtésére adott lehetőséget. Tekintve, hogy a gondozást végző területi védőnők egyik kiemelt feladata a terhesgondozás, ezen tevékenységük során folyamatosan kapcsolatban állnak a szülőkkel, ezért is indokolt a kérdőívek kitöltését az ő feladatukká tenni. Az új (4) bekezdés a célszerűség, illetve a szülők életének tiszteletben tartása érdekében teszi ugyanezt a feladatot a kezelőorvos kötelezettségévé.

A 27. §-hoz

A harmadik ország definíció mellett garanciális okokból szükséges az adattovábbítás során a személyes adatok védelméről és a közérdekű adatok nyilvánosságáról szóló 1992. évi LXIII. törvény vonatkozó rendelkezéseinek alkalmazására is utalni, amely előírások az adatvédelmet szabályozó európai uniós norma, a 46/95/EK irányelvnek a személyes adatok harmadik országba történő adattovábbítására vonatkozó rendelkezéseit tartalmazzák.

A 28. §-hoz

A nem EGT országok állampolgárainak magyarországi tartózkodási engedélyezési eljárása során az idegenrendészeti törvény szerint figyelembe kell venni a közegészségügyi okból releváns betegségeket, amely érdekében szükséges az Eütv. megfelelő módosítása.

A 29. §-hoz

A Magyar Köztársaság 2005. évi költségvetéséről szóló 2004. évi CXXXV. törvénnyel az Eütv.-be bekerültek a regionális egészségügyi tanácsokról szóló rendelkezések, amelyek 2005. január 1-jén hatályba léptek. Tekintettel azonban arra, hogy regionális egészségügyi tanács néven 2005. január 1. előtt is működtek szervezetek, szükség van egy olyan átmeneti szabályra, ami lehetővé teszi, hogy a már működő regionális egészségügyi tanácsok meghatározott ideig a már kialakult szervezeti keretei között láthassák el az Eütv.-ben meghatározott feladatokat. Jelen módosítás ezzel az átmeneti rendelkezéssel egészíti ki az Eütv. szövegét.

A 30. §-hoz

A klinikai irányelv a vulnerábilis (fokozottan sérülékeny) betegcsoportokon folytatott klinikai vizsgálatokra nézve szigorúbb szabályokat és több jogi garanciát tartalmaz, így az átmenetileg vagy tartósan írásképtelen, illetve írástudatlan személyek számára is biztosítja a klinikai vizsgálatban való részvétel lehetőségét megfelelő feltételekkel. A módosítás ennek a lehetőségét teremti meg.

A 31. §-hoz

Jelen módosítás egy hiányzó felhatalmazó rendelkezés pótlásával felhatalmazást ad a kormánynak, hogy rendeletben állapítsa meg az ellátást nyújtó orvos megválasztására vonatkozó szabályokat, továbbá az egészségügyi miniszternek, hogy rendeletben határozza meg a gépjárművezetők egészségi alkalmassága elbírálásának szabályait. Az igazságügyminiszter és a belügyminiszter az egészségügyi miniszterrel egyetértésben szabályozza a fogvatartottak egészségügyi ellátását. Az egészségügyi miniszter és a belügyminiszter közösen szabályozzák az ittas személyeknek a detoxikálóba szállításának szabályait.

A 32. §-hoz

Az Eszt. 2. §-ának módosítása az egészségügyi szolgáltatókról és az egészségügyi közszolgáltatások szervezéséről szóló 2003. évi XLIII. törvény 63/2003. (XII. 15.) AB határozattal történt megsemmisítése miatt előállt joghézag helyreállítása érdekében szükséges.

A 33. §-hoz

Az Eszt. jelen módosítása megteremti annak lehetőségét, hogy ha a helyi önkormányzatnak az egészségügyi szakellátási kötelezettsége teljesítésére más egészségügyi közszolgáltatásért felelős szervvel, egyházi fenntartóval vagy egészségügyi szolgáltatóval kötött megállapodása vagy egészségügyi ellátási szerződése olyan egészségügyi szolgáltatásokra is kiterjed, melyek meghaladják az önkormányzat egészségügyi szakellátási kötelezettséget, de azok már a többletkapacitások befogadására vonatkozó külön jogszabály szerint befogadást nyertek, a többletkapacitás tekintetében a MEP megköthesse a finanszírozási szerződést az egészségügyi ellátási feladatot átvállaló egészségügyi szolgáltatóval anélkül, hogy annak újbóli befogadását a feladatot átvállaló szolgáltatónak kezdeményeznie kellene.

A 34. §-hoz

Az Eszt. 4. §-ának módosítása az Alkotmánybíróság 16/2003. (IV. 18.) AB határozata miatt vált szükségessé, amely megállapította, hogy az Eszt. egyes rendelkezéseinek végrehajtásáról szóló 11/2002. (III. 26.) EüM rendelet 5. §-ának (2) bekezdése alkotmánysértő, mivel az Alkotmány kimondja, hogy az önkormányzatokat - a feladataik körében - megillető jogokat és kötelezettségeket csak törvényben lehet szabályozni. Jelen módosítás ennek tesz eleget oly módon, hogy az EüM rendeletnek az Alkotmánybíróság által megsemmisített rendelkezéseit törvényi szintre emeli.

A 35. §-hoz

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása az Eüak.-nak a Magyar Köztársaság 2005. évi költségvetéséről szóló 2004. évi CXXXV. törvénnyel történt módosítása miatt szükséges, ugyanis az megteremtette annak lehetőségét, hogy az egészségbiztosítás igazgatási szervei (OEP, MEP) és az egészségügyi ellátóhálózat szervei között személyazonosító (pl. TAJ szám) és egészségügyi adatok továbbíthatóak legyenek. Az 1996. évi XX. törvény azonban eddig nem adott lehetőséget arra, hogy az OEP és igazgatási szervei az egészségügyi ellátóhálózat szervei részére TAJ számot továbbíthassanak.

A 36. §-hoz

Az egészségügyi tevékenység végzésének egyes kérdéseiről szóló 2003. évi LXXXIV. törvény módosítása annak érdekében vált szükségessé, hogy azok az egyéni vállalkozóként tevékenykedő orvosok, akik működési engedéllyel rendelkező egészségügyi szolgáltatónál végeznek egészségügyi szolgáltatást, működési engedély és felelősségbiztosítás nélkül jogosultak legyenek erre.

A 37. §-hoz

A kötelezős egészségbiztosítás ellátásairól szóló 1997. évi LXXXIII. törvény 68. §-ának (1) bekezdése szerint az a személy, aki az egészségbiztosítási ellátásra jogosult betegségéért, keresőképtelenségéért, munkaképesség-csökkenéséért vagy haláláért felelős, köteles az emiatt nyújtott egészségbiztosítási ellátást megtéríteni. A megtérítési kötelezettség olyan mértékben áll fenn, amilyen mértékben a felelősség megállapítható. A gyakorlatban azonban ezen követelés érvényesítése nehézségekbe ütközik, vagy lehetetlenné válik, mivel az arra jogosult megyei egészségbiztosítási pénztárak nem rendelkeznek az eljárás megindításához szükséges információkkal. Az élelmiszerekről szóló 2003. évi LXXXII. törvénynek a módosítása az Egészségbiztosítási Alap védelmét szolgálja azáltal, hogy az élelmiszer-ellenőrzést végző hatóság kötelezettségévé teszi, hogy értesítse az illetékes megyei egészségbiztosítási pénztárat azon esetekben, amikor az általa végzett ellenőrzés során olyan információ jut birtokába, amely alapján feltételezhető, hogy valamely élelmiszer-vállalkozás (az a nyereségérdekelt vagy non-profit, köz- vagy magánvállalkozás, amely az élelmiszerek termelésével, feldolgozásával és forgalmazásával összefüggő tevékenységet folytat) felelőssé tehető a vásárló/fogyasztó betegségért, keresőképtelenségéért, munkaképesség-csökkenéséért vagy haláláért.

-----STARTING---POINT---VEGE---

A 38. §-hoz

A záró rendelkezések között a törvény az anonim HIV szűréseknek az egészségügyi törvényben szabályozott rendszeréhez igazítja egészségügyi adatkezelési szabályokat, a teljes anonimitás biztosításával összhangot teremt az Eütv. 59. §-ának (5) bekezdése szerinti, az anonim HIV-szűrésről szóló szabályokkal. A rendelkezés nem érinti a megerősítetten pozitív HIV fertőzött, illetve AIDS beteg személy egészségbiztosítás keretében történő további ellátására, az ellátás igénybevételéhez szükséges személyazonosító adatok rendelkezésre bocsátására vonatkozó szabályokat.

Az ÁNTSZ szervezetén belüli átszervezés eredményeként a Fodor József Országos Közegészségügyi Központból kivált az Országos Élelmezés- és Táplálkozástudományi Intézet, amelynek neve az Országos Élelmiszerbiztonsági és Táplálkozástudományi Intézet.

A fentiek mellett egyéb technikai jellegű módosítások találhatók ebben a szakaszban.