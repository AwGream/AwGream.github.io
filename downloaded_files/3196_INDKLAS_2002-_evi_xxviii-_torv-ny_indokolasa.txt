2002. évi XXVIII. törvény indokolása

a Magyar Köztársaság Kormánya és a Lett Köztársaság Kormánya között, személyek visszafogadásáról szóló, Budapesten, 2001. október 17. napján aláírt Egyezmény kihirdetéséről

A Kormány előzetes felhatalmazása alapján 2001. október 17. napján, Budapesten írták alá - az Országgyűlés megerősítésének fenntartásával - a Magyar Köztársaság Kormánya és a Lett Köztársaság Kormánya között a személyek visszafogadásáról szóló Egyezményt (a továbbiakban: Egyezmény) és annak végrehajtására készült Megállapodást. Az Országgyűlés az Egyezményt 2002. február hó 7. napján 14/2002. (II. 7.) OGY határozatával megerősítette. A nemzetközi szerződés 2002. év május hó 4. napján hatályba lépett.

Az Európai Unió Tanácsa a tagállamok kormányai és harmadik államok között létrejövő visszafogadási egyezmények, valamint az azok végrehajtására szolgáló jegyzőkönyvek tartalmára vonatkozóan ajánlást fogadott el, melynek eredményeként a tagállamok törekednek az ezeknek megfelelő szerződések megkötésére. A Lett Köztársaság Kormányával kötött egyezmény és végrehajtási jegyzőkönyve is megfelel az EU hivatkozott ajánlásainak.

Az Egyezmény alapján a megkeresett Szerződő Fél különösebb formalitás nélkül visszafogadja saját állampolgárait, akik a megkereső Szerződő Fél államhatárát jogellenesen lépték át, vagy a jogszerű belépést követően a tartózkodáshoz szükséges feltételeket nem vagy már nem teljesítik (2. Cikk).

A Szerződő Felek kötelesek államuk területére visszafogadni harmadik ország azon állampolgárait vagy hontalan személyeket, akik a megkereső Szerződő Fél államának területén érvényes belépési vagy tartózkodási feltételeknek nem vagy már nem felelnek meg, feltéve, hogy az érintett személyek korábban a megkeresett Szerződő Fél államának területén tartózkodtak (3. Cikk).

Az Egyezmény rendelkezései kiterjednek a harmadik ország állampolgárainak hazájukba történő átutazására vagy átszállítására, ennek feltételeire, valamint az átszállítás megtagadásának lehetséges eseteire (8. Cikk).

Az Egyezmény megteremti az ismételt visszafogadás lehetőségét, azaz a megkereső Szerződő Fél különösebb formalitás nélkül visszafogadja az átadott, átszállított személyt, amennyiben utólag megállapítást nyer, hogy az érintett személy átadásának, átszállításának feltételei korábban nem álltak fenn [2. Cikk (4) bekezdése, illetve 8. Cikk (8) bekezdése].

A harmadik ország állampolgárainak átszállítása során az Egyezmény kizárja azon személyek kitoloncolásának lehetőségét, akiket a célállamban vagy az esetleges tranzitállamokban kínzás, embertelen, megalázó bánásmód, halálbüntetés fenyegeti, vagy faji, vallási, nemzeti hovatartozása, társadalmi csoporthoz tartozása vagy politikai nézetei miatt üldöztetésnek lenne kitéve, illetve fennáll a büntetőeljárás indítása vagy büntetés végrehajtás lehetősége [8. Cikk (2) bekezdése].

Az Egyezmény végrehajtása során személyes adatok is átadásra kerülnek, az azok védelmét szolgáló szabályokat az Egyezmény külön fejezete tartalmazza. Az adatvédelmi szabályok megfelelnek az egyének védelméről a személyes adatok gépi feldolgozása során, Strasbourgban, 1981. január 28. napján kelt Egyezménynek (kihirdette az 1998. évi VI. törvény), valamint a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek (VII. Fejezet).

Az Egyezmény végrehajtásával kapcsolatos részletes szabályokról, így az állampolgárság bizonyítására, illetve vélelmezésére szolgáló iratokról, az illetékes hatóságokról, a kölcsönös tájékoztatás módjáról, a végrehajtás során követendő eljárásról, az átvételhez szükséges adatokról és iratokról, a személyek átvételére, átszállítására kijelölt határátkelőhelyekről, a felmerülő költségek viselésének módjáról, a Szerződő Felek belügyminisztériumai Jegyzőkönyvet hoztak létre, mely az Egyezménnyel egyidejűleg került aláírásra.

A záró rendelkezések szerint az Egyezmény határozatlan időre szól, és a hatályba lépéshez szükséges belső jogi előírások teljesítéséről szóló későbbi diplomáciai jegyzék kézhezvételét követő harmincadik napon lép hatályba.

Az aláírt Egyezmény az állampolgárok alapvető jogait érinti, személyes szabadságukat korlátozza, ezért az alkotmányos szabályokra, a jogalkotásról szóló 1987. évi XI. törvény 2. § c) pontjában, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 10. §-ában foglaltakra tekintettel az Egyezmény hatályba lépését követően törvénnyel történő kihirdetése szükséges.