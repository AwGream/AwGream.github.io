2006. évi CVI. törvény indokolása

a társadalombiztosítási nyugellátásról szóló 1997. évi LXXXI. törvény, valamint egyes kapcsolódó törvények módosításáról

-----STARTING---POINT---ALTALANOS--- 

A társadalombiztosítási nyugdíjrendszerre fordított kiadások a GDP közel 10%-át teszik ki (EU átlag 10,7%), ez az arány az EU idősödéssel foglalkozó munkacsoportjának prognózisa szerint 2050-re eléri a GDP 14,5%-át (bruttó kiadás figyelembe vételével 17%), míg az EU 25-ök átlaga 12,8% lesz. A Nyugdíjbiztosítási Alap járulékfizetéssel nem fedezett hiánya tovább nő. A hiány növekedésnél a következő 50 évben a jelenlegi okok mellett meghatározó a demográfiai változás: az idősek aránya a népességen belül megduplázódik.

A nyugdíjazáskor várható élettartam növekszik (a rendszerváltás óta férfiaknál nőknél is közel 2 évet nőtt), de ha ez nem jár együtt az aktivitásban töltött évek számának növekedésével, akkor egyre kevesebb munkavállalónak kell egyre nagyobb terhet vállalnia, és a már nyugdíjban lévők helyzete sem javulhat. Jelenleg a tényleges nyugdíjazási életkor az öregségi nyugdíjaknál 58,6 év, a rokkantsági nyugdíjaknál 50,3 év. Az újonnan nyugdíjazottak közel fele rokkantsági nyugdíjas lesz, az öregségi nyugdíjasok 94%-a is a nyugdíjkorhatár előtt kéri nyugdíjazását. A korhatár előtt nyugdíjazottak 16%-a továbbra is dolgozik. A törvény célja, hogy a biztosítottak ne a mielőbbi nyugdíjba vonulásban legyenek érdekeltek, maradjanak aktívak, amíg egészségük engedi. Az európai általános gyakorlat szerint a korhatár előtti nyugdíjazáshoz meg kell szüntetni a biztosítási jogviszonyt, és a nyugdíjasnak választania kell, hogy kereső tevékenységet kíván folytatni vagy nyugdíjat igénybe venni.

A nyugdíjak átlagos színvonala az átlagos nettó keresetekhez viszonyítva 64%, ez viszonylag kedvezőnek minősíthető, de belső aránytalanságokat takar: az újonnan megállapított nyugdíjak színvonala kiugróan magas, egyes korosztályok nyugellátása elmarad ettől a szinttől. Az elmaradások korrigálására az elmúlt évben elfogadásra került a nyugdíjak korrekciós emeléséről szóló 2005. évi CLXXIII. törvény. A törvény az új nyugdíjak színvonal ingadozásának mérséklését és az általános színvonalhoz történő közelítését tartalmazza.

-----STARTING---POINT---RESZLETES---

Az 1. §-hoz

A korhatár előtti nyugdíjazás életkor és szolgálati idő feltételrendszere nem változik, de mivel a születési évekhez kötött szabályozás már a jelenleg nyugdíjat igénylőket nem érinti, a szabályozás egyszerűbb megfogalmazást tartalmaz. A jogosultsági feltételrendszer kiegészül azzal, hogy az előrehozott nyugdíjazáshoz a biztosítási jogviszonyt meg kell szüntetni. Az előrehozott nyugdíj, azaz a rugalmas nyugdíjazási lehetőség funkciója, hogy akinek a munkaképessége csökkent, vagy nincs mód a foglalkoztatására, annak nyugdíjazási lehetőséget biztosítson. Mindkét esetben értelemszerű a biztosítási jogviszony megszüntetése. Ez nem zárja ki, hogy az érintett a nyugdíjazást követően újabb biztosítási jogviszonyt létesítsen, de ezt új munkaszerződéssel, 62 éves életkora előtt a nyugdíj szüneteltetésével együtt teheti meg. (Vállalkozóknál az új munkaszerződés helyett a kiegészítő tevékenységűvé átminősülés értendő.) A módosítás - annak érdekében, hogy a folyamatban lévő felmentéseket ne érintse - 2008. január 1-jétől lép hatályba.

A 2. §-hoz

A törvény a Tny. 9. §-ának megfelelően egyszerűbb megfogalmazást tartalmaz. A csökkentett előrehozott nyugdíj is akkor vehető igénybe 2008-tól, ha az érintett a biztosítási jogviszonyát megszünteti, egyéb tartalmi módosítás nem történik.

A 3. §-hoz

A nyugdíjakat jelenleg az 1988-tól a nyugdíjazásig elért, az adóval csökkentett, részlegesen valorizált kereset átlagából kell megállapítani. A részleges valorizálás szabálya szerint a nyugdíjazás előtti utolsó három év keresete nem kerül felszorzásra és a megelőző éveket pedig a nyugdíjazás előtti második év szintjére kell felszorozni. Ez a részleges valorizálás azt eredményezi, hogy az egyes években megállapított nyugdíjak színvonala között jelentős az ingadozás, az induló nyugdíjak színvonala 2005-ben a nettó átlagkereset 78%-a volt, ez 14% ponttal magasabb, mint pl. 10 évvel ezelőtt és 14% ponttal meghaladja az átlagos nyugdíjszínvonalat is. A növekedés kb. felét az átlagos szolgálati idő növekedés eredményezte, a másik 7% körüli növekedés többnyire az ellentmondásos szabályozás következménye.

Annak érdekében, hogy mérséklődjenek a nyugdíj-megállapítás időpontjához kapcsolódó aránytalanságok, a nyugdíj alapjául szolgáló keresetek részleges valorizálását teljessé kell tenni. A nyugdíj-megállapításhoz figyelembe veendő minden év keresetét a nyugdíjazást megelőző év kereseti szintjére kell valorizálni. Ez a változtatás a következő években várhatóan átlagosan 2,5-4,5% közötti mértékben növeli a nyugdíjalapot. Ugyanakkor a nettó nyugdíj megállapításához a járulékokkal is csökkentett tényleges nettó kereseteket kellene figyelembe venni, ez a következő években 12-15%-kal mérsékelné a nyugdíjalapot. Annak érdekében, hogy induló nyugdíjak színvonala az átlagos színvonal körül alakuljon, az átlagosan 7%-os színvonal mérséklést ne haladja meg, a törvény olyan megoldást tartalmaz, hogy a teljes valorizálást követően a járulékokkal csökkentett keresetekből történne a számított személyi jövedelemadó levonása, így összességében a 7-8% körüli nyugdíj színvonal mérséklés következik be. A változás 2008. január 1-jétől kerül bevezetésre, így azokat a személyeket nem érinti, akiknek a felmondása folyamatban van.

A 4. §-hoz

A törvény a korábbi szabályozáshoz hasonlóan egyrészt biztosítja az előrehozott nyugdíjat azok számára, akik rendelkeznek a megfelelő szolgálati idővel, illetőleg a csökkentett előrehozott nyugdíjat is a hiányzó szolgálati idő függvényében határozza meg. Másrészt a férfiakra és a nőkre vonatkozóan is a 60. életévre helyezi kilátásba az előrehozott nyugdíjat, 2012-ig kellő felkészülési időt hagyva az érintetteknek.

A korai nyugdíjazás egy kedvezmény annak érdekében, hogy akinek nehézséget okoz a munkaerő piacon való elhelyezkedés, vagy az egészségi állapota már nem engedi meg a munkavégzést, legyen módja visszavonulni. Ehhez mindkét esetben logikus követelmény annak előírása, hogy a biztosítási jogviszonyokat meg kell szüntetni.

Az 5. §-hoz

Jelenleg a nyugdíjas alkalmazottak után csak a munkáltató fizet járulékot, a kiegészítő tevékenységet végző vállalkozók nem fizetnek járulékot a Nyugdíjbiztosítási Alapba. 2007. január 1-jétől egységessé válik a járulékfizetés és a nyugdíjas biztosított is fizet nyugdíjjárulékot. (Ezt a változást a járulék fizetésről szóló törvény tartalmazza.) A többletjárulék-fizetéshez többletjuttatás kapcsolódik. A társadalombiztosítási nyugdíjrendszerben jelenleg a nyugdíj újraszámítása nem minden esetben eredményezne magasabb nyugdíjat, ezért a többletjárulék-fizetéshez speciális nyugdíjemelés kapcsolódik. A Tny. új 22/A §-a tartalmazza, hogy minden 365 napos járulékfizetés után az átlagos járulékalap 0,4%-ával kell a nyugellátást megemelni. A járulékfizetés előírása 2007. január 1-jén lép hatályba, 2008-tól igényelhető az első nyugdíjnövelés.

A 6. §-hoz

A törvény megteremti annak a lehetőségét, hogy - indokolt esetben - az időszakos felülvizsgálattól eltérő időpontban is kötelezhető legyen az ügyfél az Országos Orvosszakértői Intézet orvosi bizottsága előtti megjelenésre, jogosultságának felülvizsgálata érdekében. A jelenlegi szabályozás szerint ugyanis a munkaképesség-csökkenés alapján járó ellátások esetében a jogosultsághoz szükséges orvosi vizsgálaton való megjelenésre az ügyfél csak akkor kötelezető, ha az az ellátás iránti igény elbírálásához szükséges, vagy ha az orvosi bizottság által megjelölt esedékes felülvizsgálat időpontja elérkezik. A törvény szerinti rendkívüli orvosi vizsgálat lehetőségének szabályozásával a jogalap nélküli kifizetések visszaszorítása várható.

A 7. §-hoz

A törvény rendezi, hogy a nyugdíjbiztosítási igazgatási szerv - a közigazgatási hatósági eljárás és szolgáltatás általános szabályairól szóló 2004. évi CXL. törvény 32. §-ának (6) bekezdésében szabályozott esetben - az orvosi bizottság szakvéleményének megérkezéséig az eljárását felfüggesztheti.

A 8. §-hoz

A Tny. új 83/A §-a szerint, 1 hónap a legrövidebb idő, amelyre a nyugdíjat szüneteltetni lehet, ez a biztosított kérelmére történik. Az újbóli folyósításnál az időközi emeléseken túl a biztosítási jogviszony alatt többletjárulék-fizetéssel elért külön nyugdíjemelést is érvényesíteni kell. A 13. havi nyugdíjra jogosultsághoz a nyugdíj szüneteltetés idejét is figyelembe kell venni.

A 9. §-hoz

A korhatár előtti nyugdíjazás lehetősége egy kedvezmény annak érdekében, hogy akinek a munkavégző-képessége csökkent, vagy a munkaerő piacon elhelyezkedni nem tud, ne maradjon ellátatlan. Az európai gyakorlat is az, hogy a korai nyugdíjazás akkor biztosított, ha az érintett nem folytat kereső tevékenységet. Kereső tevékenység esetén a nyugdíjat vagy csökkentik, vagy szüneteltetik. A Tny. új 83/B. §-a a nyugdíj-szüneteltetés előírását tartalmazza minden olyan esetben, ha a biztosítási jogviszonyhoz kötött kereső tevékenységből származó jövedelem az adott évben eléri a minimál bér tizenkétszeresét, és az érintett még nem töltötte be a 62 éves életkort (szolgálati nyugdíjnál a külön törvény szerinti életkort).

A folyósítás szüneteltetéséről, az ellátás újbóli folyósításáról az esetlegesen jogalap nélkül felvett nyugellátás visszafizetéséről a nyugdíjfolyósító szerv határozatot hoz. Az ellátás újbóli folyósításánál az időközi nyugdíjemelést érvényesíteni kell.

A 10. §-hoz

A törvény biztosítja, hogy a nyugdíjbiztosítási igazgatási szerv a Tny. szerinti megtérítési kötelezettség megállapításához jogosult legyen a más hatóságnál, szervnél indult, a megtérítési igény érvényesítéséhez szükséges eljárás során hozott döntés alapjául szolgáló iratokba történő betekintésre, illetve az adatok megismerésére.

A 11. §-hoz

A törvény egyértelművé teszi, hogy a késedelmesen folyósított nyugellátás összege után a nyugdíjfolyósító szerv késedelmi kamatot köteles fizetni az eddigi késedelmi pótlék helyett - figyelemmel a Tny. egységes fogalomhasználatára is -, amelynek mértéke a felszámítás időpontjában érvényes jegybanki alapkamat kétszeresének 365-öd része.

A 12. §-hoz

A törvény pontosítja, illetve módosítja az állami adóhatóságnak a nyugdíjbiztosítási adatszolgáltatási határidejére vonatkozó rendelkezéseket, tekintettel arra, hogy az APEH a nyugdíjak megállapításához szükséges éves, konszolidált adatokat, a tárgyévet követő év április 30-ig, az adóbevallások időpontjára figyelemmel teljes körűen nem tudja átadni.

A 13. §-hoz

A rendelkezés a Kormány számára ad felhatalmazást arra, hogy a nyugdíj szüneteltetés részletes eljárási szabályait a törvény végrehajtási rendeletében szabályozza.

A 14. §-hoz

A köztisztviselők jogállásáról szóló 1992. évi XXIII. törvény jelenleg csak 62 éves kortól és a rokkant nyugdíjazás esetén ad lehetőséget arra, hogy a köztisztviselő kezdeményezze a felmentését. Mivel a korhatár előtti nyugdíjazásnál kötelező lesz a biztosítási jogviszony megszüntetése, biztosítani kell, hogy ebben az esetben is legyen lehetőség a felmentés kezdeményezésére.

A 15-16. §-hoz

A törvény figyelemmel van a magánnyugdíjpénztári tagdíj bevallási és befizetési rendjének módosítására, a tagdíjnak az adóhatósághoz történő bevallására és befizetésére. Ezzel összhangban a törvény - az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény módosításával - előírja az alkalmi munkavállalói könyvvel történő foglalkoztatás esetében is az adóhatósághoz történő adatszolgáltatás teljesítését, valamint a tagdíjaknak a magánnyugdíjpénztár felé történő átutalását.

A 17. §-hoz

Az egészségbiztosítás pénzbeli ellátásai közé a baleseti táppénz és a baleseti járadék tartozik. A kötelező egészségbiztosítás ellátásairól szóló 1997. évi LXXXIII. törvény 65. §-ának (5) bekezdése az igény érvényesítésére vonatkozó eljárási szabályok körében előírja, hogy a baleseti járadék iránti igény elbírálására és folyósítására a Tny.-nek a nyugellátások megállapítására és folyósítására vonatkozó rendelkezéseit kell alkalmazni. A Tny. további baleseti ellátásokra (baleseti-, rokkantsági nyugdíj, baleseti hozzátartozói ellátások) vonatkozó szabályozást is tartalmaz. Annak érdekében, hogy a jogalkalmazás számára egyértelművé váljon, hogy a közigazgatási hatósági eljárás és szolgáltatás általános szabályairól szóló 2004. évi CXL. törvény 14. § (1) bekezdése c) pontjának hatálya alá tartozik a Tny. is, szükséges „a társadalombiztosítás pénzbeli ellátásai” kifejezést alkalmazni az egészségbiztosítás pénzbeli ellátásaival kapcsolatos eljárásra utalás helyett.

-----STARTING---POINT---VEGE---

A 18-20. §-hoz

A törvény 2007. január 1-jén lép hatályba, de az előrehozott nyugdíj jogosultsági feltételeire, a kereső tevékenység miatti nyugdíj szüneteltetésre vonatkozó, valamint az e változásokhoz kapcsolódó szabályozás 2008. január 1-jén lép hatályba.

A záró rendelkezések rögzítik, hogy a jogosultsági szabályok változása előtt jogot szerzettek jogosultságukat nem vesztik el akkor sem, ha a módosítás előtt nem veszik igénybe a nyugdíjat, a szerzett jog azonban a nyugdíj kiszámítás szabályaira nem vonatkozik. Azokra a személyekre sem vonatkozik a jogosultságot érintő módosítás, akik a korengedményes nyugdíjra a megállapodást 2006. december 31-ig megkötötték vagy a prémiumévek programról és a különleges foglalkoztatási állományról szóló 2004. évi CXXII. törvény szerint, akik a határozott idejű szerződést 2006. december 31-ig megkötötték, szerződésük határideje meghosszabbodik az előrehozott nyugdíjra jogosultságukig.

A hosszú, 40 év feletti szolgálati idővel rendelkezők számára a nyugdíj mértékszabály 2008. január 1-jétől, a nyugdíj megállapítási szabályok változásával egyidejűleg évi 1,5%-ról évi 2%-ra módosul. Ez az érintetteknek (kb. évi 20-25 ezer fő) 1%-os nyugdíjnövelést jelent.