2016. évi CXXV. törvény indokolása

az egyes adótörvények és más kapcsolódó törvények módosításáról

-----STARTING---POINT---ALTALANOS--- 

A módosítások kiemelt célja az adminisztráció csökkentése, az adózás egyszerűsítése, valamint egyes kiemelt célokat ösztönző adópolitikai intézkedések bevezetése. A törvény továbbá a korábbi törvénymódosításokat követően felmerült gyakorlati kérdésekkel, felvetődött problémákkal összefüggésben tartalmaz számos jogtechnikai módosítást, pontosítást, valamint kiegészítést az egyértelmű jogalkalmazás érdekében, továbbá jogharmonizációs kötelezettségek teljesítését is szolgálja.

A személyi jövedelemadóban például pontosításra kerül a kiküldetés fogalma, az adómentes munkáltatói lakáscélú támogatás szabályaival összefüggésben a méltányolható lakásigény és az együtt költöző, együtt lakó családtagok meghatározása.

A törvény ezen túlmenően a jogszabályi, intézményi környezet átalakulásához igazodva néhány új adómentességet fogalmaz meg. Adómentesnek minősülnek például a Balassi Bálint-ösztöndíjprogram keretében folyósított ösztöndíjak. A 2017-es Úszó, Vízilabda, Műugró, Műúszó és Nyíltvízi Világbajnokság megrendezésével összefüggésben nemzetközi szerződésben vállalt kötelezettségek teljesítéseként új jogcím biztosítja a rendezvénnyel összefüggésben kifizetett, illetve természetben biztosított ellátások adómentességét.

Társasági adóban új jogcímekkel bővül a kedvezmények köre, bevezetjük az élőzenei adókedvezményt és az energiahatékonysági célokat szolgáló beruházások adókedvezményét, emellett egyes meglévő kedvezmények szabályai is kiegészülnek, illetve egyértelműsítésre kerülnek, így például pontosításra kerülnek a műemlékvédelmi adóalap-kedvezmény szabályai.

Tekintettel arra, hogy a törvényhozó messzemenőkig elkötelezett az innovatív vállalkozásokat támogató befektetők és ezáltal maguk a korai fázisú vállalkozások fellendítése iránt, a törvényhozó társasági adózási kedvezménnyel kívánja elősegíteni azt, hogy minél több befektetés érkezzen a korai fázisú vállalkozásokhoz.

Az IFRS-ekre történő átállás során lehetővé válik a meglévő nyilvántartások továbbvitelének terhe mellett azon választás, hogy az adózó az adóalapját úgy állapítja meg, mintha nem tért volna át, ezzel párhuzamosan áttérési adóalap-különbözet nem keletkezik. Az IFRS-ek szerinti beszámolót készítőkre vonatkozó szabályozás más elemei is finomhangolása kerülnek a bevezetés óta kapott adózói visszajelzéseket is figyelembe véve. Mindezek által a szabályozás érthetősége, alkalmazhatósága javul, világosabbá válnak a rendelkezések, elhárulnak az áttérést eddig esetlegesen hátráltató bizonytalanságok.

A kisadózó vállalkozások tételes adójában 6 millió forintról 12 millió forintra nő az a bevételi értékhatár, ameddig az adózó az egyszerű adózási módot választhatja. A törvény ezen túlmenően az adókötelezettség teljesítésének egyszerűsítését célzó rendelkezéseket, illetve kisebb enyhítéseket tartalmaz. Így például 24 hónapról 12 hónapra csökken az az időtartam, amelynek elteltével ismét választható az adóalanyiság. Nem minősül továbbá főállású kisadózónak a vállalkozó, ha egyidejűleg nevelőszülői jogviszonyban is áll.

A törvény a kisvállalati adó adónemhez kapcsolódóan az adminisztrációs teher csökkentése érdekében tartalmazza, hogy a kisvállalati adóalanyiság időszakában keletkezett még fel nem használt elhatárolt veszteséget a társasági adó hatálya alá történő átlépést követően, az átlépés időpontjától számított öt adóéven keresztül lehessen felhasználni. A törvény 1 milliárd forintra emeli az adóalanyiság megszűnésének bevételi értékhatárát, melynek célja, hogy a kisvállalati adó hatálya alá tartozó adózók növekedése (1 milliárd forintig) ne legyen akadálya az egyszerű adónem szerinti adózásnak. Szintén adminisztrációs egyszerűsítés szándékával kerül bevezetésre, hogy az újonnan létrejövő vállalkozás az adónem választására vonatkozó bejelentését az állami adóhatósághoz történő bejelentkezéssel egyidejűleg teheti meg. Az elhatárolt veszteség adóalapban történő érvényesítésére vonatkozó szabályok egyszerűsítése révén az adóbevallás is nagymértékben egyszerűsödik 2017. január 1-jétől.

Az egyszerűsített közteherviselési hozzájárulás tekintetében a törvény lehetővé teszi, hogy az adóévben nyugdíjassá váló magánszemély személyi jövedelemadó bevallásában jogszerűen visszaigényelhesse az ekho nyugdíjjáruléknak minősülő részének megfelelő különbözetet.

A magánszemélyek 75%-os különadójáról szóló törvény vonatkozásában a törvény kiegészíti a mentességi szabályokat. A közszféra egyes állománycsoportjainak azonos kezelése érdekében a különadó alól mentesített kör kiegészül a közszolgálati tisztviselők jogállásáról szóló törvény (Kttv.) hatálya alatt álló kormánytisztviselőkkel, köztisztviselőkkel, tekintettel arra, hogy a csoportos létszámcsökkentés jogintézményével azonos tartalmú szabályok esetükben is léteznek.

Az egyszerűsítés jegyében a törvény alapján két kulcsos lesz az egészségügyi hozzájárulás rendszere: megszűnik a kamatjövedelmeket, valamint a tartós befektetésből származó jövedelem lekötési hozamát terhelő 6%-os mértékű közteher, továbbá a fizető vendéglátó tevékenységet végzők az ehoval azonos mértékű közterhet a tételes adóval együtt személyi jövedelemadóként lesznek kötelesek megfizetni.

Energiaellátók jövedelemadójában a társasági adóban létező szabályozással analóg módon a semlegességet biztosítja a társasági adó előadó-művészeti, filmalkotási, valamint látvány-csapatsport célra történő felajánlása kapcsán járó, egyéb bevételként elszámolt adójóváírás mentesítése az energiaellátók jövedelemadója alól, amely már a 2016. adóévre vonatkozóan is érvényesíthető.

Általános forgalmi adóban a KATA választására jogosító bevételi értékhatár emelésére is tekintettel az alanyi adómentesség értékhatára 6 millió Ft-ról 12 millió Ft-ra emelkedik.

A jövedéki adóról szóló törvény módosítása a 2017. április 1-jei hatálybalépés által a gazdálkodói és vámhatósági felkészüléshez biztosít hosszabb átmeneti időszakot. Ehhez kapcsolódóan 2017. január 1-jétől a hatályos törvényben az ár lekerül a dohánytermékekről és megvalósul az ár bejelentés rendszere. Másrészt egyes definíciók módosítása szükséges, különös tekintettel a 2017. január 1-jétől változó KN-kódokra.

A helyi adótörvény módosítása az IFRS-eket alkalmazó vállalkozások iparűzési adóalapjának megállapításával összefüggő kiegészítéséket, pontosításokat tartalmazza.

Mindemellett a törvény a feltételes helyi adómentesség szabályát a társasági adóalap-megállapítással összhangban szabályozza, míg a forgalmi érték szerint működtetett építményadó, telekadó adóalapjának megállapítása esetére a jogszabályi mentességi rendelkezések számítási módjára nézvést tartalmaz kiegészítő rendelkezést. A törvény egyszerűsíti a közös őstermelői igazolvánnyal rendelkezők iparűzési adókötelezettség-teljesítését, továbbá - szintén adminisztrációs egyszerűsítési okokból - szűkíti annak a szabálynak a hatókörét, mely a kapcsolt vállalkozások iparűzési adóalap-összeszámítási kötelezettségét írja elő.

A törvény a gépjárműadó-törvény cégautóadó szabályainak módosításával egyfelől kiterjeszti az adómentességet a kizárólag otthoni szakápolási tevékenység érdekében üzemeltetett személygépkocsira, másfelől pedig egy adómentességi tényállás kapcsán a súlyos fogyatékos magánszemély fogalmi elemeit meghatározó jogszabályi és kedvezményezetti körre való hivatkozást iktat be.

A reklámadóban vitathatatlanná válik az interneten való reklámközzététel esetén az adó alanya (a reklámközzétevő személye), továbbá a reklámadó-kötelezettségüket rendben teljesítők nyilvántartásából a jövőben akkor törli az adóhatóság az adóalanyt, ha adótartozása nettó és nem bruttó módon számítva meghaladja a 100 000 forintot. A törvény adminisztrációs egyszerűsítésképp hatályon kívül helyezi a kapcsolt vállalkozásokra vonatkozó adóalap-összeszámítási szabályt.

Az illetéktörvény módosítása az ingatlanforgalmazókat és a lízingcégeket megillető illetékkedvezmény újrakodifikálását és egyes illetékjogi rendelkezések deregulációját tartalmazza, továbbá egyszerűsíti az adóadminisztrációt azáltal, hogy egyes illetékmentes vagyonszerzések esetén az állami adóhatóságnak nem kell fizetési meghagyást (határozatot) kiadnia.

A pénzügyi tranzakciós illetékről szóló törvény kapcsán e törvény jogtechnikai jellegű pontosításokat tartalmaz.

Az adózás rendje az adóhatóság és az adózó közötti eljárást szabályozza. Az adóhatóság szolgáltató jellegének erősítése érdekében 2017-től lehetőség lesz arra, hogy azon magánszemély részére, aki munkáltatói adómegállapítást nem kért, vagy az adó megállapítását a munkáltató nem vállalta, az állami adó-és vámhatóság elkészítse és az adóévet követő év március 15. napjától elektronikus úton megküldje a személyi jövedelemadó bevallási tervezetet az adózó részére. Mivel 2017-ben az adóbevallási tervezet bevezetésével megszűntetésre kerül az egyszerűsített bevallás és az adónyilatkozat választásának a lehetősége a személyi jövedelemadó meghatározott részének az adózó rendelkezése szerinti felhasználásáról szóló törvény módosítása is szükségessé válik. Az élelmiszer-értékesítést végző automatával kapcsolatos törvényi szabályozás a jogalkalmazást könnyítő rendelkezésekkel kiegészítésre kerül.

Az adózás területén történő közigazgatási együttműködésről és a 77/799/EGK irányelv hatályon kívül helyezéséről szóló 2011/16/EU irányelvet módosító, a kötelező automatikus információcsere további bővítését eredményező 2015/2376/EU irányelv (a továbbiakban: DAC3) fő célja az Európai Unión belül az adóhatóságok közötti automatikus adóügyi információcserének a feltételes adómegállapítás és a szokásos piaci ár megállapítását tartalmazó döntésekre vonatkozó kiterjesztése. A szabályozás oka az a jelenség, hogy az adózási megfontolásokból kialakított nemzetközi adótervezési struktúrákra vonatkozó feltételes adómegállapítás, illetve szokásos piaci ár megállapítása számos esetben mesterségesen magas nyereségösszeget, ezzel egyidejűleg alacsonyabb adómértéket eredményez a döntést kiadó tagállamban. Ennek érdekében vált szükségessé az adómegállapítási jogsegélyt szabályozó 2011/16/EU tanácsi irányelv által létrehozott együttműködési eszközök és mechanizmusok további szélesítése.

Annak érdekében, hogy a határokon átnyúló vonatkozású feltételes adómegállapításokra és a szokásos piaci ár megállapítására vonatkozó kötelező automatikus információcsere minél hatékonyabb legyen, az e döntésekben (határozatokban) foglalt, a DAC3 által meghatározott információkat a megállapítások kiadását, módosítását, illetve meghosszabbítását követően rendszeres időközönként (automatikus) továbbítani kell a más tagállam hatáskörrel rendelkező hatóságához. A DAC3 ugyanakkor, szintén a hatékonyság és az átláthatóság biztosítása érdekében, az irányelv tagállami alkalmazásának határideje (2017. január 1.) előtti, a magyar elévülési szabályoknak megfelelő öt éves időszakban kiadott, módosított, illetve meghosszabbított és 2014. január 1-jén még érvényes döntésekre vonatkozó egyes információk átadásáról is rendelkezik.

Adóharmonizációs kötelezettségünkből fakadóan ez a tervezet a DAC3 magyar átvételét végzi el az adó- és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény (Aktv.) módosításával.

A tervezet fentieken kívül olyan módosító szabályokat is tartalmaz, melyek a pénzügyi számlákra vonatkozó információk automatikus cseréjéről rendelkező 2014/107/EU irányelv (DAC2) hazai átvétele gyakorlatban felmerülő kérdéseinek és a DAC2 kapcsán időközben elfogadott uniós szabályozás (harmadik országokkal történő együttműködési megállapodások) hazai leképezésének jogszabályi szintű rendezését, valamint további normaszöveg-pontosítást végeznek el.

A Közösség területére belépő, illetve a Közösség területét elhagyó készpénz ellenőrzéséről szóló, 2005. október 26-i 1889/2005/EK európai parlamenti és tanácsi rendelet végrehajtásáról szóló 2007. évi XLVIII. törvény szankciórendszere 2015 májusában korrigálásra került a vonatkozó EUB előzetes döntéshozatali ügyben hozott ítélet indokolása alapján, ugyanakkor emellett szükségessé vált a készpénztörvényben egy méltányossági jellegű, utólagos, egyedi mérlegelést lehetővé tévő eljárás bevezetése. Jelen módosítás vezeti be a törvény objektív szankciórendszerén túl ezt a méltányossági eljárást.

A Nemzeti Adó- és Vámhivatalról szóló törvénymódosítása során az adó- és vámhivatal vezetője minősítési jogkört kap, amely a feladat ellátásához eddig csak áttételesen volt biztosítva. Pontosítja a törvény a NAV életpálya bevezetéséhez szükséges szabályokat az alkalmazása során felmerült igényeknek megfelelően.

A vámtörvény esetében a hivatali eljáráshoz kapcsolódó határidő számítás tekintetében az uniós szabályok nem tartalmaznak rendelkezést, ezért azok megállapítása szükséges. A felülellenőrzés tekintetében a törvényességi és szakszerűségi ellenőrzés érvényre juttatása szolgáltat okot ezen intézményrendszer átfogó szabályozására. A korábbi vámjogi szabályozáson alapuló engedélyek új jogszabály szerinti felülvizsgálatánál, újraértékelésnél a vámjogi szabályozás nem tartalmaz teljes körű rendelkezéseket azok végrehajtására, ezért e tagállami szintű feladat vonatkozásában olyan szabályok megalkotása indokolt, amelyek egyértelmű iránymutatást nyújtanak a jogalkalmazók számára.

A számviteli törvény módosítása olyan, az IFRS-ek egyedi beszámolási célú alkalmazásával összefüggő módosításokat tartalmaz, amelyek az IFRS-ekre történő áttérést segítik elő.

Szintén az IFRS-ekkel függnek össze a számviteli törvény származékos ügyletekre vonatkozó módosításai, amely módosítások egyrészt közelítik a hazai szabályozást az IFRS-ek szerinti szabályozáshoz, másrészt konzisztensebbé teszik a jelenlegi törvényi szabályozást. A származékos ügyletekkel kapcsolatos fogalmak pontosítása és az új fogalmak bevezetése, valamint a kapcsolódó mérleg és eredménykimutatás tételekre vonatkozó rendelkezések kiegészítése ezen ügyletek egységes számviteli elszámolását segíti elő.

E mellett a számviteli törvény módosítása a gyakorlati végrehajtást segítő pontosító, kiegészítő rendelkezéseket is tartalmaz.

-----STARTING---POINT---RESZLETES---

Az 1. §-hoz

Az Szja tv. hatályos szabályozása jelenleg a külföldi illetőségű előadóművészek (pl. színészek, segédszínészek, statiszták, zeneszerzők, táncművészek) számára teszi lehetővé, hogy a törvényi feltételek fennállása esetén adójukat az Szja tv. 1/B. §-a szerinti egyszerűsített módon fizessék meg. A filmalkotások elkészítésében a színészeken kívül ugyanakkor stábtagok (pl. díszletépítők, helyszínfelmérők) is részt vesznek, akik már a forgatás megkezdése előtt is Magyarországra érkezhetnek. Ezen stábtagokat a jelenlegi szabályozás nem fedi le. A törvény az ő számukra is választhatóvá teszi az Szja tv. 1/B. §-a szerinti adózási módot.

Az egyszerűsített adózás választásának egyik feltétele az, hogy a külföldi magánszemély magyarországi tartózkodásának időtartama bármely 12 hónapos időszakban ne haladja meg a 183 napot. Annak érdekében, hogy a 183 napot meghaladó időtartamú filmforgatásokon Magyarországon levő színészek és stábtagok se legyenek kizárva az egyszerűsített adózásból, a törvény esetükben kiiktatja a 183 napos határidőt.

A törvény módosítja a jövedelem megállapításának módját: nem kell bevételként figyelembe venni az utazásra és szállásra fizetett költségtérítést, valamint a természetben biztosított utazás, szállás ellenértékét, ugyanakkor a jövőben nem csökkenti az adóalapot a 30 százalékos mértékű átalányköltség.

A 2. §-hoz

Pontosítja a kiküldetés és a hivatali, üzleti utazás fogalmát a gyakorlatban felmerült értelmezési problémák figyelembevételével. Módosul továbbá a termőföld haszonbérbe adásának fogalma.

A 3. §-hoz

Az új bevallási forma - az adóhatóság által készítendő adóbevallási tervezet - bevezetésével összefüggésben módosítja az önadózás szabályait.

A 4. §-hoz

Ellentmondásos helyzetet eredményez az a szabály, amely szerint megszűnik az első házasok kedvezményére való jogosultság, ha a magánszemély családi kedvezményre válik jogosulttá a házasságkötést követően, míg ha a kedvezményre már a házasságkötést megelőzően is jogosult volt (pl. magzatra tekintettel), 24 hónapig a családi kedvezmény mellett az első házasok kedvezményét is érvényesítheti. A törvény 24 hónapig feltétel nélkül érvényesíthetővé teszi a kedvezményt. A szabályhoz átmeneti rendelkezés kapcsolódik, amely alapján a módosítás már a 2014. december 31-ét követően megkötött házasságok esetében is alkalmazható, vagyis a 2015-re benyújtott bevallás önellenőrzéssel módosítható.

Az 5. §-hoz

Az adóhatóság az adóbevallási tervezetben a rendelkezésére álló adatok alapján ajánlatot tesz a magánszemély részére az önkéntes pénztári, a nyugdíj-előtakarékossági, valamint a nyugdíjbiztosítási nyilatkozatra. Amennyiben a magánszemély az előírt határidőben a tervezetet nem hagyja jóvá, nem javítja, vagy más módon nem teljesíti bevallási kötelezettségét, az adóbevallási tervezetben szereplő nyilatkozat a magánszemély adó feletti rendelkezésének minősül.

A 6. §-hoz

A törvény évi 32 ezer forintról 38 ezer 400 forintra emeli a fizető vendéglátó tevékenységükre tételes átalányadózást választó magánszemélyek által szobánként fizetendő személyi jövedelemadó mértékét figyelemmel arra, hogy megszűnik a tevékenység után fizetendő egészségügyi hozzájárulás. E módosítás összefügg a fizető vendéglátó tevékenységet végzőket terhelő 20%-os mértékű eho megszüntetésével.

A 7. §-hoz

A törvény úgy módosítja a tartós befektetési számlák lekötési hozamának megállapítására vonatkozó szabályt, hogy az azokban az esetekben is alkalmazható legyen, amikor az év utolsó napja munkaszüneti nap. Ebben az esetben a hitelintézet, a befektetési szolgáltató a lekötési időszak utolsó napját megelőző utolsó ismert árfolyam napján állapítja meg a lekötési hozamot.

A hatályos szabályozás értelmében tartós befektetési szerződés az ötéves lekötési időszak végén az állomány egészére vonatkozóan újraköthető és ebben az esetben a három és ötéves lekötési időszak újra indul. Az ötödik év végén, ellentétben a hároméves lekötési időszakkal, részkivétre nincs lehetőség. A törvény megteremti az ötödik év végi részkivét lehetőségét.

A 8. §-hoz

A személyi jövedelemadó mértékének 16%-ról 15%-ra történő csökkentésével összhangban az Szja tv.-ben alkalmazott 1,19-szeres szorzók 1,18-szoros mértékben kerültek meghatározásra a béren kívüli juttatásokat és az ún. egyes meghatározott juttatásokat terhelő közteher-alapját meghatározó szorzó kivételével. Ezt korrigálja a törvény.

A 9. §-hoz

Az új Munka Törvénykönyve nem szabályozza a kirendelés jogintézményét. A korábban kirendelt munkavállalóként nevesített munkavállalót az új szabályok szerint a munkáltatónál másik munkáltató utasítása alapján a munkaszerződésében rögzített munkahelytől eltérő helyen foglalkoztatott munkavállalóként kell kezelni. A törvények közötti összhang megteremtése érdekében a törvény ebben a tekintetben módosítja az Szja tv. érintett rendelkezést.

A 10. §-hoz

A béren kívüli juttatások adószabályainak 2017. január 1-jétől hatályos átalakításával összefüggésben átmeneti szabály rendelkezik arról, hogy a 2016. december 31-én hatályos 71. § szerint béren kívüli juttatásnak minősülő, de a 2017. január 1-jén hatályos 71. § szerint béren kívüli juttatásként nem nevesített juttatásokat a munkáltató 2016. december 31-ét követően egyes meghatározott juttatásként biztosíthatja. A törvény azzal egészíti ki ezt a szabályt, hogy a juttatásokra vonatkozóan 2017. január 1-jét megelőzően hatályos szabályok közül az egyedi értékhatárokat figyelmen kívül kell hagyni, az egyéb feltételeket azonban be kell tartani.

A tavaszi adócsomag a nyugdíjbiztosítás fogalmában található 10 ezer forintos járadékos szabályban előírt limitet - 2017. január 1-jei hatályba lépéssel - 5 ezer forintra csökkentette. A módosítás a biztosítási piacon tapasztalható visszaélésgyanús jelenségek csökkentését szolgálta. Átmeneti rendelkezés hiányában az új (korábbiaknál szigorúbb) szabály a 2017 előtt megkötött nyugdíjbiztosításokra is vonatkozna. A törvény ezért új átmeneti szabályt iktat be a tavaszi adócsomagban elfogadott szabályhoz kapcsolódóan, mely szerint az 5 ezer forintos járadékos szabályt a 2016. december 31-ét követően létrejött nyugdíjbiztosítási szerződésekre kell alkalmazni (a korábban kötött szerződésekre ugyanakkor nem).

A 11. §-hoz

Jogtechnikai módosítások.

A 12. §-hoz

Az Szja tv. 1. számú mellékletét módosító mellékletre vonatkozó rendelkezés.

A 13. §-hoz

Az Szja tv. egyes rendelkezéseinek szövegcserével történő módosítását tartalmazza.

A 14. §-hoz

Hatályon kívül helyező rendelkezések.

A 15. §-hoz

A Tao. tv. új fogalomként vezeti be a vendéglátóhely és az élőzenei szolgáltatás fogalmát az élőzenei szolgáltatás igénybevétele kapcsán a bevezetett adókedvezményhez kapcsolódóan. Bevezetésre kerül továbbá az állami támogatás, uniós szabvány és az energiahatékonysági célokat szolgáló beruházás fogalma. Az energiahatékonysági célokat szolgáló beruházás olyan, az energiahatékonyságról szóló törvény szerinti energiahatékonyság növekedését eredményező beruházás, amely révén az energiahatékonyságról szóló törvény fogalmai szerinti végsőenergia-fogyasztás csökkenését eredményező energiamegtakarításra kerül sor.

A törvény a startup cégek adóalap-kedvezménye kapcsán bevezeti a korai fázisú vállalkozások fogalmát, mely szerint korai fázisú vállalkozásnak a korai fázisú vállalkozások nyilvántartásba vételéről szóló jogszabály szerint nyilvántartásba vett jogi személy minősül.

A törvény szerint az adótörvény alkalmazásában a minősítés további feltéve, hogy a korai fázisú vállalkozás átlagos állományi létszáma az adóalap-kedvezmény igénybevételének adóéveiben elérje vagy meghaladja a két főt, és abból legalább 1 fő a tudományos kutatásról, fejlesztésről és innovációról szóló törvény szerinti kutató-fejlesztőnek minősüljön, továbbá a korai fázisú vállalkozás ne minősüljön a kedvezmény igénybevételére jogosult adózó kapcsolt vállalkozásának az igénybevétel adóéveiben. A minősítés és a regisztrációs eljárás további részleteit az említett külön jogszabály fogja meghatározni.

A 16. §-hoz

A törvény szerint a Tao. tv. adóalap-kedvezménnyel támogatja a regisztrált korai fázisú vállalkozásokba történő befektetést. Ezen adóalap-kedvezmény szerint az adózás előtti eredményt csökkenti a korai fázisú vállalkozásban szerzett részesedés bekerülési értékének a részesedés szerzésének adóévében alkalmazott adókulcs mértékéhez igazított hányada a részesedés szerzésének adóévében és az azt követő három adóévben, de adóévenként legfeljebb 20 millió forint.

A kedvezményt 4 adóévben egyenlő részletekben lehet érvényesíteni. A kedvezmény igénybevételére az adózó akkor jogosult, ha a szerzést megelőző 3 adóéves időszakon belül sem ő, sem pedig a kapcsolt vállalkozása vagy jogelődje nem volt tagja (részvényese, üzletrész-tulajdonosa) annak a korai fázisú vállalkozásnak, amelyre tekintettel a kedvezményt igénybe veszi.

Ha a kedvezmény érvényesítésére nyitva álló időtartam alatt - tőkeemelésre tekintettel - a bekerülési érték növekszik, akkor az adóalap-csökkentés ezen növekmény vonatkozásában is alkalmazható, ha a korai fázisú vállalkozásban szerzett részesedés a korábbiakban adóalap-kedvezmény igénybevételére jogosította, azzal, hogy erre tekintettel az érvényesítés időtartama nem hosszabbodik meg.

A korai fázisú vállalkozásokba történő befektetések adóalap-kedvezménye csak abban az esetben érvényesíthető, ha az adózó olyan vállalkozásban szerez részesedést, amelynek korábban 3 adóéves időszakon belül nem volt tagja (részvényese, üzletrész-tulajdonosa) az adózó, az adózó jogelődje vagy bármelyikük kapcsolt vállalkozása. Továbbá, ha az adózó az adóbevallás benyújtásáig rendelkezik egy olyan igazolással, amely tartalmazza a korai fázisú vállalkozások nyilvántartását végző szerv által vezetett nyilvántartási rendszer szerinti regisztrációs számát, a nyilvántartásba vétele dátumát, továbbá a korai fázisú vállalkozás regisztrációs számát és a nyilvántartásba-vétele dátumát.

A korai fázisú vállalkozásokba történő befektetések adóalap-kedvezménye alapján az adózó által adóévenként érvényesített összeg 19. § szerinti adókulccsal számított értéke az adóévben igénybe vett, csekély összegű (de minimis) támogatásnak minősül.

A tőkebefektetés a korai fázisú vállalkozásnál az adóévben igénybe vett, csekély összegű (de minimis) támogatásnak minősül.

A módosítás akként határozza meg a műemlék karbantartás adóalap-kedvezményének a tárgyát, hogy a karbantartást a műemléki vagy nyilvántartott műemléki értéknek minősülő ingatlanon, illetve a helyi egyedi védelem alatt álló ingatlanon kell elvégezni. Az ingatlan a mérlegben a számvitelről szóló 2000. évi C. törvény előírásai szerint ingatlanként kimutatott eszköz. A módosítás példálózó jelleggel felsorolja az ingatlan fogalmába tartozó főbb eszközöket.

A módosítás az egyértelműség végett pontosítja, hogy a karbantartás költségének az adóévben elszámolt részével csökkenthető az adóalap.

A módosítás bővíti a kedvezményt oly módon, hogy nem kizárólag a számvitelről szóló 2000. évi C. törvény szerinti felújításra vehető igénybe, hanem emellett beruházásra is, feltéve, hogy a beruházás kulturális örökségvédelmi céllal történik.

A módosítás szerint a kedvezmény mértéke a beruházás, felújítás bekerülési értékének a kétszerese, az igénybevételre a beruházás, felújítás befejezésének adóévében és az azt követő öt adóévben az adózó döntése szerinti részletekben kerülhet sor.

Az adózó a kárenyhítési alapba nyújtott támogatás esetén - a közhasznú szervezetek, a Magyar Kármentő Alap, illetve a Nemzeti Kulturális Alap támogatásához hasonlóan - társasági adóalap-kedvezményt vehet igénybe. A kifizetett összeg 50%-áig az adózó a támogatás (juttatás) adóévében veheti igénybe a kedvezményt.

A törvény a műemlék karbantartási kedvezmény alanyi körét kibővíti az sz) pont szerinti jogosult kapcsolt vállalkozásával, továbbá a ty) pont szerinti jogosult adózó kapcsolt vállalkozásával (az ingatlant érintő beruházáshoz, felújításhoz pénzügyi forrást közvetlenül biztosító, a ty) pont szerinti jogosult adózó kapcsolt vállalkozása helyett). A lehetséges kedvezményezetti kör kibővítésére vonatkozó törvény ugyanakkor nem vezethet a kedvezmény többszöröződéséhez.

A 17. §-hoz

Az az adózó, amely érvényesíti a korai fázisú vállalkozásokba történő befektetések adóalap-kedvezményét és az érvényesítésre nyitva álló 4 adóéven belül a kedvezményre jogosító részesedést bármilyen jogcímen kivezeti, részben kivezeti (az átalakulás, egyesülés vagy szétválás miatti kivezetést kivéve), adóalap-növelő tétel alkalmazására kötelezett. Az adóalap-növelő tétel összege az adózás előtti eredmény csökkentéseként elszámolt összeg kétszerese. Kivezetés (részbeni kivezetés) alatt például az értékesítést, a nem pénzbeli vagyoni hozzájárulásként történő átadást, a térítés nélküli átadást, és a tőkeleszállítást kell érteni.

A törvény szerint abban az esetben, ha az adózó alkalmazza a korai fázisú vállalkozásokba történő befektetések adóalap-kedvezményét, a szerzett részesedésre elszámolt értékvesztésre az értékvesztés elszámolásának adóévében növelő tételt kell alkalmaznia (kivéve, ha bejelentett részesedésről van szó, mert ez esetben a bejelentett részesedésre vonatkozó szabály alapján lesz kötelezett növelő tétel alkalmazására).

A növelő tétel összege a vállalkozásban szerzett részesedésre elszámolt értékvesztés összege, de legfeljebb az adóalap-kedvezményként érvényesített összeg. Amennyiben a részesedésre a későbbiekben visszaírásra kerül az értékvesztés, a Tao. tv. hatályos rendelkezése alapján csökkentő tétel lesz érvényesíthető, ha az adózó a korábbi növelést az erre vonatkozó adóbevallással és az azt alátámasztó kimutatásokkal igazolja.

A 18. §-hoz

A törvény szerint, ha a korai fázisú vállalkozásban szerzett részesedésre tekintettel elérhető adóalap-kedvezményt alkalmazó adózó jogutód nélkül megszűnik a szerzés adóévében, vagy az azt követő három adóévben, akkor az adóalap-csökkentésként elszámolt összeggel (feltéve, hogy korábban ezzel nem növelte adóalapját), meg kell növelnie az adózás előtti eredményét.

A 19. §-hoz

Az IFRS 11 Közös megállapodások című standard 11.26 (a) előírásai alapján, amennyiben az adózó olyan társaságban rendelkezik részesedéssel, amely a standard alapján közös tevékenységnek minősül, akkor az adózó az egyedi IFRS beszámolójában is meg kell, hogy jelenítse a részesedés mögötti eszközeiből, kötelezettségeiből, bevételeiből és költségeiből rá jutó összeget. Ezáltal a tevékenység eredménye mindkét társaság egyedi beszámolójában megjelenik. A duplikáció megszüntetése érdekében ez esetben a részesedéssel rendelkező társaságnak a számviteli törvény szerinti szabályokat követve kell az erre a tevékenységre eső adókötelezettségét meghatározni, amelyre vonatkozóan külön nyilvántartás vezetésére kötelezett.

A 20. §-hoz

A munkavállalói részvényprogramok IFRS-ek és számviteli törvény szerinti kezelése eltérő. A módosítás a két számviteli rendszer közötti egyensúlyt teremti meg. A módosítás egyértelművé teszi, hogy az MRP szervezetként történő részvényjuttatás is ezen rendelkezés alá tartozik. Továbbá a módosítás szerint az IFRS-ek szerint beszámolót készítő adózó ezért adóalap csökkentő tételként veszi figyelembe a munkavállalói részvényprogramhoz kapcsolódóan a tárgyévben átadott saját részvények visszavásárlási értékét, és növelő tételként veszi figyelembe a korábban csökkentőként elszámolt értéket azon részvények tekintetében, amelyeket az adózó ingyenesen kap vissza a munkavállalótól, az MRP szervezettől. Kezeli egyúttal a módosítás azt az IFRS-ek rendszere és a magyar számviteli rendszer közötti különbséget is, miszerint az IFRS-ek rendszerében a juttatási program eredménye a program adóévei során realizálódik, míg a magyar számviteli rendszerben az MRP szervezet részére történő átadás illetve az MRP szervezet által történő juttatás időpontjában keletkezhet az alapítónál eredményhatás.

A 21. §-hoz

A Tao. tv. 18/C. § (1) bekezdés b) pontjához, 18/C. § (2) bekezdés a) pontjához

Az IFRS-ek első alkalmazására vonatkozó standard főszabály szerint olyan beszámoló elkészítését írja elő, amely (néhány kivételtől eltekintve) olyan értékeket tartalmaz, mintha a gazdálkodó mindig az IFRS-ek szerint vezette volna a könyveit (IFRS 1 A nemzetközi pénzügyi beszámolási standardok első alkalmazása című standard). A gazdálkodónak az áttéréskor a saját tőkével szemben kell megjelenítenie a különbségeket, amelyeket az IFRS-ek szerint készített beszámoló kiegészítő mellékletében tételesen és részletes magyarázattal együtt be kell mutatni. Ennek megfelelően az IFRS-ek szerinti beszámolóra áttérő adózóknak az áttérést megelőző időszak alapulvételével ki kell számítaniuk a magyar számviteli rendszer és az IFRS-ek szerinti eltéréséből fakadó ún. áttérési különbözetet. Az áttérési különbözet tehát a kétszeres adóztatás, illetve a kétszeres nem-adóztatás elkerülése érdekében semlegesítésre kerül az adóalapban. A módosítás következtében egyértelművé válik, hogy az áttérési különbözettel abban az esetben kell módosítani a korrigált adózás előtti eredményt, ha az IFRS alapú elszámolás eltérő adóalapot eredményez ahhoz képest, mintha az adózó nem tért volna át az IFRS alapú beszámolóra (könyvvezetésre). Az adóalap korrekció összege az adóalapok eltérését veszi alapul.

A Tao. tv. 18/C. § (1) bekezdés c) pontjához, 18/C. § (2) bekezdés b) pontjához

Az IFRS-ek szerint a számviteli politika változását jellemzően visszamenőlegesen kell alkalmazni (IAS 8 Számviteli politika, a számviteli becslések változásai és hibák című standard). Ez azt jelenti, hogy az előző éveket érintő módosítások hatása nem a tárgyévi eredményben jelenik meg (mint ahogyan a számviteli törvény szerint), hanem az eredménytartalékot módosítja. Ezért az adósemlegesség érdekében az IFRS szerint beszámolót készítő adózónál indokolt ezt a tételt az adóalapban megjeleníteni. A módosítás szerint az adóalap korrekciója arra az összegre vonatkozik, amennyivel a számviteli politika visszamenőleges változása kisebb vagy nagyobb adóalapot eredményez a változás nélküli helyzethez képest. Az eredménytartalékról az adóalapokra való áttéréssel egyidejűleg a tétel a két számviteli rendszerbeli adózás előtti eredmény semlegességével foglalkozó Tao. tv. 18/B. §-ból áthelyezésre kerül az adóalap-módosító tételek közé a 18/C. §-ba.

A szabályozás a továbbiakban például a tárgyi eszközök és az immateriális javak esetén a számított nyilvántartási érték különbségére épít. További példa, hogy a valósérték-modellben értékelt befektetési célú ingatlanok az adóalapban eleve úgy kezelendőek, mintha a bekerülésiérték-modellben lennének értékelve (azaz az adóalap egyébként is semleges), ezért a valósérték-modellre történő áttérés visszamenőleges hatása kétszeres adózásának illetve nem adózásának elkerülése érdekében a visszamenőleges hatást nem kell az adóalapban megjeleníteni a számviteli politika változásának adóévében. Természetesen ez az összeg is része lesz az adóalapnak, de csak az eszköz kivezetésekor.

A Tao. tv. 18/C. § (4a)-(4g) bekezdéséhez

A törvény az IFRS-ekre történő áttéréskor választási lehetőséget biztosít az adózók számára az összes meglévő eszköze és kötelezettsége, vagy kizárólag az összes tárgyi eszköze és immateriális jószága vonatkozásában. A választás az eszközök, kötelezettségek (tárgyi eszközök és immateriális jószágok) összességét tekintve érvényesíthető, egyedi tételenként nem. Ezen eszközökre, kötelezettségekre (tárgyi eszközökre és immateriális jószágokra) vonatkozóan az adóalap úgy is meghatározható, mintha nem történt volna áttérés, azaz például egy tárgyi eszköznél a korábbi adózási értékcsökkenés érvényesül és párhuzamosan áttérési adóalap-különbözet nem keletkezik. Ezen módszer választása esetén az eszközökhöz tartozó releváns számviteli - és adó értékeket elkülönítetten nyilván kell tartani. A választást legkésőbb az áttérés adóévéről szóló társasági adóbevallásának benyújtásával egyidejűleg lehet megtenni, amely később nem módosítható, nem vonható vissza.

E rendelkezés szerinti választás hatálya alá tartozik az összes eszköz és kötelezettség, így többek között, de nem kizárólagosan a befektetési célú ingatlanok, a biológiai eszközök, továbbá azon szerződésekből származó eszközök, amelyeket az adózó az IFRS-ek szerint pénzügyi lízingként jelenít meg, azonban az IFRS-ek szerinti beszámolóra nem tért volna át, akkor a számvitelről szóló törvény III. Fejezete szerinti beszámolóban nem pénzügyi lízingként jelenített volna meg.

Az az adózó, amely nem választja a korábbi adózási helyzet folytatását, a meglévő immateriális jószágok és tárgyi eszközök és az IFRS 1 szerint vélelmezett bekerülési értéken nyilvántartott tárgyi eszközök és immateriális jószágok (adózási) bekerülési értékét és számított nyilvántartási értékét egyező összegben, az áttérés adóéve első napján fennálló, az IFRS-ek szerinti könyv szerinti értékkel megegyezően állapítja meg. Az adózó választása szerint az összes ilyen, az áttérés adóévének első napját megelőző napon nullától eltérő számított nyilvántartási értékű immateriális jószága és tárgyi eszköze vonatkozásában a Tao. tv. szerinti értékcsökkenési leírási kulcsok vetítési alapjául szolgáló bekerülési értéket úgy állapítja meg, hogy az előzőek szerint meghatározott számított nyilvántartási értéket megszorozza az adott eszközre vonatkozó, az áttérés adóévének első napját megelőző napon fennálló bekerülési érték és számított nyilvántartási érték hányadosával. Ez esetben az értékcsökkenés elszámolására tekintettel, az áttérés napját megelőző napon fennálló számított nyilvántartási érték és a vélelmezett bekerülési érték (IFRS-ek szerinti könyv szerinti érték) különbözete része lesz az áttérési adóalap-különbözetnek.

A Tao. tv. 18/C. § (4f) bekezdés hatálya alá nem tartozó tárgyi eszközök és immateriális jószágok Tao. tv. szerinti értékcsökkenési leírási kulcsok vetítési alapjául szolgáló bekerülési értékét az IFRS-ek szerint az áttérés adóévének első napján nyilvántartott bekerülési értékkel egyező összegben, a számított nyilvántartási értékét ezen bekerülési érték és az adóalapnál értékcsökkenésként korábban már érvényesített összeg különbözeteként határozza meg.

A Tao. tv. 18/C. § (10)-(10a) bekezdéséhez

Az IFRS-ek szerint az apportként kapott eszközt a létesítő okiratban meghatározott érték helyett a piaci értéken kell felvenni a könyvekbe. Ha az apport független és eltérő számviteli beszámolást alkalmazó vállalkozások között megy végbe, akkor a transzferár-módosítási kötelezettség nem tudja az egyensúlyt biztosítani, ezért a semlegesség érdekében az apportot kapó, IFRS-ek szerinti beszámolók készítő adózó a létesítő okiratban, annak módosításában, illetve a közgyűlési, az alapítói, a taggyűlési határozatban meghatározott értéket tekinti a kapott eszközök bekerülési értéknek. Ezzel analóg módon, az IFRS-ek szerinti beszámolót készítő adózó által végrehajtott apportálás esetén a részesedés (befektetés) bekerülési értéke a létesítő okiratban, annak módosításában, illetve a közgyűlési, az alapítói, a taggyűlési határozatban meghatározott érték.

A Tao. tv. 18/C. § (12a) bekezdéséhez

Jogtechnikai jellegű pontosítás, melyre annak érdekében van szükség, hogy a részvényben teljesített részvényjuttatási programok konzekvensen kerüljenek kezelésre.

A Tao. tv. 18/C. § (13a) és (13b) bekezdéséhez

Az egyértelmű szabályozás és az egységes jogalkalmazás érdekében külön rendelkezés mondja ki, hogy az IFRS-ek szerint beszámolót készítő hitelintézet és pénzügyi vállalkozás az adózás előtti eredményét nem növeli pénzügyi szolgáltatási, a kiegészítő pénzügyi szolgáltatási, a befektetési szolgáltatási tevékenységéből származó várható kötelezettség fedezetére képzett céltartalékkal (céltartalékot növelő összeggel) kapcsolatban az adóévben az adózás előtti eredmény terhére elszámolt ráfordítással, azaz a ráfordítás a képzés évében kifejti csökkentő hatását. Értelemszerűen, ezen adózói körben, az érintett céltartalék feloldása, csökkentése esetén az adóalap-csökkentő tétel nem alkalmazandó.

Amennyiben az IFRS-ek szerint adózó lakástakarékpénztár, a számviteli rendszere miatt a lakástakarékpénztárakról szóló 1996. évi CXIII. törvény 16. §-ában előírt kiegyenlítési céltartalékot nem mutat ki beszámolójában, akkor az intézményi azonos kezelés érdekében a módosítás a (13b) bekezdés szerinti adóalap-korrekciós tétel bevezetésével egészíti ki a törvényt. Ha a kiegyenlítési céltartalék megjelenik az IFRS-ek szerinti beszámolóban, akkor a módosítás az egyértelmű szabályozás és az egységes jogalkalmazás érdekében a (13a) bekezdésben külön kimondja az adóalap növelési, illetve csökkentési kötelezettség alóli kivételt.

A Tao. tv. 18/C. § (18) bekezdéséhez

Az adóelkerülés megakadályozása végett bővül azon esetek köre, amikor a három adóév alatt érvényesíteni kívánt pozitív áttérési adóalap-különbözet fennmaradó része egy összegben esedékessé válik. Az egyösszegű adóalap-növelés vonatkozik arra az adózóra, amely - az átalakulás, egyesülés, szétválás miatti megszűnést kivéve - bármely okból kikerül Tao. tv. hatálya alól, vagy, amely a székhelyét külföldre helyezi át. Nem kell e rendelkezést alkalmaznia az európai részvénytársaságnak és az európai szövetkezetnek a székhelye belföldről külföldre történő áthelyezésekor azon tevékenységére, amelyet külföldi vállalkozóként folytat. Nem kell továbbá e rendelkezést alkalmaznia a külföldi vállalkozónak, ha a tevékenységét az európai részvénytársaság, az európai szövetkezet folytatja.

A Tao. tv. 18/C. § (21) bekezdéséhez

Az államháztartás egyensúlyát javító különadóról és járadékról külön rendelkezésben rögzíti, hogy a hitelintézetnek a társasági adó számviteli elszámolására vonatkozó szabályai szerint kell kimutatni és ezzel összefüggésben a társasági adóalapban adóalap-csökkentő tételként figyelembevenni a hitelintézeti különadót. Az IFRS-ek szerinti beszámolót készítő hitelintézetnél a hitelintézeti különadót részben vagy egészben az egyéb ráfordítás soron és nem a nyereségadó-ráfordítások soron (az adózás előtti eredmény alatt) kerül bemutatásra (IAS 12 Nyereségadók című standard). Ezért az IFRS-ek szerint beszámolót készítő hitelintézetnél a hitelintézetek különadója tényleges nyereségadó-ráfordításként elszámolt adóévi összegével csökkenti az adózás előtti eredményt.

A Tao. tv. 18/C. § (22) bekezdéséhez

A módosítás biztosítja, hogy a gazdasági társaság tagjánál (részvényesénél, üzletrész-tulajdonosánál) a jegyzett tőke leszállításából eredően a társasági adókövetkezmények megegyezzenek az IFRS-ek és a magyar számvitel rendszerében abban az esetben is, ha az IFRS-ek szerint a jegyzett tőke leszállítása esetében részesedés kivezetésére nem kerül sor. Ezáltal alkalmazhatóvá válik például a 7. § (1) bekezdés gy) pontja szerinti adóalap-csökkentés. Ha például a részesedésre később a tőkeleszállításból eredően olyan értékvesztést kell elszámolni, amelyre a magyar számvitel szerint nem kerülne sor, mert a részesedés kivezetése eleve megtörtént, akkor az értékvesztéssel az adóalap nem csökkenthető. Ha később például értékesítésére kerül sor, az értékesítés adókötelezettségét úgy kell meghatározni, mintha az értékesített részesedés könyv szerinti értéke a tőkeleszállítás magyar számvitel szerinti elszámolását tükrözné.

A 22. §-hoz

Jogtechnikai jellegű pontosítás.

A 23. §-hoz

A kiegészítő támogatás határidőn túli, de még az adóbevallást megelőző pénzügyi teljesítése esetén az adózó nem esik el az adókedvezménytől, hanem annak 80 százalékára jogosulttá válik.

A 24. §-hoz

A módosítás értelmében a fejlesztési adókedvezmény igénybevételének létszám- és bérköltség- növelési feltételei enyhülnek a beruházások ösztönzése érdekében. A jelenértéken legalább 3 milliárd forint értékű beruházások esetében az adózó választhat, hogy legalább 50 fővel vagy a minimálbér háromszázszorosával, a jelenértéken legalább 1 milliárd forint értékű beruházások esetében 25 fővel vagy a minimálbér százötvenszeresével növeli a foglalkoztatását, illetve bérköltségét, eleget téve jogszabályi kötelezettségének. A kis- és középvállalkozások legalább 500 millió forint értékű beruházásai tekintetében az előírt követelmény kisvállalkozások számára minimum 5 főre vagy a minimálbér tízszeresére, középvállalkozásnál 10 főre vagy a minimálbér huszonötszörösére csökken.

A 25. §-hoz

A kiegészítő sportfejlesztési támogatásnak a határidőn túli, de még az adóbevallást megelőző pénzügyi teljesítése esetén az adózó nem esik el az adókedvezménytől, hanem annak 80 százalékára jogosulttá válik.

Ha a kiegészítő és a pótlólagos kiegészítő sportfejlesztési támogatás pénzügyi teljesítésétől számított 30 nap a támogatás adóévére vonatkozó társasági adóbevallás benyújtását követően járna le, akkor az adózónak nem kell külön bejelentést tennie az adóhatóság felé, hanem a kifizetések tényét a támogatás adóévére vonatkozó társasági adóbevallásában jelenti be az állami adóhatóság részére.

A 26. §-hoz

Figyelemmel Magyarország uniós kötelezettségeire, a törvény alapján lehetőség nyílik társasági adókedvezmény igénybevételére energiahatékonysági célokat szolgáló eszközberuházás megvalósítása és üzemeltetése esetén.

Elszámolható költségnek minősül

a) az energiahatékonysági beruházás célját szolgáló, a magasabb energiahatékonysági szint eléréséhez közvetlenül kapcsolódó tárgyi eszköz, immateriális jószág számvitelről szóló törvény szerinti bekerülési értéke, amennyiben a beruházás összköltségén belül az energiahatékonysági célokat szolgáló beruházás költségei külön beruházásként meghatározhatóak,

b) egyéb esetben az energiahatékonysági célokat közvetlenül szolgáló beruházás részét képező tárgyi eszköz, immateriális jószág számvitelről szóló törvény szerinti bekerülési értékének az a része, amely egy hasonló, kevésbé energiahatékony beruházáshoz viszonyítva többletköltségeként merül fel, és amely kevésbé energiahatékony beruházást az adózó az e § szerinti adókedvezmény és a beruházáshoz igénybe vett más állami támogatás hiányában hitelt érdemlően végrehajtott volna.

Az adókedvezmény mértéke az elszámolható költség legfeljebb 30 százaléka (de legfeljebb jelenértéken 15 millió eurónak megfelelő forintösszeg) lehet, amely mértéket kisvállalkozások 20, középvállalkozások 10 százalékponttal tovább növelhetnek.

Az általános, illetve a közösségi jogból eredő igénybevételi feltételeken felül a jogszabály előírja, hogy az adózónak az adókedvezmény igénybevételekor rendelkeznie kell egy olyan igazolással, amely alátámasztja, hogy a megvalósított beruházás energiahatékonysági célokat szolgáló beruházásnak minősül. Az említett igazolás kiállításának szabályairól külön jogszabály fog rendelkezni.

A kötelező üzemeltetési időszak legalább 5 év, az adókedvezmény igénybevételére pedig a jogszabályi feltételek teljesülése esetén főszabály szerint a beruházás üzembe helyezését követő adóévben és az azt követő öt adóévben van lehetőség.

A törvény rögzíti, hogy ugyanazon beruházás tekintetében az energiahatékonysági célokat szolgáló beruházások adókedvezménye és a fejlesztési adókedvezmény együttesen nem alkalmazható, következésképpen nincs lehetőség a Tao. tv. 22/B. §-a szerinti bejelentés/kérelem benyújtására, továbbá a két kedvezmény együttes igénybevételére. A két kedvezmény tehát kizárja egymást.

A kedvezményhez kapcsolódó átmeneti rendelkezés alapján a kedvezmény kizárólag a szabályozás hatálybalépését (2017. január 1-jét) követően megkezdett, energiahatékonysági célokat szolgáló beruházások tekintetében és kizárólag a megkezdést követően felmerült elszámolható költségek vonatkozásában vehető igénybe.

A 27. §-hoz

A törvény szerint az adózó az általa üzemeltetett vendéglátóhelyen megvalósított élőzenei szolgáltatásra tekintettel az általa költségként, ráfordításként elszámolt ellenérték (díj) után adókedvezményt vehet igénybe. Az adókedvezmény mértéke az élőzenei szolgáltatásra tekintettel az adózó által költségként, ráfordításként az adóévben elszámolt ellenérték (díj) általános forgalmi adó nélkül számított összegének legfeljebb 50 százaléka.

A törvény szerint az adózónál az élőzenei szolgáltatás ellenértékére (díjára) tekintettel elszámolt költség, ráfordítás összegének azon része, amellyel az adózó csökkenti a fizetendő adóját, az adóalapnál nem minősül elismert költségnek.

A törvény kimondja, hogy élőzenei szolgáltatás adókedvezménye az adóévben igénybe vett, csekély összegű (de minimis) támogatásnak minősül.

A 28-29. §-hoz

Jogtechnikai jellegű pontosítás.

A 30. §-hoz

(31) bekezdéshez

Az OECD jelentés és az akciótervek kifejezetten lehetővé teszik, hogy a tagállamok a korábbi jogdíj szabályokat alkalmazó vállalkozások számára átmeneti lehetőséget biztosítsanak 2021-ig. A módosítás célja ezen átmeneti szabályok pontosítása és egyértelműsítése. A módosítás egyértelműsíti, hogy azok az adóalanyok, akik 2016. január 1-je és június 30-a között kapcsolt vállalkozástól olyan jogdíjra jogosító jószágot is beszereztek, amely az átruházót nem jogosította a Tao. tv.-ben foglalt jogdíjkedvezmény igénybevételére, csak ezen újonnan beszerzett jószágok tekintetében nem élhetnek a korábbi szabályozásban foglalt kedvezménnyel.

(35) bekezdéshez

Átmeneti rendelkezés alapján egyes, az IFRS-ekre áttérő adózókra vonatkozó szabályokat az adózók már a 2016. adóévre vonatkozóan is alkalmazhatnak választásuk szerint.

(36) bekezdéshez

A pótlólagos kiegészítő támogatás nyújtására nyitva álló határidő meghosszabbítása első alkalommal a 2016. adóévben nyújtott támogatásra vonatkozik.

(37) bekezdéshez

A pótlólagos kiegészítő sportfejlesztési támogatás nyújtására nyitva álló határidő meghosszabbítása első alkalommal a 2016. adóévben nyújtott támogatásra vonatkozik.

(38) bekezdéshez

Átmeneti rendelkezés.

(39) bekezdéshez

A módosított 29/ZS. § rendelkezései a 2015. évi és a 2016. évi adókötelezettség megállapításakor is alkalmazhatóak.

(40) bekezdéshez

Átmeneti rendelkezés, amely szerint az üzleti vagy cégértékre vonatkozó módosult szabályokat a 2016. adóévi adókötelezettségre is alkalmazni lehet.

(41) bekezdéshez

A kedvezményezett eszközátruházásra vonatkozó 2017-től hatályba lépő szigorítások hatályba lépését egyértelműsíti a módosítás. E szerint az új rendelkezések a 2017 előtt bekövetkezett kedvezményezett eszközátruházásokra nem, csak a 2017. január 1-jén vagy azt követően létrejövő ügyletekre vonatkoznak.

(42) bekezdéshez

A jogutódként befizetendő adóelőleget első alkalommal a 2016. december 31-ét követően lehet felajánlani.

(43) bekezdéshez

A létszámfeltétel könnyítése a 2017. január 1-jét követően bejelentett (kérelmezett) beruházásokra vonatkozik a törvény alapján.

(44) bekezdéshez

A törvény rögzíti, hogy az energiahatékonysági célú beruházások adókedvezménye kizárólag a szabály hatálybalépését (azaz 2017. január 1-jét) követően megkezdett, energiahatékonysági célokat szolgáló beruházások vehető igénybe.

(45)-(46) bekezdéshez

A módosuló értékcsökkenési leírási kulcsokat az adózó a 2017. évben kezdődő adóévi vonatkozásában még választása szerint alkalmazhatja.

A 31. §-hoz

A felhatalmazó rendelkezés szerint a Kormány rendeletben szabályozhatja a korai fázisú vállalkozásként történő minősítés feltételeit, a korai fázisú vállalkozásokat támogató vállalkozásokra vonatkozó követelményeket, a korai fázisú vállalkozások és a korai fázisú vállalkozásokat támogató vállalkozások nyilvántartásba vételével kapcsolatos eljárást, a korai fázisú vállalkozásnak, a korai fázisú vállalkozásokat támogató vállalkozásnak minősülés igazolásának részletes feltételeit.

A felhatalmazó rendelkezés szerint a Kormány rendeletben szabályozhatja az energiahatékonysági célokat szolgáló beruházások adókedvezménye igénylésének, igénybevételének, az energiahatékonysági célokat szolgáló beruházási minőség igazolásának, az adózó nyilvántartási és adatszolgáltatási kötelezettségének részletes feltételeit.

A 32. §-hoz

Az energiahatékonysági célokat szolgáló beruházások adókedvezménye közösségi háttérjogszabálya a Szerződés 107. és 108. cikke alkalmazásában bizonyos támogatási kategóriáknak a belső piaccal összeegyeztethetővé nyilvánításáról szóló 2014. június 17-i 651/2014/EU bizottsági rendelet.

A 33. §-hoz

A Tao. tv. 1., 2. és 3. mellékletét módosító mellékletre vonatkozó rendelkezés.

A 34. §-hoz

Szövegcserés módosítás.

A 35. §-hoz

Hatályukat vesztő rendelkezések.

A 36. §-hoz

Jogtechnikai jellegű módosítások.

A 37. §-hoz

Szövegcserés módosítás.

A 38. §-hoz

Hatályát vesztő rendelkezés.

A 39. §-hoz

A törvény az új bevallási forma - az adóhatóság által készítendő adóbevallási tervezet - bevezetésével összefüggésben módosítja az egyszerűsített közteherviselési hozzájárulás bevallására vonatkozó egyes rendelkezéseket.

A 40. §-hoz

Azokban az esetekben, amikor a magánszemély az év első felében vonul nyugdíjba (az adott évben több mint 183 napra részesül nyugdíjban), az Ekho. tv. szabályai szerint minden ekhoval adózó jövedelmére (az aktív időszakban szerzettre is) az alacsonyabb (11,1%-os) közteher mértéket alkalmazhatja, vagyis a megfizetett különbözet visszajár számára. A hatályos törvény azonban nem tartalmaz olyan szabályt, amely alapján az adóhatóság a visszautalást jogszerűen teljesítheti. A törvény alapján lehetővé válik a különbözet személyi jövedelemadó bevallásban történő visszaigénylése más túlfizetésekhez hasonlóan.

A 41. §-hoz

Az új bevallási forma - az adóhatóság által készítendő adóbevallási tervezet - bevezetésével összefüggésben módosítja az egyszerűsített közteherviselési hozzájárulás bevallásra vonatkozó egyes rendelkezéseket.

A 42. §-hoz

A törvény átmeneti rendelkezést iktat be, amely alapján egyértelművé válik, hogy már a 2016 első felében nyugdíjba vonulók is visszaigényelhetik az általuk megfizetett eho és az új szabály szerint őket jogszerűen terhelő ekho különbözetét.

A 43. §-hoz

Jogtechnikai jellegű módosítás a 39. §-ban foglaltakkal összefüggésben.

A 44. §-hoz

A gyógyszertámogatási előirányzat túlköltése esetén a finanszírozó és a gyógyszerek forgalomba hozatali engedélyének jogosultjai közötti kockázatmegosztásról szóló hatályos szabályok az előirányzat túllépésének fedezetének biztosítása érdekében támogatás arányosan minden forgalmazó esetében visszafizetési kötelezettséget határoz meg (ún. sávos befizetés). Tekintettel arra, hogy sávos befizetési kötelezettség keletkezik olyan forgalmazók esetében is, akik forgalmazási tevékenysége a túlköltés kialakulásához nem járult hozzá. (pl. csökkent vagy nem növekedett a forgalmuk, árat csökkentettek) indokolt, hogy mentesüljenek a befizetési kötelezettség alól. Ez csak úgy valósítható meg, ha a szabály változása minden szereplő számára mentesítést ad a jelenlegi szabályozás alapján 2016. évre adódó befizetési kötelezettség alól.

A 45. §-hoz

Átmeneti rendelkezés.

A 46. §-hoz

Az adózó az általa a társasági adóban az előadó-művészet, filmalkotás, valamint látvány-csapatsport támogatásának céljára felajánlott összegre tekintettel a társasági adófolyószámlájára történő jóváírásra jogosult, amelyet egyéb bevételként számol el. A módosítás ezen bevételt mentesíti az energiaellátók jövedelemadója alól.

A törvény gondoskodik arról, hogy a kisajátítás, valamint a kisajátítási tervben szereplő ingatlanra megkötött adásvétel során kapott ellenérték és az érintett eszköz könyv szerinti értéke közötti pozitív különbözet az adózás előtti eredményben való megjelenése adóévében adóalap-csökkentő tételként legyen elszámolható.

A 47. §-hoz

A fejlesztési adókedvezmény meglévő szabályrendszeréhez hasonlóan a módosítás lehetőséget teremt arra, hogy a Távhő tv. alanyai igénybe vehessék az energiahatékonysági célokat szolgáló beruházások adókedvezményének társasági adóban nem érvényesített részét, legfeljebb számított adójuk 50 százalékáig terjedő mértékben.

A 48. §-hoz

Jogtechnikai jellegű pontosítás.

A 49. §-hoz

A megújuló energiaforrásból termelt villamos energia kötelező átvételi és prémium típusú támogatás új rendszerével összhangban a prémium típusú támogatásban részesülők is mentesülhetnek az energiaellátók jövedelemadója alól.

Az 50. §-hoz

A jóváírás és kisajátítás mentesítését első alkalommal a 2016. január 1-jén vagy az azt követően kezdődő adóév adókötelezettsége megállapítása során kell alkalmazni.

Az 51. §-hoz

Jogtechnikai jellegű módosítások.

Az 52. §-hoz

A magánszemélyek egyes jövedelmeit terhelő különadóra vonatkozó szabályozás 2015 decemberében egy olyan szabállyal egészült ki, amely alapján a csoportos létszámcsökkentés keretében megszűnő jogviszonyokban a felmondási időre járó juttatás és végkielégítés egésze mentesül a 75%-os különadó-fizetési kötelezettség alól. Ez a szabály az Mt. alapján foglalkoztatott munkavállalókra és a Kjt. hatálya alá tartozó közalkalmazottakra alkalmazható, utóbbi esetben azért, mert a Kjt. az Mt. alkalmazását háttérjogszabályként rendeli alkalmazni. Korábban a mentesített kör kiegészült a hivatásos vagy szerződéses állományú katonák csoportos létszámcsökkentésével. Ugyanakkor a közszférában más törvények hatálya alatt foglalkoztatott munkavállalók (kormánytisztviselők, köztisztviselők) esetében a csoportos létszámcsökkentés jelenleg nem értelmezhető, a Kttv. ezt a csoportos létszámcsökkentés jogintézményét nem ismeri, ugyanakkor annak szabályait lényegében azonos tartalommal alkalmazza. A közszféra egyes állománycsoportjai közötti diszkrimináció megszüntetése érdekében a törvény kiterjeszti a különadó alóli mentesülés lehetőségét a Kttv. vonatkozó szabálya alapján megvalósuló létszámcsökkentés keretében kifizetett összegekre is.

Az 53. §-hoz

Az új bevallási forma - az adóhatóság által készítendő adóbevallási tervezet - bevezetésével összefüggésben módosítja a magánszemélyek egyes jövedelmeit terhelő különadó bevallására vonatkozó rendelkezéseket.

Az 54. §-hoz

A törvény az 50. § szerinti módosítás alkalmazását a 2016. január 1-jét követően keletkezett adókötelezettségre rendeli alkalmazni, egyben eljárási szabályt állapít meg arra az esetre, amikor az új szabállyal mentesített jövedelemből a munkáltató a különadót már levonta. A törvény szerint a különbözetet ilyen esetben a munkáltatónak kell rendeznie.

Az 55. §-hoz

A Katv. főállású kisadózó fogalma több ponton a Tbj. 31. § rendelkezéseiben meghatározott esetkörökkel összhangban határozza meg, hogy mikor nem minősül főállásúnak a kisadózó.

A Tbj. 2016. június 16-ától hatályos 4. § q) pontjában foglaltak szerint a gyermekek védelméről és a gyámügyi igazgatásról szóló 1997. évi XXXI. törvény szerinti nevelőszülői foglalkoztatási jogviszony teljes munkaidős foglalkoztatási jogviszonynak minősül. E rendelkezést beiktató 2016. évi LXVI. törvény 123. §-ához fűzött indoklás szerint ezzel egyértelművé válik többes jogviszony fennállása esetén (pl.: a nevelőszülői foglalkoztatási jogviszony mellett egyéni vállalkozó) a járulékfizetésre vonatkozó szabályok alkalmazása.

A törvény szerint azon kisadózók, akik egyidejűleg nevelőszülői foglalkoztatási jogviszonyban állnak, nem minősülnének főállású kisadózónak - hasonlóan, mintha heti 36 órát elérő foglalkoztatással járó munkaviszonyban állnának −, így 25 ezer forint tételes adó megfizetésére lennének kötelezettek.

Az 56. §-hoz

A törvény alapján az ingatlan bérbeadásból származó bevétel megszerzésének időpontját a kisadózó vállalkozás köteles legyen bejelenteni az állami adóhatósághoz annak érdekében, hogy az adóhatóság a bejelentést követően intézkedni tudjon az adóalanyiság megszüntetése iránt.

Az 57. §-hoz

A törvény 6 millió forintról 12 millió forintra emeli azt a bevételi határt, amelynek túllépése esetén a magánszemély 40 százalékos mértékű adót köteles fizetni. A módosítás lényegében azt jelenti, hogy az adózási mód az említett bevétel eléréséig alkalmazható.

Az 58. §-hoz

A törvény értelmében a kisvállalati adó választhatóságának bevételi korlátja 500 millió forint marad, azonban az adóalanyiság megszűnése csak az 1 milliárd forintos határ meghaladását megelőző nappal esedékes, amelyet negyedévente szükséges vizsgálni.

A kisvállalati adó hatálya alá bejelentkező adózók esetében az adóhatóságnál meglévő tartozás mértékét a kisadózó vállalkozások tételes adójában alkalmazott metódus szerint kell a továbbiakban vizsgálni, amely elősegíti az egyértelmű jogalkalmazást.

A tevékenységüket év közben kezdő vállalkozások számára probléma a jogszabályban előírt bejelentés határideje és módja. A törvény szerint a vállalkozás bejelentését az állami adóhatósághoz történő bejelentkezéssel egyidejűleg teheti meg. A cégjegyzésre nem kötelezett adózók az állami adó- és vámhatósághoz történő bejelentkezésüket papír alapon teljesítik. Az új szabályok alapján például egy tevékenységét év közben kezdő ügyvédi iroda már a bejelentkezése alkalmával választhatja a kisvállalati adóalanyiságot, ekkor azonban nem teljesülne a Katv. 19. § (1) bekezdésében előírt azon feltétel, amely szerint a kisvállalati adó hatálya alá történő bejelentkezés kizárólag elektronikus úton teljesíthető. A törvény értelmében a tevékenységét év közben kezdő, cégbejegyzésre nem kötelezett adózók papír alapon is teljesíthetnék a Katv. 19. § (1) bekezdés szerinti bejelentésüket, ha azt az állami adóhatósághoz való bejelentkezéssel egyidejűleg teljesítik.

Az 59. §-hoz

Szövegcserés módosítás.

A 60. §-hoz

Jogtechnikai jellegű pontosítás.

A 61. §-hoz

A földgázpiac kWh mértékegységre történő átállásához kapcsolódóan szükséges a földgázra vonatkozó adómérték előre tervezett, kWh alapúra történő módosítása.

A 62. §-hoz

A jövedéki adóról szóló 2016. évi LXVIII. törvény rendelkezéseivel való összhang megteremtése érdekében szükséges módosítás.

A 63-64. §-hoz

A dohánygyártmányok esetében megszűnő speciális adóztatás okán szükséges módosítás.

A 65. §-hoz

A dohánygyártmányok adóztatásának összhangba hozása az új jövedéki törvény rendelkezéseivel (dohánygyártmányok esetében nem kell adóelőleget fizetni).

A 66. §-hoz

Az új jövedéki törvény egyes rendelkezéseivel való összhang megteremtése érdekében szükséges módosítás, dohánygyártmánynak minősül az elektronikus cigaretta töltőfolyadéka és az új dohánytermék-kategóriák is.

A 67. §-hoz

Az új jövedéki szabályozás 2017. április 1-jei hatálybalépéséhez kapcsolódóan szükséges a dohánygyártmányok előre tervezett lépcsőzetes adóemelésének második ütemét 2017. január 1-jével hatályba léptetni.

Az új jövedéki törvény egyes rendelkezéseivel való összhang megteremtése érdekében kiskereskedelmi eladási árnak a NAV honlapján közzétett ár minősül.

A 68. §-hoz

Az új jövedéki törvény egyes rendelkezéseivel való összhang megteremtése érdekében rögzítésre kerül, hogy az elektronikus cigaretta töltőfolyadékára és az új dohánytermék-kategóriákra nem kell zárjegyet alkalmazni, valamint az adójegy-hiány - összhangban a termékek értékével - 1500 Ft-ban kerül rögzítésre.

A 69. §-hoz

A dohánygyártmányok esetében megszűnő speciális adóztatás okán szükséges módosítás.

A 70. §-hoz

Az új jövedéki törvény egyes rendelkezéseivel való összhang megteremtését szolgáló rendelkezés.

A 71. §-hoz

Meghatározásra kerül az adókötelessé váló töltőfolyadék és új dohánytermék-kategóriák esetében a kereskedelmi mennyiség.

A 72. §-hoz

A dohánygyártmányok esetében megszűnő speciális adóztatás okán szükséges módosítás.

A 73. §-hoz

Az adójegy hamisításának büntetési tétele összhangba kerül az adójegy-hiánnyal.

A 74. §-hoz

Átmeneti rendelkezések, a módosuló rendelkezések alkalmazási időpontjának egyértelmű rögzítése érdekében.

A 75-76. §-hoz

A dohánygyártmányok esetében megszűnő speciális adóztatás okán szükséges módosítás.

A 77-78. §-hoz

Az alanyi adómentesség választására - az egyéb törvényi feltételek fennállása esetén - abban az esetben jogosult az adóalany, ha sem a naptári évet megelőző évben, sem pedig az adott naptári évben nem haladja meg az árbevétele a törvényben előírt értékhatárt. Tekintettel arra, hogy a hatályos szabályok szerint a választásra jogosító értékhatár 6 millió Ft, a törvény szerint azonban az 8 millió Ft-ra emelkedik, a törvény átmeneti szabályként rendezi, hogy a 2016-os évben a 6 millió Ft-os árbevételt meghaladó, de a 8 millió Ft-os árbevételt meg nem haladó adóalanyok is élhessenek az alanyi adómentesség választásának lehetőségével. Továbbá a törvény arról is rendelkezik, hogy amennyiben az alanyi adómentesség értékhatárát valaki a megelőző 2 évben lépte túl, de a 8 millió Ft-os értékhatáron belül maradt, az is választhassa az alanyi adómentességet.

A 79. §-hoz

Korrekció, csak a fűtőanyagként felhasznált szénhidrogén minősül energiaterméknek és tartozik a törvény hatálya alá, a szénhidrogénektől eltérő termékek, így pl.: a tűzifa és a papír nem.

KN-kód elírás javítása a gyöngyözőbor uniós jövedéki szabályozással azonos (csendes borként, 0 Ft/hl adómértékkel) jövedéki kezelése érdekében.

A 2017. január 1-jétől alkalmazandó KN-kódokra történő átállás miatt szükséges egyes termék meghatározások módosítása.

A 80. §-hoz

Szövegezés pontosítása az egyértelműség érdekében, jövedéki engedélyes kereskedőnél ugyanis az igazolatlan eredetű többlet keletkeztet adófizetési kötelezettséget, nem a hiány.

A 81. §-hoz

Szövegezés pontosítása annak érdekében, hogy a többműszakos munkarendben működő gazdálkodónak ne a műszak befejezésének esetleg munkaszüneti napra eső napján, hanem a műszak befejezésének napját követő munkanapon kelljen teljesítenie kötelezettségét.

A 82. §-hoz

Szövegezés pontosítása annak érdekében, hogy a legalább 2 éves működéshez kapcsolódó 50%-os biztosítékkedvezmény nem csak a főszabály szerint nyújtandó, hanem a speciális biztosítékokra is vonatkozik.

A 83. §-hoz

Jövedéki engedélyes kereskedő adatszolgáltatásának határidejét szükséges meghatározni.

A 84. §-hoz

Szövegezés pontosítása az egyértelműség érdekében, a nyilvántartásba vett felhasználó csak a tárgyévre jóváhagyott, felhasználói engedély nélkül beszerezhető kerete erejéig végezhet beszerzést.

A 85. §-hoz

Egyéb ellenőrzött ásványolaj tagállamból történő behozatala, oda kiszállítása, exportja, importja esetén csak 5 liter/kilogramm kiszerelés felett indokolt jövedéki engedélykötelezettséget előírni.

A 86. §-hoz

Az egyértelmű jogalkalmazás érdekében pontosításra kerül, hogy az eseti bejegyzett kereskedő is átvehet zárjegyet.

A 87. §-hoz

Tekintettel arra, hogy 2017. január 1-jétől a zárjegy nem tartalmazza a dohánygyártmányok árát, és főszabály szerint a termék beazonosíthatóságát szolgáló zárjegy felhelyezéskor és nem az adófizetési kötelezettség keletkezésekor (szabadforgalomba bocsátás) szolgáltat az adóalany adatot a NAV részére többek között a termék áráról, mely összefügg a fizetendő adóval, szükséges az adó-visszaigénylés esetére az alapul szolgáló kiskereskedelmi árat meghatározni. A költségvetési bevételeket szem előtt tartva visszaigénylés esetén a zárjegy felhelyezés, és a visszaigénylés közötti időszak során a NAV honlapon közzétett árak közül a legalacsonyabb ár figyelembe vételével érvényesíthető adó-visszaigénylés.

A 88. §-hoz

Harmadik országban előállított dohánygyártmány esetében előfordulhat, hogy a zárjegy átvételétől számított 3 hónapon belül, a már zárjeggyel ellátott, hajóval szállított dohánygyártmány nem érkezik meg belföldre, ezért szükséges ilyen esetben 6 hónapot biztosítani a zárjeggyel történő elszámolásra.

A 89. §-hoz

Szövegezés pontosítása az egyértelműség érdekében, nem csak a hatósági eljárás, de az azt megelőző ellenőrzés sem az elektronikus ügyintézés szabályai szerint zajlik alapesetben a magánszemélyek esetében.

A 90. §-hoz

2017. január 1-től a jövedéki bírság alapját képezi a dohánygyártmányok általános forgalmi adója is. A dohánygyártmányok esetében a 2015. évi éves adatok figyelembe vételével az átlagos áfa tartalom az átlagos jövedéki adó tartalom 38%-a. Annak érdekében, hogy dohánygyártmányok esetében ne csökkenjen a gyorsított eljárásban elbírálható termékek mennyisége, indokolt az értékhatár 40%-kal való megemelése. Mivel a többi termék esetében ilyen változás a korábbi jogszabályhoz képest nem történt, ezért indokolt a dohánygyártmányokra vonatkozó speciális rendelkezés alkalmazása az általános rendelkezés változatlanul hagyása mellett.

A 91. §-hoz

Szövegpontosítás a törvény szóhasználatának egységessége érdekében (adózás alól elvont termék fogalma helyett szabálytalansággal érintett termék fogalma).

A 92. §-hoz

Jövedéki ügyben elkobzott dolog oktatási, múzeumi vagy kiképzési célra átadhatóságának törvényi megteremtése.

A 93. §-hoz

Az FGSZ Zrt. által a 2016/17 gázévre vonatkozóan közzétett GJ/kWh átváltási tényező alapján szükséges földgáz adómérték-korrekció.

A 94. §-hoz

A Honvédség és a rendőrség nem minden esetben a repülőtéren szolgálja ki a légijárműveket üzemanyaggal, hanem pl. hadgyakorlatok esetén ún. üzemanyagtöltő pontra szállítják ki a repülőgép-üzemanyagot és a kiszolgálás onnan történik. Az adminisztráció egyszerűsítése érdekében kimondásra kerül, hogy az üzemanyagtöltő pont és az azt kiszolgáló tartályautó az adóraktár része.

A 95. §-hoz

A közlekedési adó-visszaigénylés szabályainak szükséges pontosítása, egyértelműsítve, hogy itt nem jelölt gázolaj után történik a visszaigénylés.

A 96. §-hoz

Pontosítja és egyértelműsíti, hogy az állami adó- és vámhatóság pontosan mit, hogyan, mi alapján vizsgál a kisüzemi bortermelői nyilatkozat megtételekor.

A 97. §-hoz

Egyértelműsítésre kerül, hogy a gázolaj jelölését végző adóraktárnak ezen tevékenység megkezdését csak a tevékenység megkezdésekor, első ízben kell bejelenteni.

A 98. és 100. §-hoz

Az új jövedéki szabályozás 2017. április 1-jei hatálybalépéséhez kapcsolódóan szükséges módosítás.

A 99. §-hoz

Az új jövedéki szabályozás 2017. április 1-jei hatálybalépéséhez kapcsolódóan szükséges átmeneti rendelkezések.

A 2017. április 1-jét követően egyszerűsített adóraktári tevékenységüket megszüntetők és azt kisüzemi bortermelőként tovább folytatók esetén nincs szükség készletfelvételre az engedély hatályvesztése miatt.

Az adójegyes dohánygyártmányokra vonatkozó szabály egyértelműsítése. Az adójegyes dohánygyártmányokra a régi Jöt. szerinti szabályokat kell alkalmazni (fizetési kötelezettség, elszámolás, alkalmazási szabályok, kiskereskedelmi ár), azokat nem kell az új elektronikus nyilvántartásban szerepeltetni.

Szükséges kiegészítő szabály annak érdekében, hogy ha az új törvényi szabályok szerint nő a jövedéki biztosíték szükséges mértéke, már 2016 végén nyújthasson az engedélyes az új szabályoknak megfelelő összegben biztosítékot, ne korlátozza őt be a régi Jöt. szerinti biztosítékmaximum.

A törvény meghatározza, hogy folyamatos földgáz, villamos energia szolgáltatás esetében mikortól kell az új törvény szerinti szabályokat alkalmazni.

A dohánygyártmányok esetében az adójegyről zárjegyre történő zökkenőmentes átállás érdekében már 2017. március 1-jétől lehet zárjegyet igényelni, melyekről adatszolgáltatást kell március 31-ig teljesíteni.

A megfelelő átmenet biztosítása érdekében az a bejegyzett kereskedő, aki januártól adóraktár engedélyes kíván lenni, már március 1-jétől benyújthatja erre vonatkozó kérelmét.

A megfelelő átmenet biztosítása érdekében az jelenlegi jövedéki engedélyes kereskedő, aki áprilistól adóraktár engedélyes lesz, a termékkészlet kifutásáig adóraktárában tárolhatja adózott dohánygyártmány termékkészletét.

Tekintettel arra, hogy az egyszerűsített adóraktár engedélyes és a kisüzemi bortermelő a 2016. augusztus 01. - 2016. november 30. közötti időszakot érintően már tesz adóbevallást, - a duplikáció elkerülése érdekében - a hivatkozott időszakra vonatkozó adatokat a bevallásban már nem kell szerepeltetnie.

A 101. §-hoz

Hatályát vesztő rendelkezés.

A 102. §-hoz

Hatályát vesztő rendelkezés.

A 103. §-hoz

A Htv. már kihirdetett, 2017. január 1-jétől hatályossá váló szabálya révén szigorúbbá válik az ún. civil szervezetek (pl. alapítvány, egyesület) számára az építmény- és a telekadóban a feltételes adómentesség feltételrendszere. A hivatkozott módosítás eredményeként az adóévi adómentesség az ingatlan-nyilvántartásban tulajdonosként szereplő adóalanyt illeti meg, mégpedig kizárólag azon épület(rész)e, telke után, amelyet csak a létesítő okiratában meghatározott alaptevékenysége, főtevékenysége kifejtésére használ.

A hatályos törvényi szabályozás alapján az ún. civil szervezet valamennyi helyi adó alóli adóévi mentesülésének egyik feltétele, hogy az adóévet megelőző adóévben folytatott vállalkozási tevékenységből származó jövedelme után sem belföldön, sem külföldön ne keletkezzen adófizetési kötelezettsége. A civil szervezetek működéséről és támogatásáról szóló 2011. évi CLXXV. törvény alkalmazásában a 2016. évtől az ingatlan bérbeadási, átruházási tevékenységvégzés nem minősül vállalkozási tevékenységnek, ugyanakkor az említett tevékenységekből származó bevétel - a társasági adózás szabályai szerint - a jogi személy társasági adóalapját növelő tétel. A törvény szerint - a társasági adószabályozással való koherencia megteremtése érdekében - a helyi adó alóli mentességhez szükséges feltétel független lesz attól, hogy a szervezet tevékenységének jövedelme (adóalapja) utáni (társasági) adófizetési kötelezettség vállalkozási tevékenység végzése miatt állt-e elő.

A törvény ugyanakkor lehetővé teszi a vasúti pályahálózatot üzemeltető közszolgáltató szervezet számára az építmény- és telekadóban a mentesség igénybevételét akkor is, ha az ingatlan-nyilvántartásban vagyoni értékű jog jogosítottjaként szerepel.

A már kihirdetett, 2017. január 1-jétől hatályba lépő szabályozás általános érvénnyel azt is rögzíti, hogy az adóalanynak a folyó adóév ötödik hónapjának utolsó napjáig írásban nyilatkozatot kell benyújtania az adóhatósághoz a törvényi feltétel teljesüléséről, azaz arról, hogy a tárgyévet megelőző adóévben társasági adófizetési kötelezettsége nem volt. A már kihirdetett törvényi szabály külön kimondja, hogy említett nyilatkozat adóbevallásnak minősül, azaz annak joghatását viseli. E szabályokat a törvény változatlan normatartalommal ismétli meg.

Mindezzel együtt a törvény gondoskodik arról, hogy a már kihirdetett szabályozást beiktató jogszabályhely, nevezetesen az egyes adótörvények és más kapcsolódó törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló 2016. évi LXVI. törvény 84. §-a ne lépjen hatályba.

A 104. §-hoz

A hatályos szabályok szerint az eladott áruk beszerzési értéke és a közvetített szolgáltatások értéke csak korlátozottan, sávosan degresszív módon vonható le a nettó árbevételből a helyi iparűzési adóalap számításánál (minél magasabb az adóalany árbevétele, annál kisebb mértékben csökkenthető a nettó árbevétel). Ez a szabály ugyanakkor kijátszható az adóalany „darabolásával”. Ezért a hatályos Htv. előírja azt, hogy (bizonyos, jellemzően kereskedelmi tevékenységet végző) kapcsolt vállalkozások esetén e vállalkozások adóalapját össze kell számítani, s az összeszámított adóalapra kell érvényesíteni az ELÁBÉ és a közvetített szolgáltatásokra vonatkozó korlátozó szabályt.

A gyakorlatban ugyanakkor sokszor nehéz megállapítani, hogy mely vállalkozások állnak kapcsolt vállalkozási viszonyban. Ezért a törvény szűkíti az adóalap-összeszámítási szabály hatókörét azokra az esetekre, amelyekben feltételezhető, hogy a kapcsolt vállalkozási viszony az adóelkerülés miatt jött létre, azaz a szétválással - 2016. október 1-jét követően - létrejött kapcsolt vállalkozások esetére írja elő a törvény a rendelkezés alkalmazását.

A 105. §-hoz

A hatályos szabályozás a nem pénzügyi szektorba tartozó társaságokra vonatkozó nettó árbevétel fogalmi meghatározásánál rögzíti, hogy az adóköteles árbevételbe tartozik a megszűnő tevékenységből eredő árbevétel is, mert az IFRS-ek szerint elkülönítetten kell bemutatni a megszűnő és a folytatódó tevékenységekből eredő bevételeket, ráfordításokat.

A törvény szerinti módosítás e hatályos szabályt az adóalap valamennyi komponensére kiterjeszti, s általános érvénnyel rögzíti, hogy az IFRS-t alkalmazó vállalkozók esetén egyaránt figyelembe kell venni a folytatódó és megszűnt tevékenység keretében keletkezett nettó árbevételt, az eladott áruk beszerzési értékét, az anyagköltséget, a közvetített szolgáltatások értékét és az alvállalkozói teljesítések értékét is.

Az IFRS 11 Közös megállapodások című standard szerint bevételként kell kimutatni a közös megállapodás (közös tevékenység) nyereségét, miközben a számvitelről szóló törvény szerint a közös tevékenység eredményét nem kell a helyi iparűzési adó alapjába számítani. Ezért a törvény előírja, hogy e közös tevékenység esetén a magyar számviteli törvény szabályai szerint kell megállapítani az egyes adóalap-komponensek összegét.

A 106. §-hoz

A törvény pontosítja az utólagos, nem számlázott kedvezményekre vonatkozó rendelkezéseket úgy a nettó árbevételnél, mint az ELÁBÉ-nál és az anyagköltségnél. A pontosítás lényege, hogy a norma az egyértelmű szabályozás érdekében kifejezetten a számviteli törvény szerinti utólagos, nem számlázott engedményre utal, s a rendelkezés szerint az annak megfelelő összeg csökkenti a nettó árbevételt, illetve növeli az adóalap csökkentő tételek (ELÁBÉ, anyagköltség) összegét.

A Htv. 40/C. § (2) bekezdésének h) pontját érintő módosítás pontosító jellegű, a hatályos szöveggel azonos normatartalommal, de a speciális adóalap-megállapítási szabályok hatálya alá eső vállalkozások esetében alkalmazandó rendelkezésekhez hasonló megfogalmazással rögzíti, hogy a nem szokásos tevékenység keretében végzett áruértékesítés és szolgáltatásnyújtás bevétele növeli a nettó árbevétel megállapításakor a bevétel összegét. A rendelkezés szövegét összevetve az áruk IAS 18. standard 3. bekezdése szerinti fogalmával, egyértelmű, hogy a tárgyi eszközök értekésítéséből származó bevétel - mint a magyar számvitelt alkalmazó vállalkozások esetén - nem képezi az adóalap részét.

Az IAS 18. standard 6. bekezdésének (h) pontja értelmében a standard hatálya nem terjed ki az ásványi ércek kitermeléséből származó bevételre. Mivel az IFRS-t alkalmazó adóalanyokra vonatkozó Htv. szabályozás a nettó árbevétel meghatározásánál az IAS 18 standard szerinti bevételekből indul ki, az IFRS-t alkalmazó vállalkozók iparűzési adóalapja jelenleg nem tartalmazza az ásványi ércek kitermeléséből származó - mind az IFRS-ek, mind a magyar számvitel szerint bevételnek minősülő - bevételt. Ezért a törvény egy új k) pont beiktatásával, ezzel az elemmel kiegészíti az adóalap-megállapítás során figyelembe veendő tényezők Htv. 40/C. § (2) bekezdésében foglalt listáját.

A Htv. jelenlegi rendszere a biztosító társaságokra önálló adóalap-megállapítási szabályokat tartalmaz, mind a magyar számviteli törvény, mind az IFRS-ek alapján beszámolót készítő vállalkozások esetén. Az IFRS-ek alkalmazásában (az IFRS 4. Biztosítási szerződések című standard szerint) azonban nem csak a „klasszikus” biztosítási szerződéseket tekinthetjük biztosítási szerződésnek. Ilyennek minősülnek az un. biztosítási elemeket tartalmazó kötelmek is, mint pl. a szavatosság vállalása. Ilyen kötelmet azonban nem csak biztosító társaságok vállalhatnak, így nem csak a biztosító társaságokra vonatkozó speciális szabályok között, hanem az „általános” adóalap-megállapítási szabályok között is indokolt a biztosítási szerződésekből származó bevételek megjelenítése. Ezért a törvény egy új l) pont beiktatásával ezzel az elemmel kiegészíti az adóalap-megállapítás során figyelembe veendő tényezők Htv. 40/C. § (2) bekezdésébe foglalt listáját.

A fentiekkel összefüggésben a módosítás ismét megállapítja a Htv. hatályos 40/C. § (2) bekezdés k) pontjában található szöveget, a Htv. módosított 40/C. §-ának m) pontjában, de a fenti újonnan beillesztett pontoknak megfelelő belső hivatkozásokkal.

A 107. §-hoz

A pénzügyi szektorba tartozó vállalkozásokra (hitelintézetekre, pénzügyi vállalkozásokra, befektetési vállalkozásokra) vonatkozó hatályos szabályozás szerint - a magyar számviteli szabályokon alapuló adózással azonos adószabályozás érdekében - növeli a nettó árbevételt az IFRS-ek szerint a kapott kamatot csökkentő díj, jutalék összege. Ezt a szabályt azért pontosítja a módosítás, hogy egyértelmű legyen: azon díjak, jutalékok tartoznak ide, melyeket az IFRS nettó módon (a bevétel csökkentéseként, nem ráfordításként) rendel elszámolni.

Az IFRS és az IFRS-eket alkalmazókra vonatkozó sajátos elszámolási és adóalap-megállapítási szabályok miatt a hitelintézeteknél, pénzügyi vállalkozásoknál, befektetési vállalkozásoknál a tárgyi eszköz értékesítéséből eredő bevétel is a nettó árbevétel részét képezi, ami azonban a magyar számviteli szabályok szerint egyéb bevételnek minősül. Ezért a módosítás pontosítja a pénzügyi szektorba tartozókra vonatkozó bevételnövelő tételek fogalmát azzal, hogy csak az áruértékesítésből és szolgáltatásnyújtásból származó, nem a szokásos tevékenység keretében keletkezett bevételeket kell a nettó árbevétel megállapítása során növelő tényezőként figyelembe venni.

A saját követelés értékesítéséből származó bevétel a magyar számviteli szabályok szerint egyéb bevételnek minősül, miközben az IFRS-ek szerint e követelés-értékesítés nyeresége olyan bevétel, ami a Htv. szabályai szerint az adóköteles iparűzési adóalapba tartozik. Ezért a törvény szerint az IFRS-t alkalmazók e bevételként elszámolt tételt levonhatják bevételükből.

A 108-109. §-hoz

A törvény - összefüggésben a Htv. 40/C. § (2) bekezdés b) pontjának módosításhoz fűzött indokolásban leírtakkal - pontosítja a meglévő szöveget azzal, hogy az utólag kapott, a számviteli törvény szerinti nem számlázott engedmények növelik az ELÁBÉ összegét.

A Htv. hatályos szövege szerint a bevételt nem eredményező csere esetén az elcserélt áru, szolgáltatás számlázott értékével (valós értékével) (a magyar számviteli szabályokkal azonos módon) növelni kell a nettó árbevételt, mert az IFRS-ek szerint ilyenkor bevétel nem keletkezik. Ehhez kapcsolódóan a hatályos szabály azt is előírja, hogy a cserébe adott készlet könyv szerinti értékével növelni kell az elábé összegét. A Htv. hatályos szövegéből ugyanakkor az következik, hogy a csereszerződés szerinti érték és a könyv szerinti érték különbözetének összegével magasabb lesz az IFRS-t vezető vállalkozás iparűzési adó alapja, mint a magyar számviteli szabályozás szerinti elszámolásból következne. Ezért a törvény pontosítja az ELÁBÉ meghatározásának módját akként, hogy a szöveg az elcserélt áruk esetén a könyv szerinti érték helyett a csereszerződés szerinti értékre utal.

A Htv. 40/F. § (2) bekezdésének c)-e) pontjaiban foglalt rendelkezéseket a törvény a hatályos szöveg érdemi változtatása nélkül - jogtechnikai okokból - ismétli meg.

A hatályos Htv. a termékértékesítéssel összefüggő fedezeti ügyletek miatt korrekciót tartalmaz a nettó árbevétel meghatározása során. Ez azonban nem terjed ki arra az esetre, ha a fedezeti ügylet árubeszerzéssel vagy anyagbeszerzéssel összefüggő árfolyam-kockázat csökkentésére vonatkozik.

Ezt korrigálja a törvény, rögzítve, hogy az ELÁBÉ-t és az anyagköltséget növelni kell azzal az összeggel, amellyel az IFRS-ek szerinti fedezeti ügylet esetén az áru, illetve az anyag beszerzési értékét csökkenteni kell. Ezzel párhuzamosan - a Htv. 40/F. § (3) bekezdés új b) pontja, illetve a Htv. 40/G. § (3) bekezdés új b) pontja pedig azt rögzíti, hogy az ELÁBÉ-t, illetve az anyagköltséget csökkenteni kell azzal az összeggel, amellyel az IFRS-ek szerint fedezeti ügylet esetén az áru, illetve az anyag beszerzési értékét növelni kell. A törvény a Htv. 40/F. § (3) bekezdés új a) pontjában, illetve a Htv. 40/G. § (2) bekezdés új a) pontjában foglalt rendelkezést a hatályos szöveg érdemi változtatása nélkül - jogtechnikai okokból - ismétli meg.

A 110. §-hoz

Előfordul, hogy az IFRS alatti időszakban derítenek fel olyan számviteli elszámolási hibát, mely az áttérés előtti időszakra vonatkozik, és a tételt másképp kell elszámolni az IFRS szerint, mint a magyar számviteli szabály szerint kellett volna (az IFRS szerinti könyvekben rögzítik a korrekciót). Erre vonatkozóan sajátos adóalap-korrekcióra van szükség, mert egy sajátos - rendszertanilag az áttérési különbözettel azonos természetű - különbözet jön létre.

Ezért a törvény - a Htv. 40/J. §-ának új (2) bekezdésében - rögzíti, hogy ilyen esetben az áttérési különbözet újraszámítása nélkül kell megállapítani azt az összeget, amivel az áttérési különbözet összege eltérő lett volna, ha az adózó a hibát nem követi el, vagy még az áttérés előtt helyesbíti. Ezt az összeget számviteli önellenőrzési különbözetként a hiba feltárásának adóévében kell figyelembe venni a helyi iparűzési adó alapjának megállapítása során. [A törvény szerinti 40/J. § (1) bekezdése - tartalmát tekintve - megegyezik a jelenleg hatályos 40/J. § szövegével.]

A 111. §-hoz

A hatályos Htv. az IFRS-t alkalmazó vállalkozások számára - az önkormányzati adóbevételek garantálása érdekében - az IFRS alkalmazásának első két évében un. „minimum-adóalap” alkalmazását írja elő. Ha ugyanis a tárgyévi IFRS szerinti adóalap alacsonyabb, mint az áttérés adóévét megelőző adóév adóalapja, akkor a tárgyévben is az áttérést megelőző adóév adóalapját kell tárgyévi adóalapnak tekinteni.

E kötelezettség alól kimentheti magát az adózó, ha a tárgyévre a magyar számviteli szabályokból kiindulva levezetett adóalap kiszámításával bizonyítja, hogy a tárgyévi teljesítménye (adóalapja) kisebb, mint a minimumadó alapja (azaz az áttérést megelőző adóévi adóalap). A hatályos szabály azonban jelenleg félreérthető, s úgy is értelmezhető, hogy ha a kimentés feltételei az egyik átmeneti adóévben fennállnak, akkor a másik átmeneti adóévben is a magyar számvitel szerinti adóalapot kell alkalmazni.

A módosítás egyértelműsíti, hogy a kimentési szabály alkalmazhatóságát adóévente kell vizsgálni, s hatálya csak a tárgyévre vonatkozik.

A hatályos szabályozás szerint az áttérési különbözetet minden esetben az áttérés adóévében kell figyelembe venni. Ugyanakkor az áttérés adóévében egyes adózók adóalapja nem az IFRS szerinti adóalap, hanem az áttérés adóévét megelőző adóévi adóalap (minimum-adóalap), vagy - jelentős teljesítmény-csökkenés esetén - a magyar számviteli szabályok szerint kiszámított (minimum-adóalapnál is kisebb) adóalap (kimentési adóalap) lesz. A kimentési adóalap vélhető alacsony összege esetén előfordulhat, hogy az áttérési különbözet negatív összege (azaz amellyel az egyébkénti adóalapot csökkenteni lehet) nem érvényesíthető. Az egységes szabályozás érdekében ezzel azonos módon kell megítélni azt az esetet, amikor az áttérési különbözet pozitív. Ezért a törvény arról rendelkezik, hogy az áttérési különbözetet nem a kimentési adóalapnál, hanem annak az adóévnek az adóalapjánál kell figyelembe venni, amelyik adóévben először kell az adókötelezettséget az IFRS szerinti adóalap szerint teljesíteni.

Ugyanakkor, összhangban a társasági adószabályokkal, az esetleges visszaélések megakadályozása érdekében a szabályozás azt is rögzíti, hogy az áttérési különbözetet legkésőbb a végelszámolás, a felszámolás kezdő napját megelőző nappal lezáruló adóévben, a Tao. tv. 18/C. § (18) bekezdése szerinti jogutód nélküli megszűnéskor pedig az utolsó adóévben figyelembe kell venni, azzal hogy e szigorítás nem vonatkozik az európai részvénytársaságnak és az európai szövetkezetnek a székhelye belföldről külföldre történő áthelyezésekor azon tevékenységére, amelyet külföldi vállalkozóként folytat. Nem kell továbbá e rendelkezést alkalmaznia a külföldi vállalkozónak sem, ha a tevékenységét az európai részvénytársaság, az európai szövetkezet folytatja.

A 112. §-hoz

A hatályos szabályozás szerint, ha az áttérés adóévében a fizetendő iparűzési adó összege kisebb, mint az áttérés adóévét megelőző adóév adójának összege, akkor az áttérés adóévét követő adóévben kezdődő adóelőleg-fizetési időszakra fizetendő előleg összege az áttérés adóévét megelőző adóév adójával egyezik meg. A normaszöveg azonban jelenleg nem rendelkezik arról, hogy ezt az előleget milyen ütemezéssel kell az előleg-fizetési időszak egyes előleg-fizetési időpontjaira megállapítani és megfizetni. Ezt a hiányt pótolja a törvény kimondva, hogy a kérdéses előlegfizetési időszakban az előleget két egyenlő részletben kell megállapítani, bevallani és megfizetni.

A 113. §-hoz

A Htv. alkalmazásában - a hatályos szabály alapján - vállalkozónak és így az iparűzési adó alanyának tekintendő a személyi jövedelemadóról szóló törvényben (a továbbiakban: Szja-törvény) meghatározott - mezőgazdasági őstermelő, feltéve, hogy őstermelői tevékenységéből származó bevétele az adóévben a 600 000 forintot meghaladja. A közös őstermelői igazolvánnyal rendelkező őstermelők adóalanyok - ma a Htv. mögöttes szabályaként alkalmazható Szja-törvény rendelkezései alapján - a közös őstermelői tevékenységből származó bevételüket - és a kapcsolódó „költséget” (pl. anyagköltség, alvállalkozói teljesítések értéke) - arányosan oszthatják meg egymás között. Amennyiben ezen bevételmegosztás eredményeként az egy főre jutó éves bevétel a 600 000 forintot nem haladja meg, akkor a Htv. alkalmazásában az őstermelők nem minősülnek iparűzési adóalanyoknak, míg 600 000 forintot meghaladó éves bevétel következtében az őstermelők önálló adóalanyként, külön-külön teljesítik az iparűzési adóban adó-megállapítási, -bevallási és -fizetési kötelezettségüket.

A törvény szerint - az adózói és adóhatósági adminisztrációs terhek csökkentése érdekében - a közös őstermelői igazolvánnyal rendelkező adóalanyok az adóévi iparűzési adókötelezettségüket - az Szja-törvényben meghatározott bevételmegosztástól eltérően - úgy is teljesíthetik, hogy a közös őstermelői tevékenységvégzésből származó teljes bevétel és nettó árbevétel-csökkentő tételek egyenlegeként előálló iparűzési adóalap kapcsán kizárólag az adószámmal rendelkező adóalany állapítja meg, vallja be és fizeti meg az adót. A törvény szerint említett adómegállapítási mód választásáról - az adóévi adóbevallásban - a közös őstermelői igazolványban szerepelő valamennyi adóalanynak nyilatkozatot kell tennie.

A törvény külön rendelkezik arról, hogy a családi gazdálkodó a családi gazdaság tekintetében - a nem foglalkoztatottanként közreműködő családtagok, mint iparűzési adóalanyok helyett - az adóévi iparűzési adókötelezettségét a közös őstermelői igazolvánnyal rendelkező adóalanyokra irányadó szabály szerint is teljesítheti.

A 114. §-hoz

Egyértelmüsíti az (1) bekezdésben lévő rendelkezés a korrigált forgalmi érték (a forgalmi érték 50 %-a)  alkalmazása esetén az adómentes területre jutó adótartalom kiszámításának módját.

A (2) bekezdés szerint a kiegészítő helyiség (Htv. 52. § 10. pont) és a melléképület, melléképület-rész (Htv. 52. § 50. pont) nem képezi a korrigált forgalmi érték alapján számított adó alapját.

A 115. §-hoz

Az (1) bekezdéshez: A törvény szerint 2017. január 1-jétől csak a 2016. október 1-jét követően szétválással létrejött, Tao. tv. szerinti kapcsolt vállalkozásnak minősülő, jellemzően kereskedelmi tevékenységet végző iparűzési adóalanyoknak kell az adóalap komponenseiket összeszámítaniuk. A módosítás célja, hogy a „kedvező szabályt” a vállalkozók már a 2016. szeptember 30-át követően kezdődő adóévi adókötelezettségük teljesítése során is alkalmazhassák.

A (2) bekezdéshez: A törvény 2017. évtől hatályon kívül helyezi azt a rendelkezést, miszerint az önkormányzat által rendeletben (a 2,5 millió forint adóalapot meg nem haladó vállalkozások, valamint a háziorvos, védőnő vállalkozások számára) megállapított adóelőnyök de minimis (csekély összegű) támogatásnak minősülnek. A módosítás átmeneti rendelkezésként biztosítja, hogy az adózóknak a hatályon kívül helyezett rendelkezést a 2016. adóévi adó megállapítása során se kelljen figyelembe venniük. Azaz, az adózóknak a 2016. adóévi adóbevallásban a rendeleti adóelőny érvényesítése okán nem kell „de minimis” nyilatkozatot tenniük, az adóhatóságoknak pedig nem kell felhívniuk a figyelmet a nyilatkozattételre.

A (3) bekezdéshez: A törvény a közös őstermelői igazolvánnyal rendelkező iparűzési adóalanyok számára új - adóadminisztrációt csökkentő - adómegállapítási lehetőséget iktat be 2017. évi hatálybalépéssel (a közös őstermelői igazolvánnyal rendelkezők együttesen, az adószámmal rendelkező őstermelő bevallásában teljesíthetik adókötelezettségüket). A módosítás átmeneti rendelkezéssel lehetővé teszi, hogy e szabályt már a 2016. évben kezdődő adóévi iparűzési adókötelezettség teljesítése során is alkalmazni lehessen.

A (4) bekezdéshez:

Az építmény- és a telekadóban a korrigált forgalmi érték szerinti adóztatás elterjedésével szükségessé vált a mentességek figyelembevételére vonatkozó - a jogalkalmazást és a jogértelmezést egyértelműsítő - kiegészítő szabály beiktatása. A törvény alapján egyértelművé válik, hogy az adómentességek nem csupán a terület (m2) szerinti adóalap (hasznos alapterület, terület) alkalmazása esetén illetik meg az adózót, hanem a korrigált forgalmi érték szerinti adómegállapítási mód esetében is. Mindez nem eredményez a vagyoni típusú adók körében új mentességi tényállást, azonban egyértelműsíti azt, hogy ha az önkormányzat a vagyoni típusú adók körében az adó alapját a korrigált forgalmi érték szerint állapította meg rendeletében, akkor az adómegállapítás során a törvényben és az önkormányzati rendeletben rögzített mentességeket - ha a mentesség nem az adótárgy teljes területére vonatkozik - négyzetméter-arányosan lehet figyelembe venni.

A törvény a korrigált forgalmi érték szerinti építményadó megállapítása kapcsán kiegészítő szabályként - összhangban a hasznos alapterület szerinti adómegállapítással - rögzíti, hogy a korrigált forgalmi érték szerinti építményadóban, lakás esetén a lakáshoz kapcsolódó kiegészítő helyiség, melléképület, melléképületrész alapterületére jutó korrigált forgalmi érték nem része a lakás korrigált forgalmi értékének (adóalapnak).

A 116. §-hoz

A hitelintézetekre és a pénzügyi vállalkozásokra vonatkozó számviteli előírások szerint a hitelintézetek a vásárolt követelések értékesítése esetén 2015-től választhatnak, hogy azt nettó módon számolják el (a követelés könyv szerinti értéke és az eladási ár különbözetét - jellegétől függően - az egyéb pénzügyi szolgáltatás ráfordításaként, illetve az egyéb pénzügyi szolgáltatás bevételeként mutatják ki), vagy bruttó módon, azaz annak könyv szerinti értékét az egyéb pénzügyi szolgáltatások ráfordításaival szemben vezetik ki, míg a követelés eladási árának összegét egyéb pénzügyi szolgáltatás bevételeként számolják el. Így a bruttó elszámolást választók esetén - a hatályos szabályozás szerint - a vásárolt követélés értékével növekszik a nettó árbevétel, a nettó elszámolást választókhoz képest. A törvény ezt a kettőséget szünteti meg azzal, hogy bruttó elszámolást választók esetén levonhatóvá teszi a vásárolt követelés egyéb pénzügyi szolgáltatás ráfordításaival szemben elszámolt összeget, azaz „nettósítja” az adóhatást. A választási opció hatálybalépésére tekintettel a törvény - visszaható hatállyal, a Htv.-be iktatandó új 51/C. §-sal - már a 2015-ben és 2016-ban kezdődő adóévek iparűzési adójának megállapítása kapcsán is alkalmazni engedi az új előírást.

A törvény a szabályozás áttekinthetősége érdekében, a hatályos normaszövegből is következő normatartalommal az értelmező rendelkezések között definiálja - az IFRS-t alkalmazók esetén irányadó - átmeneti adóév és az áttérési különbözet fogalmát.

A 117. §-hoz

Szövegcserés módosítások.

A 118. §-hoz

Hatályukat vesztő rendelkezések.

A 119. §-hoz

A törvény - az ágazati jogszabályokkal való összhang megteremtése és az egyértelmű jogalkalmazás érdekében - pontosítja a mentességi tényállásokat. Ennek keretében a törvény a súlyosan fogyatékos magánszemélyek rendszeres szállítására szolgáló, alapítvány, közalapítvány, egyesület, köztestület üzemeltetésében lévő személygépkocsira vonatkozó cégautóadó-mentes tényállásban utal a súlyosan fogyatékos magánszemélyek fogalmát rögzítő jogszabályra, azaz a fogyatékos személyek jogairól és esélyegyenlőségük biztosításáról szóló törvényre, továbbá arra a személyi körre, amelyhez tartozó fogyatékos személyek rendszeres, kizárólagos szállítása szintén mentességet von maga után. Emellett a törvény az említett kedvezményezett szervezetek körét kiegészíti a nonprofit gazdasági társasággal, ugyanakkor elhagyja a normaszövegből a már hatályon kívül helyezett megváltozott munkaképességű dolgozók foglalkoztatásáról és szociális ellátásáról szóló jogszabályra és az a szerinti célszervezetre való hivatkozást.

A törvény mentesíti továbbá a cégautóadó alól a kizárólag területi ellátási kötelezettség körében az otthoni szakápolási (hospice) tevékenység ellátása érdekében üzemeltetett személygépkocsit.

Tekintve, hogy a kérdéses mentességi tényállást az egyes adótörvények és más kapcsolódó törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló 2016. évi LXVI. törvény 98. §-a is módosítaná 2017. január 1-jei hatállyal, a törvény gondoskodik arról, hogy e törvényhely ne lépjen hatályba.

A 120. §-hoz

Hatályon kívül helyező rendelkezés.

A 121. §-hoz

A hazai reklámadó-szabályozás kiemelt jelentőségű területe az interneten közzétett reklám utáni adókötelezettség. Az adókötelezettség ténye a hatályos szabályozás alapján nyilvánvaló, az adóköteles tényállás és az adóalanyiság világos szövegezésen nyugszik. Ennek ellenére a gyakorlati tapasztalat rávilágított arra, hogy bizonyos, a reklámadóról szóló törvény értelmében egyébként adóalanynak minősülő reklámközzétevők (pl. közösségi- vagy keresőoldalak üzemeltetői) - a reklámadó alanyára vonatkozó hatályos törvényi rendelkezés nem kellően egyértelmű voltára hivatkozással - vitatják adóalanyi minőségüket.

Elősegítvén a következetes jogalkalmazást, az adózói jogbizonytalanság megszüntetése érdekében a törvény egyértelműsíti, hogy az interneten közzétett reklámok esetén a reklám közzétevőjének (a reklámadó alanyának) a reklámfelülettel (így az azon történő tartalom-elhelyezés jogával) rendelkezni jogosult személy vagy szervezet minősül. Más szavakkal az, aki dönthet arról, hogy a rendelkezése alatt álló internetes felületet reklám céljára hasznosítja vagy sem, akinek joga van meghatározni, hogy a felületen megjelenjen-e reklám vagy sem.

Kiemelendő, hogy az adóalany, azaz a közzétevő személye a hatályos szabályból is azonosítható, a törvény szerinti kiegészítés valójában abból következik. A módosítás célja tehát a jövőbeli jogbizonytalan helyzetek kizárása és nem új normatartalom törvénybe iktatása. A módosítás tehát érdemi változást nem generál az internetes reklámokkal kapcsolatos adószabályozásban.

A 122. §-hoz

Az állami adóhatóság a reklámközzétevő adóalanyok nevéről (elnevezéséről) és adóazonosító számáról nyilvántartást vezet, melyet a honlapján közzétesz. A nyilvántartásban szereplő adóalanynak nem áll fenn nyilatkozattételi kötelezettsége a reklám-közzététel megrendelője felé arról, hogy a reklámadó-kötelezettség őt terheli. A nyilvántartásba való felvétel önkéntes, az adóalany kérelmére történik.

Az állami adóhatóság - többek között - akkor törli a közzétevőt a nyilvántartásból, ha az adóalany adótartozása a - naptári hónap 1. napján - 100 000 forintot meghaladja. A törvény értelmében a jövőben a 100 000 forintos adótartozást nem bruttó, hanem nettó módon kell számítani, azaz a tartozás összegét csökkenteni kell az állami adóhatóságnál nyilvántartott túlfizetés összegével.

A 123. §-hoz

Hatályukat vesztő rendelkezések.

A 124. §-hoz

A termőföldek földhasználatának illetékjogi megítélésével összefüggő jogbizonytalanság feloldása, valamint az egyértelmű és egységes jogértelmezés kialakítása érdekében a törvény rögzíti, hogy nem kell ajándékozási illetéket fizetni a mező- és erdőgazdasági földek forgalmáról szóló törvény szerinti földhasználat megszerzése után.

A 125. §-hoz

Az ingatlanforgalmazókat és a lízingcégeket ingatlanszerzéseik esetén - az illetékekről szóló 1990. évi XCIII. törvény hatályos szabályai alapján - 50%-os illetékkedvezmény illeti meg, ha vállalják, hogy az ingatlant két éven belül továbbértékesítik, illetve ún. zárt végű (a futamidő végén tulajdon-átszállást eredményező) pénzügyi lízingbe adják. Ha a feltétel nem teljesül, pótilletéket kell fizetni.

Az illetékkedvezmény joggyakorlatában problémaként merült fel annak az esetnek a kezelése, amikor a továbbértékesítésről szóló szerződést teljesedésbe menetele előtt megszüntetik. A Kúria - KGD2014. 150. számú - döntése szerint ugyanis azok a szerződések, amelyek nem mennek teljesedésbe, kizárják az illetékkedvezmény alkalmazását. Emellett előfordult, hogy az illetékkedvezmény igénybevétele érdekében a továbbértékesítési kötelem ugyan teljesült, ám a felek ezen ügyletet csak színleg kötötték meg, a szerződést, annak teljesedésbe menetele előtt felbontották. Annak érdekében, hogy a jogintézmény továbbra is kedvező legyen az ingatlanforgalmazók, illetve lízingcégek számára, ugyanakkor a visszaélések előfordulása is csökkenjen, indokolt az illetékkedvezmény újrakodifikálása.

A törvény szerint az ingatlanforgalmazást végző vállalkozó, illetve a lízingcég (a továbbiakban együtt: vállalkozó) - választása szerint - 2%-os vagy 3%-os illetékmérték érvényesítésével fizet visszterhes vagyonátruházási illetéket ingatlanszerzésével összefüggésben, amennyiben legkésőbb a fizetési meghagyás jogerőre emelkedéséig előterjesztett nyilatkozatában vállalja, hogy az ingatlant (az illetékkiszabásra történő bejelentéstől számított) két éven belül eladja vagy a futamidő végén tulajdonjog-átszállást eredményező (ún. zárt végű) pénzügyi lízingbe adja (a továbbiakban együtt: továbbértékesíti).

A 2%-os illetékkulcs alkalmazása akkor kérhető az állami adóhatóságtól, ha a vállalkozó az ingatlan két éven belüli továbbértékesítése mellett azt is vállalja, hogy a továbbértékesítést megvalósító szerződés (a vevő, illetve lízingbevevő tulajdonszerzésével) teljesedésbe megy. Amennyiben a vállalkozó mindösszesen az ingatlan két éven belüli továbbértékesítésének vállalásáról nyilatkozik, 3%-os illetékkulcs alkalmazásával köteles az illeték megfizetésére azzal, hogy ebben az esetben a szerződés későbbi felbontása nem teszi meg nem történtté a jogügyletet, azaz nem keletkeztet pótilleték-fizetési kötelezettséget.

A továbbértékesítést az ingatlan-nyilvántartásba bejegyzett tulajdonjog-változás, illetve - pénzügyi lízing esetén - a pénzügyi lízingbeadás tényének ingatlan-nyilvántartásban történő feltüntetése és a futamidő végén tulajdonjog-átszállást eredményező lízingszerződés igazolja. Igazoltnak kell tekinteni a továbbértékesítést akkor is, ha széljegy tanúsítja az ingatlan-nyilvántartási eljárás kezdeményezését azzal, hogy az eljárás a tulajdonjog bejegyzésével, illetve a pénzügyi lízingbeadás tényének feltüntetésével zárul.

Amennyiben a vállalkozó által vállalt feltétel (az ingatlan két éven belüli továbbértékesítése és - a 2%-os illetékkulcs alkalmazása esetén - a szerződés teljesedése) meghiúsul, az állami adóhatóság pótilleték-fizetési kötelezettséget ír elő. A pótilleték összege az általános szabályok szerint (4%-kal) fizetendő illeték és a kedvezményes (2%-os vagy 3%-os) kulccsal fizetett illeték különbözetének kétszerese.

Az ingatlanalap változatlanul 2%-os illetékmérték alkalmazásával fizet visszterhes vagyonátruházási illetéket ingatlanszerzése esetén. A kedvezményes illetékkulcs érvényesítéséhez - az ingatlanalap ingatlanszerzésekor - nem kapcsolódik továbbértékesíti kötelezettség.

A 126. §-hoz

A termőföldek földhasználatának illetékjogi megítélésével összefüggő jogbizonytalanság feloldása, valamint az egyértelmű és egységes jogértelmezés kialakítása érdekében a törvény rögzíti, hogy nem kell visszterhes vagyonátruházási illetéket fizetni a mező- és erdőgazdasági földek forgalmáról szóló törvény szerinti földhasználat megszerzése után.

A 127. §-hoz

A törvény kiegészíti az Itv. által tárgyi illetékfeljegyzési joggal kedvezményezett keresetek felsorolását a csődeljárásról és a felszámolási eljárásról szóló törvény szerinti hitelezőnek a csődeljárásról és a felszámolási eljárásról szóló 1991. évi XLIX. törvény 33/A. §-a, a 40. §-a, 63. §-a és 63/A. §-a szerint indított keresetekkel. Közérdek fűződik ugyanis ahhoz, hogy az adós vállalkozás tagjainak, illetve vezetőinek a hitelezők érdekeit sértő, csalárd, a csődvagyont elvonó intézkedései orvoslása iránt indított pereket a hitelezők is illetékfeljegyzési jog biztosításával tudják kezdeményezni (a felszámolók által kezdeményezett eljárásokban az illetékfeljegyzési jog már ma is biztosított, de a fizetésképtelenségi eljárások lezárását követően a felszámolók már nem jogosultak a keresetindításra).

A 128. §-hoz

Az állami adóhatóság adminisztratív terheinek csökkentése érdekében a törvény rögzíti, hogy kizárólag akkor kell az illetékmentes vagyonszerzésről fizetési meghagyást kiadni, ha az illetékmentesség feltételhez kötött, vagy a fizetési meghagyás kibocsátását valamely egyéb körülmény indokolja (pl. az adóhatóságot utólagos felülvizsgálati kötelezettség terheli, az illetékmentesség alkalmazásától függetlenül az adóhatóságnak a forgalmi értéket meg kell állapítani stb). Egyéb esetben az illetékmentesség alkalmazásának tényét - fizetési meghagyás kibocsátása nélkül - az állami adóhatóság mindösszesen az ügyiratra jegyzi fel.

A 129. §-hoz

Amennyiben az ingatlanforgalmazást végző vállalkozó, illetve a lízingcég (a továbbiakban együtt: vállalkozó) ingatlanszerzése után 2%-os illetékmértékkel fizetett illetéket, de a kedvezményes illetékkulcs alkalmazásának feltétele (a szerződés teljesedése) meghiúsul, a vállalkozó pótilleték fizetésére köteles. Miután a lízingügyletek futamideje tipikusan hosszabb 5 évnél, a pótilleték kiszabhatósága érdekében a törvény egy speciális elévülési szabályt rögzít az illeték megállapításához való jogot illetően. Ezzel együtt a törvény rendelkezik az elévülési szabályokról, ha a továbbértékesítés nem történt meg vagy ha megtörtént ugyan, de a továbbértékesítésre vonatkozó szerződést felbontották vagy megszüntették.

A 130. §-hoz

A törvény szerint a mező- és erdőgazdasági földek forgalmáról szóló törvény szerinti földhasználat megszerzésével kapcsolatos ajándékozási és visszterhes vagyonátruházási illetékmentességet az állami adóhatóságnak minden olyan esetben alkalmazni kell, amelyben még nem született jogerős adóhatósági döntés.

A 131. §-hoz

Szövegcserés módosítások.

A 132. §-hoz

Hatályukat vesztő rendelkezések.

A 133-134. §-hoz

Jogtechnikai jellegű módosítás.

A 135. §-hoz

A módosítás célja a költségvetési adóbevételek növelése, elsősorban azáltal, hogy növekedjen a tranzakciós illeték fizetésének alapja. A költségvetési adóbevételek növelésének fenntartható módja, ha az a gazdasági növekedés eredményképpen jelentkezik a költségvetésben. A hazai gazdasági növekedés fokozásának egyik fontos tényezője a hitelintézetek hitelezési aktivitása. A törvény úgy növeli a várható költségvetési bevételeket, hogy erősíti a pénzforgalmi szolgáltatók érdekeltségét a tranzakciós illeték alapjának növelésében. A törvény lényege, hogy azon pénzforgalmi szolgáltatók, amelyek a hitelezési aktivitásukat jelentősen növelik, és ezáltal nagymértékben hozzájárulnak a költségvetési bevételek növekedéshez, a pénzügyi tranzakciós illeték adóévre fizetendő összegéből kedvezményt érvényesíthetnek. A tranzakciós illeték rendszerében a kölcsöntörlesztés illetékfizetési kötelezettséget keletkeztet, melynek alanyai a pénzforgalmi szolgáltatók, a hitelezési aktivitás növekedése a pénzforgalmi szolgáltatóknál szükségszerűen a tranzakciós illetékteher növekedéséhez vezet. Tekintettel arra, hogy az adóbetétel növelését a gazdasági növekedésből származóan kívánja megvalósítani a szabályozó, amelyhez a hitelezési aktivitás elengedhetetlen, ezért indokolt, hogy a megnövekedett illetékteher egy része alól a pénzforgalmi szolgáltató mentesüljön.

A törvény kedvezményt biztosít azon pénzforgalmi szolgáltatóknak, amelyek az ügyfélállományukat (ideértve különösen a hitelállományt) 2017. év végéig jelentősen, 20 százalékot meghaladóan növelni tudják 2015. év végéhez képest. A kedvezmény opcionális, a pénzforgalmi szolgáltató maga döntheti el, hogy igénybe kívánja-e venni vagy sem. A kedvezmény alkalmazását a pénzforgalmi szolgáltató az adóév első bevallási időszakáról szóló tranzakciós illeték bevallásában (jogvesztő határidő) jelentheti be az adóhatóságnak. A kedvezmény már az adóév (2017.) első napjától alkalmazható, a tervezett ügyfélállomány növekedés alapján. Mértéke az ügyfélállomány növekedés 0,6%-a, amely megegyezik a tranzakciós illeték mértékével, összege azonban nem haladhatja meg az adóévi fizetendő tranzakciós illeték 80 százalékát, illetve a 300 millió forintot. A pénzforgalmi szolgáltató az adóévet követően megállapítja a tényleges ügyfélállomány növekedés mértékét.

Amennyiben a tervezett növekedés és a tényleges növekedés alapján a pénzforgalmi szolgáltató több kedvezményt érvényesített, mint amennyire jogosult (ideértve a 20 százalékos elvárt növekedés nem teljesítését is), a különbözetet 50 százalékkal növelten kell a költségvetés részére visszafizetnie.

A visszaélések elkerülés érdekében korlátozó rendelkezések is bevezetésre kerülnek, amelyek megakadályozzák, hogy a pénzforgalmi szolgáltató mesterséges módon (adott esetben a kapcsolt vállalkozásai révén) jelentősen növelje az ügyfélállományát.

A 136. §-hoz

Jogtechnikai jellegű módosítás.

A 137. §-hoz

Az (1) bekezdéshez:

A rendvédelmi, ill. a honvédelmi életpálya modell részeként bevezetett rendvédelmi, ill. honvédelmi egészségkárosodási járadék és kereset-kiegészítés a társadalombiztosítási szabályok módosítását indokolja.

E módosítások alapján a rendvédelmi, ill. honvédelmi egészségkárosodási járadékban részesülők egészségügyi szolgáltatásra jogosultak (és mint a nemzeti kockázatközösség tagjai, utánuk az állam fizeti meg az egészségügyi szolgáltatási járulékot) és a járadékból nyugdíjjárulék levonása kötelező, amely így szolgálati időként kerül figyelembe vételre a nyugellátás megállapítása során.

A rendvédelmi, ill. honvédelmi kereset-kiegészítésből nyugdíjjárulék kerül levonásra, amely így nyugellátás összegének meghatározása során figyelembe vehető lesz.

A (2) bekezdéshez: A módosítás a szociális igazgatásról és szociális ellátásokról szóló 1993. évi III. törvényben a szociális foglalkoztatást felváltó fejlesztő foglalkoztatáshoz kapcsolódó technikai pontosítást tartalmaz.

A 138. §-hoz

Jogtechnikai pontosítást tartalmaz.

A 139-140. §-hoz

A rendvédelmi, illetve honvédelmi egészségkárosodási járadék és kereset-kiegészítés bevezetésével összefüggő módosítást tartalmaz.

A 141. §-hoz

A biztosított egyszerűsített vállalkozói adó alanyának minősülő egyéni vállalkozó esetében problémát jelenthet annak a helyzetnek a kezelése, amikor a magánszemély tévesen nyilatkozott a magasabb összegű járulékalap összegéről, tekintettel arra, hogy a november hónapról adott járulékbevallás időpontjában jellemzően még nem is ismert a minimálbér összege. Ennek megoldásában segíthet az, ha az eva alany egyéni vállalkozó a tárgyév első járulékbevallásában teheti meg a magasabb járulékalap választására vonatkozó nyilatkozatát.

A 142. §-hoz

Szövegpontosítás, amelynek célja, hogy a mezőgazdasági őstermelő magasabb összegű társadalombiztosítási ellátások megszerzése érdekében választott magasabb járulékalapra vonatkozó szabályok pontosításra kerülnek.

A 143. §-hoz

Jogtechnikai pontosítás.

A 144. §-hoz

Átmeneti szabály, amely biztosítja, hogy a járulékfizetési kötelezettség megállapítása során a külföldi közép- vagy felsőoktatási intézményben nappali rendszerű oktatás keretében folytatott tanulmányokat elismerő szabályt az elévülési időn belül visszamenőlegesen lehessen alkalmazni.

A 145. §-hoz

A törvény a rendvédelmi, ill. honvédelmi egészségkárosodási járadék és kereset-kiegészítés bevezetésével összefüggő pontosításokat, továbbá a szociális igazgatásról és szociális ellátásokról szóló 1993. évi III. törvényben a szociális foglalkoztatást felváltó fejlesztő foglalkoztatáshoz kapcsolódó technikai pontosítást tartalmaz. Ezen túlmenően az eddigi jogértelmezésnek megfelelően pontosításra kerül a szabály, miszerint kizárólag a helyi önkormányzati választásokon választott képviselő és tisztségviselők (ide értve: polgármester, főpolgármester, megyei önkormányzat közgyűlésének elnöke, alpolgármester, főpolgármester-helyettes, a megyei önkormányzat közgyűlésének alelnöke, jegyző, aljegyző) minősülnek biztosítottnak.

A 146. §-hoz

Jogtechnikai pontosítás.

A 147-148. §-hoz

Az új bevallási forma - az adóhatóság által készítendő adóbevallási tervezet - bevezetésével összefüggésben módosítja az egészségügyi hozzájárulás bevallására vonatkozó egyes rendelkezéseket.

A 149. §-hoz

Szövegcserés módosítás.

A 150. §-hoz

Hatályon kívül helyező rendelkezések.

A 151. §-hoz

A rendvédelmi egészségkárosodási járadék és a honvédelmi egészségkárosodási járadék után a kifizető szociális hozzájárulási adófizetésre kötelezett.

Amennyiben egy jövedelem (pl. jutalom) kifizetése (juttatása) olyan időszakra tekintettel történik, amely időszakban a Tbj. szerinti biztosítás (pl. a Tbj. 11. §-a alapján) a magánszemélyre nem terjedt ki, úgy ezen későbbi időpontban kifizetett jövedelem ugyanazon elbírálás alá tartozik, mint a vonatkozó időszakban szerzett jövedelem, ezért nem képezi a szociális hozzájárulási adó alapját.

A 152. §-hoz

A szociális hozzájárulási adó fizetésre vonatkozó pontosítás célja, hogy meghatározza azt, hogy miként kell megállapítani az egyéni vállalkozó, illetve társas vállalkozó tárgyhavi adófizetési alsó határát, ha a heti 36 órát elérő munkaviszonya, vagy a többes társas vállalkozói jogviszonya (az egyéni vállalkozói jogviszonya melletti társas vállalkozói jogviszonya) hónap közben keletkezik, vagy szűnik meg.

A 153. §-hoz

Jogtechnikai pontosítás.

A 154. §-hoz

Az eddigi jogértelmezésnek megfelelően megjelenítésre kerül, hogy a 462/D. §-ban meghatározott kedvezmény esetében a kedvezményre jogosító feltételeknek a kedvezményezett foglalkoztatás kezdetének időpontjában kell fennállniuk.

Továbbá kiegészítő szabályként jelenik meg, hogy amennyiben a 462/D. § (3) bekezdés szerinti kedvezmény igénybevételére való jogosultság a 462/D. § (2) bekezdés szerinti kedvezmény érvényesítése során keletkezik, a 462/D. § (3) bekezdés szerinti kedvezmény teljes egészében érvényesíthető.

A 155. §-hoz

A rendvédelmi egészségkárosodási járadék és a honvédelmi egészségkárosodási járadék folyósításának időtartama munkaviszonynak minősül és a kifizető szociális hozzájárulási adófizetésre kötelezett.

A Tbj. és végrehajtási rendeletével való összhang megteremtése érdekében a tanulói, hallgatói jogviszony szünetelésének időtartamának meghatározása szükség. A szociális hozzájárulási adófizetési kötelezettség alóli mentesülés időtartama ebben az esetben a tanulói, hallgatói jogviszony szünetelésének időtartama és az azt követő három hónap.

A 156. §-hoz

Átmeneti rendelkezés, amely biztosítja, hogy az ún. vonatkozási időszakot megállapító új rendelkezés 2015. július 1-jétől legyen alkalmazható.

A 157. §-hoz

Szövegcserés módosításokat tartalmaz.

A 158. §-hoz

Ha a kedvezményezett szervezet az adóhatóság felhívására sem jelenti be a megváltozott adatait (pl. bankszámlaszámot), vagyis ezáltal a felajánlott összeg kiutalása nem lehetséges, indokolt a regisztráció törlése, elkerülve a magánszemélyek megtévesztését, akik joggal feltételezhetik, hogy a regisztrációs lista aktuális adatokat tartalmaz.

A 159. §-hoz

A 2017-ben az adóbevallási tervezet bevezetésével megszűntetésre kerül az egyszerűsített bevallás és az adónyilatkozat választásának a lehetősége, melyre tekintettel szükséges a törvény módosítása.

A 160. §-hoz

Az adatszolgáltatás csak az adott rendelkező évi nyilatkozatok feldolgozását és a felajánlott összeg kiutalását követően lehetséges, azonban a kérelem benyújtási határidejének korlátozása nem indokolt. A módosítás a kedvezményezettek érdekét szolgálja, mert ezáltal az eddigi szűkös határidőn túl is hozzájuthatnak az adatkiadáshoz hozzájáruló felajánló magánszemélyek adataihoz, ezáltal optimalizálhatják az szja 1%-os kampányukat.

A 161. §-hoz

Szövegcserés módosítások.

A 162. §-hoz

Hatályukat vesztő rendelkezések.

A 163. §-hoz

A telefonon intézhető ügyek körét az adóhatóság vezetője határozza meg, így az adóhatóság gyorsabban tud reagálni a felmerülő ügyintézési igényekre.

A 164. §-hoz

A módosítás az ún. „alvó” cégek esetében kizárja a pozitív minősítés lehetőségét, és kizárólag a tényleges gazdasági tevékenységet folytató adózók kaphatnak megbízható minősítést.

A 165. §-hoz

A megbízható adózókra vonatkozóan a módosítással a jövőben az automatikus fizetési könnyítés tekintetében nemcsak részletfizetésre, hanem fizetési halasztásra is lehetőség nyílik és az értékhatár 500 ezer forintról 1,5 millió forintra történő felemelésével szélesebb kör számára válik kihasználhatóvá a kedvezmény, továbbá megszűnik a kedvezmény lehetőségére történő, negyedévenkénti adóhatósági felhívás intézménye.

A 166. §-hoz

A székhelyszolgáltatás és annak igénybevétele önmagában nem ütközik jogszabályi előírásba, de az ellenőrzések tapasztalatai azt mutatják, hogy a székhelyszolgáltatást igénybe vevő adózók között jelentősen nagyobb az adóelkerülők aránya, akik (amelyek) jellemzően az adóhatósággal való együttműködésre sem hajlandóak. A cég székhelyének és a tevékenysége tényleges irányításának, folytatásának helye a jogalkotói szándék szerint a cég működésének megkönnyítése érdekében különíthető el. Ezzel a könnyítéssel azonban számos adózó visszaél, és a székhelyszolgáltatás igénybevételét nem a tevékenységéből fakadó racionális és jogszerű indokok, hanem kizárólag a hatósági ellenőrzés és felügyelet megnehezítése, ellehetetlenítése motiválja. Ezért a törvény székhelyszolgáltató definíciójával történő kiegészítése mellett előírja a székhelyszolgáltatás igénybevételének bejelentését az igénybe vevő kötelezettségeként a törvényben, és kockázatos adózóvá minősíti azokat az adózókat, akik székhelyszolgáltatóhoz vannak bejegyezve és az adóigazgatási eljárás akadályozása miatt jogerősen mulasztási bírságot szabtak ki a terhükre.

A 167. §-hoz

Az adózói minősítéssel összefüggő bírságolási szabályok állami adó- és vámhatóság általi alkalmazását segítő módosítás.

A 168. §-hoz

A jogalkalmazás tapasztalatai alapján indokolttá vált elzárni a büntetőeljárásban, illetve a cégbíróság által a vezető tisztségviselői tisztség gyakorlásától eltiltott személyeket attól is, hogy az eltiltás hatálya alatt meghatalmazottként járhassanak el az adóhatóság előtti eljárásban.

A 169. §-hoz

Azon bejelentési kötelezettséggel egészül ki a törvény, mely szerint a munkáltató iskolaszövetkezeteknek az állami adó- és vámhatóság felé az iskolaszövetkezeti tag jogviszonya megszűnését 8 napon belül be kell jelenteniük.

A 170. §-hoz

A módosítással az egyablakos bejelentkezés nemcsak az alapítványra, egyesületre, hanem valamennyi, bírósági nyilvántartásba vételre kötelezett szervezetre kiterjed, ezen túl a székhelyszolgáltatással összefüggő módosításokat tartalmaz a rendelkezés.

A 171. §-hoz

Az élelmiszer-értékesítést kezelőszemélyzet nélkül végző automatával összefüggő adatszolgáltatási kötelezettséggel kapcsolatos rendelkezések meghatározása.

Az automata szüneteltetése esetén a szüneteltetés megkezdését és befejezését a NAV felé be kell jelenteni.

A 172. §-hoz

Az adózók részéről tendenciózusan megjelenő, a jelenlegi szabályozás által elérni kíván célt meghiúsító magatartás, hogy az EKAER rendszerében a kockázati biztosíték lerovását elkerülő megoldást alkalmaznak. Ennek leegyszerűsített formája egy ún. kétmozzanatú eljárás, amely alapján olyan cégeket vásárolnak fel a szervezők, amelyek nem kötelesek biztosíték megfizetésére (vagy már eleve minősített adózók), majd az EKAER köteles tevékenység végzése után a következő Áfa bevallási időszakban már nem tesznek eleget adófizetési kötelezettségeiknek.

Az utóbbi mozzanat megvalósulása teljesen heterogén: vagy egyáltalán nem adnak be bevallást, esetleg valótlan tartalmú bevallást adnak be, fiktív számlákat szerepeltetnek bevallásaikban az adózók. Mindezen magatartások közös jellemzője, miszerint az érintett társaságokat olyan helyzetbe hozzák (fantomizálják) a szervezők, hogy a befizetni elmulasztott adót ne lehessen követelni rajtuk. A fantom cégek nagy mennyiségben kezdenek árut behozni az országba, majd a beérkező árukat általában láncolatokon keresztül belföldön értékesítik. A tevékenységük általában az adóbevallásig tart, de sem adóbevallási sem adófizetési kötelezettségüknek nem tesznek eleget, vagy adóbevallási kötelezettségüknek ugyan eleget tesznek, de nem vallanak fizetendő adót. Ezzel a megoldással a belföldi piacon óriási mennyiségű áru kerül forgalomba áfa megfizetése nélkül. Ellenőrzés elrendelése esetén a vállalkozás fantomizálódik, fellelhető vagyon nem áll rendelkezésre, vagyonbiztosításra nincs lehetőség. A törvény nagymértékben megnehezíti a klasszikus adóelkerülő magatartásokat azáltal, hogy az új EKAER szereplők, részére - akik az EKAER bejelentési kötelezettség szempontjából inaktív adózónak minősülnek,- biztosítéknyújtási kötelezettséget ír elő.

A 173. §-hoz

A módosítással a törvény kimentésre vonatkozó rendelkezései - igazodva a gazdasági élet realitásaihoz - differenciálttá válnak annak függvényében, hogy az akadállyal érintett tag, részvényes milyen mértékű részesedéssel rendelkezett az adózóban, milyen reális ráhatása lehetett azon gazdasági folyamatokra, melyek a tartozás felhalmozásához illetve az adóregisztrációs akadály kialakulásához vezettek.

Az adóregisztrációs eljárásban a mentesség kiterjed az önkormányzati tulajdonban lévő, illetve a költségvetési szerv, állami oktatási intézmény tulajdonában lévő cégek vezető tisztségviselőire és tagjára is és a tulajdonosi részesedés határa 50 százalékról 25 százalékra csökken a módosítás eredményeként.

A módosítás következtében azokban az esetekben, amikor az állami adó- és vámhatóságnak tudomása lehet a kimentési ok fennállásáról, a kimentési ok fennállását hivatalból megállapíthatja, és ebben az esetben mellőzhesse a felszólító-levelek, illetve a hatósági döntések kiadását.

A 174. §-hoz

Ahhoz, hogy az adóbevallási tervezet az adózók szélesebb körében szolgálhasson bevallási alternatívaként, szükséges kibővíteni azon adózók körét, akik választhatják ezt a bevallási formát. Ehhez azonban lehetővé kell tenni, hogy az ügyfélkapuval nem rendelkező adózók is hozzáférhessenek az adóhatóság által összeállított adóbevallási tervezethez.

A 175. §-hoz

Mivel az adónyilatkozat és az egyszerűsített bevallás jogintézménye a 2016. adóévtől megszűnik, és bevezetésre kerül az adóbevallási tervezet, indokolt a törvény módosítása azért, hogy a munkavállalók a munkáltatójukon keresztül is tájékozódhassanak az új bevallási formáról.

A 176. §-hoz

A belföldi magánszemélynek történő osztalék kifizetés esetén egyszerűsödik az adatszolgáltatás, és kizárólag a beazonosításhoz elengedhetetlen természetes adatok kerülnek bekérésre (név, születési dátum, adóazonosító jel).

A 177. §-hoz

A személygépkocsikkal elkövetett adócsalás visszaszorítása érdekében a módosítás értelmében az áfa alanynak az áfa bevallásában adatot kell szolgáltatnia azon személygépkocsik alvázszámáról, amely tekintetében a bevallásában termékimport, Közösségen belüli termékbeszerzés jogcímen fizetendő adót tüntetett fel.

A 178. §-hoz

Az adófizetés egyszerűbbé válik az adózók számára, ha az online bevallásokhoz kapcsolódva több adónemet érintő fizetési kötelezettségüket egy tranzakcióval, összevontan, internetes felületen keresztül teljesíthetik. Ehhez az internetes felületen történő bankkártyás fizetés lehetővé tétele szükséges. Tekintettel arra, hogy jelenleg a bankkártyás fizetés minden esetben az elektronikus fizetéseket és elszámolásokat biztosító alrendszeren keresztül történik, illetve a külön jogszabályban nincs egyszerűsített elektronikus fizetésre vonatkozó szabályozás, melyre tekintettel szükséges a hatályos rendelkezés módosítása.

A 179. §-hoz

A jövőben a módosítással lehetőség lesz arra, hogy az okozott vagyoni hátrány összegét az elkülönített letéti számlára a költségvetés károsító valamennyi bűncselekmény elkövetése esetén meg lehessen fizetni.

A 180. §-hoz

Az elkülönített bűnügyi letéti számla esetében nehézséget okoz, hogy az állami adó- és vámhatóságnak olyan számlát kell kezelnie, amely nem adóbevételekkel áll összefüggésben. Ezért az átvezetni nem lehetséges, elkövető által fizetett összeget a jövőben át kell utalni a kincstár által vezetett külön költségvetési számlára, amely összeg a központi költségvetés bevételét képezi.

A 181. §-hoz

A gazdasági kamarák (a Magyar Kereskedelmi és Iparkamara és a Nemzeti Agrárgazdasági Kamaránál) felé történő állami adó- és vámhatóság általi adatszolgáltatás jogszabályi alapjának megteremtése a törvényben meghatározott feladatai ellátása érdekében, a főtevékenységként gyakorlati képzést folytató hozzájárulásra kötelezettekre vonatkozóan.

A 182. §-hoz

A módosítással jogorvoslati joghoz jut a hatósági zárral érintett áru tulajdonosa.

A 183. §-hoz

A hatályos szabályok alapján az adóhatóság számára szinte kizárólagos lehetőségként az ellenőrzés megindítása áll rendelkezésre arra az esetre, ha az adózónál kockázatot, jogszabálysértést tár fel, vagy valószínűsít. Az adókötelezettségekkel összefüggő eltérések, anomáliák, jogszabálysértések egy része azonban sokkal hatékonyabban kezelhető az adózó részvételével, nem indokol formális ellenőrzést. Ennek lehetőségét teremti meg a módosítás azzal, hogy újraszabályozza az adóhatósági kockázatelemzést és annak kimenetelét. Ennek keretében új elemként jelenik meg a támogató eljárás. A támogató eljárás keretében sor kerülhet önellenőrzésre felhívásra, melynek esetköre bővül. Nem csak a vállalkozási tevékenységet nem folytató magánszemélyekre fog kiterjedni, hanem bármely adózó esetében élhet ezzel az adóhatóság. Emellett a támogató eljárás keretében az adóhatóság kapcsolatfelvételt kezdeményezhet az adózóval, melynek célja a feltárt hibák, hiányosságok orvoslása az adóhatóság szakmai támogatásával.

A 184. §-hoz

Új jogintézményként bevezetésre kerül az ún. teljességi nyilatkozat az OBH javaslata alapján. Az OBH joggyakorlat elemző testülete a releváns ügyek áttekintése után arra jutott, hogy a Nemzeti Adó- és Vámhivatal azon gyakorlata, mely a vagyonosodási vizsgálatok során, a tényállás tisztázása érdekében bekéri az adózóktól a vagyoni helyzetüket feltáró részletes nyilatkozatot, nem felel meg a jogbiztonság követelményének, hiszen nincsenek törvényi szinten szabályozva az adatlap kiküldésének garanciális szabályai. Nem tartalmazza azt, hogy például mikor, kinek, milyen határidővel kell beküldenie, továbbá visszaküldés jogkövetkezménye sem szabályozott.

A 185. §-hoz

Az OBH annak törvényi rögzítését is indokoltnak tartotta, hogy az állami adó- és vámhatóságnak tájékoztatási kötelezettsége van az adó alapjának becsléssel történő megállapítását illetően, valamint arra vonatkozóan, hogy mi szükséges a becsléssel megállapított adóalaptól való eltérés igazolásához. Ezen garanciális jellegű módosítások a jogbiztonságot segítik.

A 186. §-hoz

A szokásos piaci ár megállapítására vonatkozó eljárásban hozott döntésekkel szemben a jövőben fellebbezésnek nem, kizárólag bírósági felülvizsgálatnak lesz helye.

A 187. §-hoz

A törvény szankciót állapít meg a számla-adatszolgáltatási kötelezettség elmulasztása vagy hibás teljesítése esetére.

A 188. §-hoz

A módosítás alapján módosul az online pénztárgép használata, engedélyezése, forgalmazása, üzemeltetése és szervizelése tekintetében alkalmazható mulasztási bírságra vonatkozó rendelkezés.

A módosítás tartalmazza az élelmiszer-értékesítést kezelőszemélyzet nélkül végző automatába beszerelendő Automata Felügyeleti Egységhez kapcsolódó speciális mulasztási bírságra vonatkozó rendelkezést.

A 189. §-hoz

A hatósági felügyelet bevezetésének célja az állami adó- és vámhatóság számára olyan intézkedési lehetőség megteremtése, mellyel:

- a vélelmezhetően jogsértéssel érintett áru címzettjének, beszerzése körülményeinek, a felette rendelkezési joggal bíró személynek a kiléte tisztázható,

- a hatósági felügyelet alá vont áru elidegenítése, elszállítása megakadályozható,

- a szankciók, illetve költségek kielégítése biztosítható.

A 190. §-hoz

Az automata berendezésekkel összefüggő felhatalmazó rendelkezéseknek a kiegészítése indokolt.

A 191. §-hoz

A pontosító jellegű javítás, tekintettel arra, hogy a jogi személyeknek nincs bejelentési kötelezettsége. A bejelentési kötelezettség csak természetes személyekre vonatkozik, így csak a tevékenységet folytató szervezet tagjára vagy alkalmazottjára értelmezhető.

A 192. §-hoz

Az üzemeltető részére nyújtott, az automataberendezések adatszolgáltatását biztosító minimális felügyeleti szolgáltatásra vonatkozó hatósági ár pontos megnevezése.

A 193. §-hoz

Az online pénztárgép tekintetében továbbra is a külön jogszabályban rögzített (fix ár) kerül meghatározásra, azonban az automataberendezések tekintetében kimondásra kerül, hogy az adatszolgáltatást biztosító minimális felügyeleti szolgáltatás hatósági árát a legmagasabb árnak (maximált ár) kell tekinteni.

A 194. §-hoz

Az élelmiszer-értékesítést kezelőszemélyzet nélkül végző automatába beszerelendő Automata Felügyeleti Egységre (a továbbiakban: AFE) vonatkozó szabályozás kiegészül a jogalkalmazást könnyítő rendelkezésekkel. Ennek érdekében az alábbi témaköröket szabályozza e törvény:

- a felügyeleti szolgáltatókat tanúsító független tanúsító szervezet tevékenysége,

- a felügyeleti szolgáltatók engedélyezése, nyilvántartása,

- a felügyeleti szolgáltatói szerződése,

- a felügyeleti szolgáltató felelőssége,

- az adóhatósági ellenőrzés szabályai,

- az AFE beszerelése alóli mentesség,

- az AFE szünetelése,

- a felügyeleti szolgáltató engedélyezésével kapcsolatos igazgatási szolgáltatási díj megállapítása, és

- felügyeleti szolgáltatói nyilvántartás tekintetében kizárólag bírósági jogorvoslat lehetőségének szabályozása.

A 195. §-hoz

A büntetőeljárásban a jogerős döntéseket hozó szervek döntéseikben általában nem rendelkeznek az átvezetés kérdésében, illetve számos esetben előfordult, hogy az adóhatóság, illetve a bírósági döntésben szereplő adókülönbözet összegszerűségében eltért egymástól, illetve gyakorlati problémaként jelentkezik az is, hogy ha a feltárt adókülönbözet és az elkövető által a bűnügyi letéti számlára megfizetett összeg eltért egymástól. Erre tekintettel az adókülönbözet fogalmának pontosítása indokolt.

Továbbá meghatározása kerül a székhelyszolgáltató fogalma.

A 196. §-hoz

Előkészítés alatt áll a pénzügyi ágazati szakmák egészét érintő felügyelet (a pénzügyi ágazati közfelügyelet) létrehozása, amelynek részeként a könyvelők és a könyvvizsgálók mellett az adótanácsadókra, adószakértőkre és okleveles adószakértőkre vonatkozó előírások is felülvizsgálatra kerülnek. A felülvizsgálat iránya a jelenlegi előírások, követelmények szigorítása, az érintett szakemberek által nyújtott szolgáltatások minőségének javítása érdekében. A pénzügyi ágazati közfelügyeletről való döntésig (várhatóan 2017. július 1-ig) célszerű az új eljárási szabályok alkalmazásának elhalasztása.

A 197-203. §-hoz

Az új szabályok bevezetését érintő átmeneti rendelkezések.

A 204. §-hoz

Az Art. 1. és 3. számú mellékletének módosítása.

A 205. §-hoz

A szövegcserés módosítások.

A 206. §-hoz

Hatályon kívül helyező rendelkezések.

A 207. §-hoz

Ez a rendelkezés tartalmazza a Központi Adattár meghatározását, amely az Aktv. II. fejezetében szabályozott adómegállapítási jogsegélyre vonatkozó szabályok tekintetében a 2015/2376/EU irányelv (DAC3) szabályainak hazai átvételéhez szükséges.

A 208. §-hoz

Ez a rendelkezés az Aktv. V/B. fejezetében szabályozott pénzügyi számlákkal kapcsolatos automatikus információcsere fogalmát egy új elemmel egészíti ki. Ez az új elem az Európai Unióval az automatikus információcserére vonatkozó külön megállapodást kötő joghatóságok területére való hivatkozás. A módosítás azért szükséges, hogy a pénzügyi számlákat érintő automatikus információcsere az EU tagállamokon és az OECD közös jelentéstételi előírásaiban (CRS-ben) részes államokon kívüli joghatóságok területén illetőséggel rendelkező személyekre is kiterjeszthető legyen.

A 209. §-hoz

E rendelkezések egy új, a 19/B. § beiktatásával tartalmazzák a DAC3 irányelv által bevezetett, határokon átnyúló vonatkozású feltételes adómegállapításra, valamint a szokásos piaci ár megállapítására vonatkozó határozatokban foglalt adatok tagállamok közötti, automatikus úton történő átadásának szabályait. Az új szabályok rögzítik a tagállamok felé irányuló adatszolgáltatási kötelezettséget, annak időpontját, az adatszolgáltatási kötelezettség alóli kivételeket, az átadandó információk körét, az információcsere formáját, valamint a nyelvhasználati szabályokat.

A 210. §-hoz

E rendelkezés rögzíti az Európai Bizottság felé küldendő adatok körét.

A 211. §-hoz

A szabályozás egyértelművé teszi a 2014. évi XIX. törvénnyel kihirdetett Magyarország Kormánya és az Amerikai Egyesült Államok Kormánya között a nemzetközi adóügyi megfelelés előmozdításáról és a FATCA szabályozás végrehajtásáról szóló Megállapodás 6. Cikk 4. b) pontjában vállalt kötelezettségét teljesítését, amely szerint „Magyarország vállalja, hogy 2017. január 1-re megteremti 2017, valamint az azt követő évek jelentéseivel összefüggésben a Jelentő Magyar Pénzügyi Intézményekre vonatkozóan azokat a szabályokat, melyek ezen Megállapodás 2. Cikk 2(a)(1) albekezdése alapján előírják minden Meghatározott Egyesült Államokbeli Személy adóazonosító számának beszerzését és annak továbbítását. A módosítás segítségével egyértelművé válik, hogy a FATCA Megállapodás alapján Jelentő Pénzügyi Intézményeknek kötelező jelleggel be kell kérniük az Egyesült Államokban adóügyi illetőséggel bíró számlatulajdonosaiktól amerikai adóazonosító számukat.

A 212. §-hoz

A pénzügyi számlákkal kapcsolatos információk automatikus cseréjéről szóló, illetékes hatóságok közötti többoldalú Megállapodás kihirdetéséről szóló 2015. évi CXC. törvény 1. számú mellékletének további államokkal való frissítése, valamint az Európai Unióval szerződött államokra tekintettel szabályozza a Pénzügyi Számlákra vonatkozó információk közlésének határidejét.

A 213. §-hoz

A 2015/2376/EU irányelv (DAC3) olyan átmeneti szabályokat is tartalmaz, melyek a 2012. január 1-e és 2017. január 1-e között kiadott, módosított vagy meghosszabbított határokon átnyúló feltételes adómegállapításra, vagy szokásos piaci ár megállapítására vonatkozó határozatoknak az új 19/B. § (3) bekezdésében meghatározott adatainak átadásáról rendelkeznek. A 2012. január 1-e és 2013. december 31-e között kiadott döntések egyes adatainak a kiadása csak abban az esetben kötelező, ha e döntések 2014. január 1-jén még alkalmazhatók voltak. További korlátozást jelent az adatátadásban, hogy a 2016. április 1-e előtt kiadott döntések adatai csak abban az esetben adandók át, ha a döntéseket olyan adózók, illetve adózói csoportok részére adták ki, amelyek csoportszintű nettó árbevétele a döntés kiadását, módosítását vagy meghosszabbítását megelőző évben nem éri el a 40 millió EUR-t, illetve ennek forintban vagy külföldi fizetési eszközben (devizában) kifejezett értékét. Nem kell kiadni azokat a szokásos piaci árra vonatkozó döntéseket érintő adatokat, amelyek harmadik országgal kötött, az adatátadást tiltó nemzetközi egyezményeket érintenek, valamint a természetes személyek adózására vonatkozó döntések adatait.

A 214. §-hoz

A rendelkezések az Aktv.-nek a DAC3 szabályokra vonatkozó jogharmonizációs záradékát tartalmazzák.

A 215. §-hoz

Jogtechnikai rendelkezés.

A 216. §-hoz

Szövegcserés módosítások.

A 217. §-hoz

Bevallási tervezet korábban kihirdetett szabályinak hatályba lépésének elmaradását előíró rendelkezés.

A 218. §-hoz

Eltérő szöveggel történő hatálybaléptetés.

A 219. §-hoz

Hatályba lépés eltörlése.

A 220-225. §-hoz

A Moneyval országvizsgálatok rendszeresen hiányosságként jelezték Magyarország tekintetében, hogy hiányzik a nemzeti szabályozásból a teljes készpénzösszeg visszatartásának lehetősége, noha azt a Közösség területére belépő, illetve a Közösség területét elhagyó készpénz ellenőrzéséről szóló, 2005. október 26-i 1889/2005/EK európai parlamenti és tanácsi rendelet 4. cikke kimondja, hogy a nyilatkozattételi kötelezettség elmulasztása esetén a nemzeti jogszabályokban meghatározott feltételekkel összhangban a készpénz közigazgatási határozattal lefoglalható.

A C-255/14. sz. EUB előzetes döntéshozatali ügy ítéletében mondta ki a Bíróság, hogy a közösség területére belépő, illetve a közösség területét elhagyó készpénz ellenőrzéséről szóló, 2005. október 26-i 1889/2005/EK európai parlamenti és tanácsi rendelet végrehajtásáról szóló 2007. évi XLVIII. törvény (a továbbiakban: Készpénztörvény) nem tartalmaz rendelkezést a készpénz lefoglalására, illetve visszatartására, valamint hiányzik belőle a méltányossági jogkör biztosítása, amely szankció rendszer így nem felel meg azon elvárásnak, hogy az arányos, hatékony és visszatartó erejű legyen.

A törvény a fentieknek megfelelően tartalmazza a Készpénztörvénnyel szemben felhozott kifogásokra adandó válaszokat, így a lefoglalás, visszatartás és méltányossági eljárás szabályait, továbbá a lefoglalás és visszatartás tekintetében a végrehajtási szabályokra vonatkozó felhatalmazó rendelkezés módosítását.

Továbbá szövegcserés módosítás és hatályba léptető rendelkezést tartalmaz a normaszöveg, azzal, hogy már az új szabályt kell alkalmazni a folyamatban lévő ügyekben is.

A 226. §-hoz

Szükséges pótolni a szabályozásban is, hogy az állami adó- és vámhatóság vezetője is minősítésre jogosult. A konkrét minősítési jogkör eddig nem szerepelt a szabályozásban.

A 227. §-hoz

2016. július 1-jével a személyi állomány csoportosítása kiegészült a tisztjelölttel, ezért a hivatkozott paragrafus pontosítása indokolt.

A 228., a 234., a 246. és a 249-250. §-hoz

Szükséges a honvédek jogállásáról szóló 2012. évi CCV. törvény, a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény és más kapcsolódó törvények módosításáról szóló 2016. évi CXVII. törvénnyel való összhang megteremtése érdekében a Hszt. alkalmazásából kizárt jogszabályi helyek, fegyelmi jogkörrel kapcsolatos kérdések, felhatalmazó rendelkezések pontosítása.

A 229. §-hoz

Szükséges kimondani, hogy pénzügyi nyomozóként csak az állami adó- és vámhatóság vezetőjének engedélyével lehet kormánytisztviselőt kinevezni.

A 230-232. §-hoz

A Hszt. adott rendelkezéseit a NAV törvényben meghatározott eltéréssel kell alkalmazni.

A 233. §-hoz

A közszolgálati pótlék alkalmazását segítő pontosítás.

A 235. §-hoz

Jogtechnikai pontosítás.

A 236. §-hoz

A közszolgálati pótlék alkalmazását segítő pontosítás.

A 237. §-hoz

Szabályozási hiányt pótló rendelkezés a vezetői munkakörök megfeleltetéséről.

A 238. §-hoz

A közszolgálati pótlék alkalmazását segítő pontosítás.

A 239. §-hoz

Pontosítani szükséges, hogy mi nem minősül szolgálati jogviszonyban eltöltött időnek.

A 240. §-hoz

Értelmezést segítő pontosítás.

A 241. §-hoz

A közszolgálati pótlék alkalmazását segítő pontosítás.

A 242. §-hoz

Értelmezést segítő pontosítás.

A 243. §-hoz

Jogalkalmazást segítő pontosítás, amely így megteremti az összhangot a Hszt. 163. § (7) bekezdéssel és a Kttv. 148. §-ával.

A 244. §-hoz

Cafetériát érintő szabályok pontosítása a személyi jövedelemadóról szóló törvény pontosítása miatt.

A 245. §-hoz

Képzési költségek megtérítésével kapcsolatos pontosító szabályozás.

A 247-248. §-hoz

Jogalkalmazást segítő pontosítás.

A 251-256. §-hoz

A NAV tv. 2. melléklete e törvény melléklete szerint módosul.

A 257. §-hoz

Átmeneti szabályozás.

A 258. §-hoz

A NAV életpálya második ütemű bevezetésével kapcsolatos szabályozás.

A 259. §-hoz

Szövegcserés módosítások.

A 260. §-hoz

Hatályon kívül helyező rendelkezések.

A 261. §-hoz

A Vámkódex szerint gazdálkodónak és gazdálkodónak nem minősülő személyek nyilvántartásba vételével kapcsolatos adat bejelentési kötelezettségei és az EORI szám kiadására vonatkozó rendelkezések kerülnek szabályozásra.

A 262. §-hoz

A közlekedési hatóság feladata, hogy minősítse a meghatalmazott ügynöki és az ismert szállítói kérelmeket, amely kapcsán a helyszínek és műveletek tekintetében a biztonsági és védelmi szabványokat is vizsgálni kell. Ugyanezen biztonsági és védelmi szabványokat ellenőrzi a vámhatóság is az engedélyezett gazdálkodói feltételek teljesítése során és előfordul, hogy a vámhatóság által már levizsgált engedélyezett gazdálkodók meghatalmazott ügynöki vagy ismert szállítói kérelmet nyújtanak be a közlekedési hatóságnál. Annak érdekében, hogy a biztonsági és védelmi szabványok ellenőrzését ne kelljen ismételten elvégezni és a kérelmezőt indokolatlanul feltartani egy hatósági eljárás keretében, ezért szükségessé vált az adatátadás biztosítása. Ez egyben egyszerűsíti a hatóságok munkáját is.

A 263. §-hoz

A Nemzeti Adó- és Vámhivatal váminformatikai rendszerében levő adatok feletti rendelkezési jog a NAV-ot illeti meg. Ezen adatok az ügyfél kérelmére kiadhatóak, amennyiben azok a saját vámtevékenységéhez kapcsolódnak. Tekintettel arra, hogy a váminformatikai rendszerekből való lekérdezés a vámhatósági oldalon adminisztratív többletterhet eredményez, ezért indokolt a díjfizetési kötelezettségről rendelkezni.

A 264. §-hoz

A Vámkódex 29. cikke határozza meg a vámhatóság által hivatalból indított eljárások esetén az alkalmazandó rendelkezéseket, azonban a hivatalból indított eljárások ügyintézési határidejének tekintetében uniós szinten nincs szabályozás, ezért a Vtv. mögöttes szabályként a Ket. rendelkezései lennének irányadóak, amelyek erre 21 napos határidőt állapítanak meg. A Vámkódexben a kérelemre indított eljárások esetén - az FJA 156. és 171. cikke kivételével - az ügyintézési határidő a kérelem elfogadásától számított 120 nap, amely 30 nappal hosszabbítható, illetve e tekintetben a Vámkódex 22. cikk (3) bekezdés 3. albekezdése alapján eltérő határidőt is meg lehet állapítani. Tekintve az engedélyezési eljárások bonyolultságát, amelyek akár kérelemre, akár hivatalból indíthatóak indokolt, hogy az eljárási határidőket összhangba hozzuk és a hivatalból indított eljárások esetén is 120 napot állapítsunk meg, amely hatósági szempontból kizárólag 30 nappal hosszabbítható. Az FJA 156. és 171. cikke esetén a hivatalból indított eljárás ügyintézési határideje meggyezik a hivatkozott helyeken meghatározott határidőkkel. A hivatalból indított eljárások esetén a határidő az első eljárási cselekmény megtételével indul.

A 265. §-hoz

A vámigazgatási bírság késedelmes megfizetése miatt a Vámkódex 114. cikke alapján kiszabott késedelmi kamat mértéke néhány napos fizetési késedelem esetén - figyelembe véve a késedelmi kamat alapjául szolgáló összeget - olyan csekély, hogy annak kiszabása a ráfordított adminisztratív terheket figyelembe véve nem ésszerű. Tekintettel arra, hogy a vámigazgatási bírság kiszabása nemzeti hatáskörbe tartozik, ezért meghatározásra kerül egy 2.000 forintos értékhatár, amely alatt a vámhatóság nem szabja ki a késedelmi kamatot. Az Art. 165. § (2) bekezdése is 2.000 forintban határozza meg ezt az összeget, ezért a módosítás is ehhez igazodik.

A 266. §-hoz

A vámhatóság döntése, hogy az általa kezdett vámellenőrzést - a jogszabályban foglalt határidőkre figyelemmel - mikor fejezi be. Az eljáró szerv döntése és felelőssége, hogy a tényállás minél teljesebb mértékben tisztázott legyen, mivel ez alapján tud majd megalapozott döntést hozni. A tényállás tisztázása ugyanakkor szubjektív, ehhez kötni az ellenőrzés befejezhetőségét jogszabályban nem indokolt, az későbbi (az érintett személy és a vámhatóság közötti) jogvitákra adhat lehetőséget.

A 267. §-hoz

Az áruátengedést követő ellenőrzéseknél korábban adminisztratív tehercsökkentés miatt került az meghatározásra, hogy jogsértés hiányában nem kell jegyzőkönyvet készíteni a lefolytatott eljárásról. Ugyanakkor a Vtv. szerinti felülellenőrzés nem hajtható végre azokban az esetekben, ahol a lefolytatott vámhivatalok általi ellenőrzésről nem készül jegyzőkönyv. Ezért a felülellenőrzés okán ismét jegyzőkönyvet kell készíteni minden áruátengedést követő ellenőrzésről.

A 268. §-hoz

A felülellenőrzésre vonatkozó kiegészítő rendelkezések kerülnek meghatározásra. A felülellenőrzés törvényességi és szakszerűségi vizsgálat keretében kerül lefolytatásra, azon esetekben, ahol korábban a vámhivatalok már végeztek áruátengedést követő vámellenőrzést. A felülellenőrzés nem terjed ki azokra az új személyi, tárgyi vagy tényállásbeli elemekre, amelyek az alapeljáráshoz képest megváltoztak és az alapügyben eljáró szerv még nem bírálta el, mert a törvényességi és szakszerűségi ellenőrzés csak ezt követően lehet teljes körű az adott ügyre vagy szerv munkájára nézve. Amennyiben a vámhivatalok az ellenőrzés során nem állapítottak meg jogsértést, de az a felülellenőrzés során feltárásra kerül, úgy az eljáró szerv az alaphatározatot módosítja vagy határozat hiányban (jegyzőkönyv esete) határozatot hoz. A fellebbezési jog a Ket. rendelkezéseit is figyelembe véve a Vtv.-ben került meghatározásra.

A 269. §-hoz

A díjak és költségek késedelmes megfizetése miatt a Vámkódex 114. cikke alapján kiszabott késedelmi kamat mértéke néhány napos fizetési késedelem esetén - figyelembe véve a késedelmi kamat alapjául szolgáló összeget - olyan csekély, hogy annak kiszabása a ráfordított adminisztratív terhek figyelembe véve nem ésszerű. Tekintettel arra, hogy a díjak és költségek kiszabása nemzeti hatáskörbe tartozik, ezért meghatározásra kerül egy 2.000 forintos értékhatár, amely alatt a vámhatóság nem szabja ki a késedelmi kamatot. Az Art. 165. § (2) bekezdése is 2.000 forintban határozza meg ezt az összeget, ezért a módosítás is ehhez igazodik.

A 270. §-hoz

A rendelkezés pontosításra került és tartalmában a Vámkódex 53. cikk (2) bekezdéséhez lett igazítva.

A 271. §-hoz

Az áfa biztosíték nyújtása alóli mentesség esetében a kérelmeket eddig minden évben március 31-ig lehetett benyújtani. Az ügyféli igényekhez igazodva a kérelmeket ezt követően időkorlát nélkül lehet benyújtani, amely bármikor elérhetővé teszi a mentességet azok számára, akik teljesítik az előírt feltételeket.

A 272. §-hoz

A Vámkódex 89. cikk (2) bekezdés 2. albekezdése szerinti biztosítéknyújtásnál a jogszabály úgy rendelkezik, hogy a biztosítéknak legalább a behozatali és a kiviteli vámok összegét kell fedeznie. E rendelkezés mozgásteret enged a tagállamok számára a tekintetben, hogy az egyéb terheket is bevonhassa a biztosítandó összegek körébe. Másrészt e rendelkezés valamennyi jogalanyara nézve érvényes lenne, így joggal merül fel a kérdés, hogy az áfa biztosíték nyújtás alóli mentességre és az áfa önadózással történő teljesítésére vonatkozó engedéllyel rendelkezők, akik egy teljesített feltételrendszer alapján jogosultak az áfa tekintetében könnyítésre, miként kaphatnak könnyítést az áfa biztosítása alól. Mindezek tekintetében indokolt rendelkezni az egyéb terhekre szóló biztosítéknyújtás általánosan terjedjen ki minden jogalanyra és csak azok kapjanak könnyítést, akik az áfa vonatkozásában az előbb említett engedélyekkel rendelkeznek. További feltétel, hogy e könnyítés addig gyakorolható, amíg az annak alapjául szolgáló engedélyek érvényessége fennáll.

A 273. §-hoz

A Vámkódex vámbiztosíték rendszere az Európai Unió tagállamainak közös garancia elemeit hordozza, megteremtve ez által egy közös szabályrendszert az elfogadható vámbiztosítékok vonatkozásában. Az elfogadható biztosítékok köre a Közösségi Vámkódexhez képest nem változott, azonban a kezességvállalást az Európai Uniós jogalkotói szándék és nyelvészi vizsgálat tükrében újra kellett értelmezni. Az uniós jogalkotói szándék alapján a Vámkódex 92. cikk (1) bekezdés b) pontjában kötelezettségvállalás jelenik meg, amely az uniós rendelkezésekkel összhangban lehetővé teszi az adott tagállam belső ágazati jogszabályai alkalmazását, nevezetesen, hogy a Ptk. szerinti garanciavállalás és kezesi szerződés egyaránt alkalmazható legyen vámbiztosítékként.

Szükséges arról is rendelkezni, hogy a vámbiztosítékra vonatkozó jogi előírások tekintetében az uniós vámjogszabályok közvetlen hatályos és alkalmazandó rendelkezéseit kell első körben alkalmazni és a Ptk. rendelkezései csak a nem szabályozott kérdésekben irányadóak.

A készfizető kezesi szerződés aláírására vonatkozó szabályok tekintetében a Ptk. szabályaitól el kellett térni, mert a vámjogszabályok szerint ez esetben a kötelezettségvállalás érvényességéhez a kötelezettségvállaló aláírása is elégséges, és nem szükséges a kötelezett aláírása. A normaszöveg tartalmazza továbbá azokat a rendelkezéseket, amelyek banktechnikai szempontból is szükségesek, illetve az átmeneti időszak szempontjából relevánsak. A rendelkezés megkönnyíti továbbá a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény szerinti állami fenntartású muzeális intézmények általi kulturális javak, kiállítás céljából az Európai Unió vámterületére történő behozatalát és szállítását.

A 274. §-hoz

Adminisztrációt csökkentő rendelkezés, amely szerint a Vámkódex 79. cikk vagy a 82. cikk szerinti, szabályok be nem tartása miatt keletkezett vámtartozást közöljék, amennyiben annak behozatali vagy kiviteli vám összege kevesebb, mint 10 euro.

A 275. §-hoz

A jelenlegi vámjogi szabályozás kizárólag a vám és egyéb terhek tekintetében teszi lehetővé a vámhatóság részére, hogy a közölt fizetési kötelezettség teljesítését a kötelezettektől eredetben igazoltathassa. A Vtv. 73. § (1) bekezdése értelmében azonban a beszedés érdekében szükséges intézkedéseket akkor is be kell vezetni, ha a hitelkamatot, a késedelmi kamatot, illetve a megállapított vámigazgatási bírságot az előírt időtartamon belül nem fizették meg, továbbá a Vtv. 29. § (4) bekezdése szerinti, a vámigazgatási bírság késedelmes megfizetéséhez kapcsolódó kamat kiszabásához is elengedhetetlen, hogy a vámhatóság a befizetés napját okmányokkal igazoltan megismerhesse. A módosítással az eljáró vámszerv törvényi előírások alapján kötelezheti az ügyfelet arra, hogy a közölt kamatok és a jogerős vámigazgatási bírságok megfizetését előtte okmányokkal igazolja.

A 276. §-hoz

Az igazgatási szolgáltatási díjfizetési kötelezettség a kreditpont minősítés eljárásra is kiterjed, ezért indokolt e szövegrész felvétele.

A 277. §-hoz

Felhatalmazó rendelkezések pontosítása és kiegészítése, annak érdekében, hogy az itt meghatározott előírás és a megalkotandó miniszteri rendeletek tartalma közötti összhang biztosított legyen.

A 278. §-hoz

Az FJA 250. és 251. cikke tartalmaz rendelkezést a 2016. május 1-jét megelőzően hatályos Közösségi Vámkódex alapján kiadott engedélyek érvényességéről és újraértékeléséről. Alapjában véve az érvényesség tekintetében figyelemmel kell lenni arra, hogy az engedély határozott vagy határozatlan időre került kiadásra. Az FJA 250. cikke csak a határozatlan idejű engedélyek esetében rendelkezik az újraértékelésről, amely feladatot 2019. április 30-ig végre kell hajtani. A határozott érvényességi idejű engedélyek esetében az engedély lejártát megelőzően vagy azt követően is lehet kérelmet benyújtani a Vámkódex szerinti új engedélyt kérelmezve, tekintettel arra, hogy ezen engedélyek a határozott időtartam végéig, de legkésőbb 2019. május 1-ig érvényesek.

Mindemellett a Vámkódex nem zárja ki a korábbi Közösségi Vámkódex alapján kiadott engedélyek módosítását, azonban, hogy e módosítás jelentős vagy kisebb mértékű, és hogy azt hogyan kell lefolytatni, arra nincs egzakt uniós szabályozás. Az Európai Unió Bizottsága ugyan közzétett egy iránymutatást, amelyben röviden az újraértékelésről is rendelkeznek, de az elhatárolás szempontja itt sem kerültek meghatározásra. Ebből következően nem derül ki, hogy mely módosítások minősülnek jelentős módosításnak és így a határozott idejű engedélyek esetében új engedélykérelemnek minősülnek-e vagy határozatlan idejű engedélyek esetében újraértékelést generálnak-e. Így természetesen arról sem rendelkeznek, hogy mely módosítások járnak kisebb jellegű pontosításokkal, kiegészítésekkel az engedélyre nézve. Ez jogalkalmazói szempontból akár ügyféli, akár vámhatósági oldalon eltérő álláspontokra ad lehetőséget.

Ha a Bizottság iránymutatása alapján nemzeti szabályozás hiányában a vámhivatalok saját hatáskörben kezdik meg az egyes engedélyek tekintetében benyújtott módosításról vagy kiegészítésről szóló kérelmek minősítését, akkor a jogalkalmazásban a szubjektív hatósági döntésre és egyedi körülményekre tekintettel igen széles körben születhetnek eltérő hatósági döntések. Az eltérő hatósági döntések pedig járhatnak azzal a hatással, hogy megemelkedik a jogorvoslati kérelmek száma.

A Bizottsági iránymutatás mellé tehát szükséges egy olyan nemzeti szabályozás, amely segítséget nyújt, mind a hatóság, mind az ügyfelek részére, hogy melyek azok az ügyféli kezdeményezések, amelyek jelentős módosításnak kell tekinteni és ez által határozatlan idejű engedélyek esetében az engedély újraértékelését, míg határozott idejű engedélyek esetében az új engedélykérelmeként való minősítését teszik kötelezővé.

Tekintettel arra, hogy az átmeneti időszakban a korábbi engedélyek tekintetében benyújtott módosításról, kiegészítésről szóló beadványokat a bizottsági iránymutatás ügyféli kérelemnek tekinti, ezért ebből kiindulva azt eljárást nem csak hivatalból, hanem kérelemre is el lehet végezni. A határozatlan idejű engedélyek esetében az újraértékelést elsődlegesen a vámhatóságoknak hivatalból kell elvégezniük, de a vámjogszabályok rendelkezési nem zárják ki azt, hogy az ügyfél kérelmezze az újraértékelést. A Bizottság iránymutatása e tekintetben annyit határoz meg, hogy az újraértékelés nem igényli az ügyfél kérelmét, nem szükséges kérelmet benyújtani. E rendelkezést vizsgálva azonban nem zárható ki, hogy ügyféli kérelem alapján induljon az eljárás. Ez a vámjogszabályok rendelkezéseivel sem ellentétes.

A jelentős módosításnak minősülő kérelmek esetében a Vámkódex ügyféli kérelemre vonatkozó rendelkezési alapján kell eljárni, míg a kisebb módosítások esetében a Vámkódex adott rendelkezésére való hivatkozással (pl.: ha vámeljáráshoz kapcsolódik, akkor az adott vámeljárás Vámkódexbeli rendelkezése alapján) kell a módosítást, kiegészítést kezelni.

A vámbiztosítékok jogintézményének felülvizsgálatához kapcsolódó átmeneti rendelkezés megteremtése.

A 279. §-hoz

Szövegcserés pontosítások.

A 280. §-hoz

Hatályát vesztő rendelkezések.

A 281. §-hoz

A számviteli törvény szerinti egyes egyéb szervezetekre vonatkozó jogszabályi környezet jelentősen megváltozott az elmúlt időszakban. E változások egyrészt átrendezték az érintett szervezetekre vonatkozó külső és belső összefüggéseket, másrészt módosították azok egymáshoz való viszonyát is. Emiatt, továbbá annak érdekében, hogy az érintett szervezetek sajátos beszámoló készítési és könyvvezetési szabályait előíró kormányrendeleti szabályozás megújítása is megfelelően alátámasztásra kerüljön a törvényi előírással, indokolt az egyéb szervezetekre vonatkozó fogalmi meghatározás pontosítása, kiegészítése.

A 282. §-hoz

(1) bekezdés

A törvény pontosítja a fedezeti ügylet, a piaci érték (valós érték) és a cash-flow fedezeti ügylet fogalmát.

A módosítás szerint fedezeti ügyletnek csak a fedezeti céllal kötött, és ilyenként megjelölt ügylet minősül. A fedezeti kapcsolatot a fedezeti ügylet egészére vonatkozóan kell megjelölni. Nem kötelező ezt a szabályt alkalmazni, ha egy opciós szerződés belső értékét és időértékét elkülönítik, és csak az opció belső értékében bekövetkező változást jelölik meg fedezeti instrumentumként, vagy ha egy forward ügylet kamat összetevőjét és azonnali (spot) árát különítik el.

Egy fedezeti kapcsolatban nem előírás a teljes fedezeti ügylet megjelölése, hanem a teljes fedezeti ügylet egy része (például a névleges érték bizonyos százaléka) is megjelölhető fedezeti ügyletként. Ugyanakkor fedezeti kapcsolat nem jelölhető meg annak az időszaknak csak egy részére, amely alatt a fedezeti ügylet fennáll.

Egy egyedi fedezeti ügylet esetében a fedezet megjelölhető egynél több típusú kockázatra is, ha a fedezett kockázatok egyértelműen azonosíthatók és a fedezet hatékonysága bizonyítható, valamint biztosítható, hogy a fedezeti ügylet és a különböző kockázati pozíciók specifikusan meg legyenek jelölve.

Két vagy több származékos termék, vagy azok részei kombináltan is figyelembe vehetőek, és közösen is megjelölhetőek fedezeti ügyletként, beleértve azokat az eseteket, amikor az egyes származékos termékekből keletkező kockázatok ellentételezik a más termékekből származóakat. Két vagy több instrumentum (vagy azok részei) azonban csak akkor jelölhető meg fedezeti ügyletként, ha azok egyike sem kiírt opció, vagy nettó kiírt opció.

(2) bekezdés

A törvény a fedezeti ügylethez kapcsolódóan meghatározza a fedezett ügylet fogalmát. A fedezett kockázat többféle lehet:

a) a piaci érték (valós érték) és a cash-flow fedezeti ügylet esetén a fedezett ügylet (tétel) jellegétől függően a piaci értékhez (valós értékhez) kapcsolódó, illetve a jövőbeni pénzáramlásokban bekövetkező változás miatt fennálló teljes kockázat, vagy a kamatkockázat vagy a devizakockázat,

b) a mérlegben kimutatott nem pénzügyi eszköz (például tőzsdei áru) vagy nem pénzügyi kötelezettség esetén a piaci értékhez (valós értékhez) kapcsolódó teljes kockázat, vagy a devizakockázat,

c) a mérlegben ki nem mutatott nem pénzügyi eszköz vagy nem pénzügyi kötelezettség esetén a piaci értékhez (valós értékhez) kapcsolódó, illetve a jövőbeni pénzáramlásokban bekövetkező változás miatt fennálló teljes kockázat, vagy a devizakockázat.

Ha a hatékonyság mérhető, a fedezett kockázat a piaci érték (valós érték), illetve a jövőbeni pénzáramlások egy részéhez (például a valós érték bizonyos százalékához, vagy a szerződés szerinti bizonyos pénzáramokhoz vagy azok egy részéhez) kapcsolódó vagy a kamatkockázatból elkülöníthető kockázat is lehet. A fedezeti kapcsolat megjelölhető annak az időszaknak csak egy részére is, amely alatt a fedezett ügylet fennáll.

A törvény egyértelműsíti, hogy az 59/E. § (1)-(3) bekezdésben a fedezeti dokumentációra vonatkozó követelményeket akkor is alkalmazni kell, ha a valós értéken történő értékelést nem alkalmazzák.

A 283. §-hoz

(1) bekezdés

A törvény pontosítja a származékos ügylet fogalmát annyiban, hogy az nem csak értékpapír vagy befektetés árához, hanem bármely pénzügyi instrumentum árához is kapcsolható. Fontos szempont, hogy a származékos ügylet értékét befolyásoló mögöttes, nem pénzügyi változóra alkalmazott bármely mérőszám egyik szerződő félre se legyen jellemző.

A törvény egyértelművé teszi, hogy származékos ügyletnek minősül a nem pénzügyi eszköz adásvételére vonatkozó olyan szerződés is, amelynek rendezése nettó módon, pénzeszköz vagy egyéb pénzügyi eszköz átadásával történik. Azt, hogy egy ügylet származékos ügylet-e, nem az ügylet formája - az, hogy elszámolási vagy leszállítási ügyletről van-e szó - dönti el, hanem az ügylet valódi tartalma.

Számos mód létezik a nem pénzügyi tételek vételére vagy eladására vonatkozó szerződések nettó módon való teljesítésére. Ilyen többek között:

a) amikor a szerződés feltételei lehetővé teszik, hogy valamelyik fél azt pénzeszközben vagy más pénzügyi instrumentumban nettósítva vagy pénzügyi instrumentumok cseréjével teljesítse,

b) amikor a szerződés tárgyát képező nem pénzügyi tétel azonnal pénzeszközre váltható,

c) amikor a pénzeszközben vagy más pénzügyi instrumentumban való nettósított, vagy a pénzügyi instrumentumok cseréje által történő teljesítést a szerződés feltételei nem tartalmazzák kifejezetten, de a gazdálkodónál már létezik gyakorlat a hasonló szerződések pénzeszközben, vagy más pénzügyi instrumentumban történő nettósított, vagy pénzügyi instrumentumok cseréje által megvalósuló teljesítésére (függetlenül attól, hogy az a másik féllel, nettósító szerződések megkötésével, vagy a szerződés lehívási vagy lejárati idejét megelőző eladása által valósul-e meg),

d) amikor hasonló szerződéseknél a gazdálkodó gyakorlata, hogy átveszi a mögöttest, majd ezt követően rövid időn belül értékesíti azt azzal a céllal, hogy a rövid távú ármozgásokból vagy közvetítői jutalékból nyereségre tegyen szert,

e) az a) vagy b) bekezdés szerint egy pénzeszközben vagy más pénzügyi instrumentumban nettó módon, vagy pénzügyi instrumentumok cseréje által teljesíthető, nem pénzügyi tétel vételére vagy eladására kiírt opció.

A c), d) és e) esetekben az ügylet származékos ügyletnek minősül. Az a) és b) esetekben azonban mérlegelni kell az 3. § (9) bekezdése 11. pontjának utolsó bekezdése alapján, hogy az ügylet származékos ügyletnek minősül-e.

Például a tőzsdei áruk leszállításával teljesülő ügylet általánosságban nettó módon rendezhető szerződésnek minősül. Egyes árutőzsdéken csak leszállítási ügylet köthető, azonban a megvásárolt áru azonnal értékesíthető és így pénzeszközre vagy egyéb pénzügyi eszközre váltható, amely tartalmilag megfeleltethető a nettó rendezésnek függetlenül attól, hogy a vásárlás és az értékesítés eltérő felek részére történik.

Nem minősül származékos ügyletnek azonban az olyan nem pénzügyi eszköz (beleértve a tőzsdei árut is) adásvételére vonatkozó leszállítási ügylet, amelynek célja a nem pénzügyi eszköznek a gazdálkodó várható vételi, eladási vagy felhasználási igényeinek megfelelő adásvétele. Például ilyen az, amikor a gazdálkodó az ügyletet egy harmadik féllel szemben fennálló vagy várható szállítási kötelezettségének teljesítése céljából köti. Erre példa, amikor egy gazdálkodó azért vásárol egy határidős ügylet keretében áramot a tőzsdén, hogy teljesítse a jövőbeni értékesítési kötelezettségét, és nem pedig az áramnak a tőzsdén való eladása révén a piaci árak változásából eredő nyereségszerzés céljából. A gazdálkodónak megfelelő eljárási renddel kell rendelkeznie az ilyen ügyletek azonosítására, és az ügylet célját megfelelően dokumentálnia kell.

(2) bekezdés

A törvény pontosítja, hogy mi minősül a származékos ügylet zárásának. Mivel sok esetben a származékos ügylet nem zárható le technikailag, a zárást egy ellenirányú ügylet (ellenügylet) kötésével érik el. Ellenügylet ebből a szempontból az eredeti származékos ügyletből eredő kockázati pozíció megszüntetésére vagy mérséklésére irányuló ügyletkötés. Az ellenügylet zárásként való figyelembevételéhez az szükséges, hogy az ellenügylet az eredetileg meglévő kockázati pozíciót lényegileg megszüntesse vagy mérsékelje, ugyanakkor az eredeti és az ellenügylet esetében nem előírás valamennyi ügyletparaméter pontos egyezősége, pl. az ügyletek lejárati dátuma mutathat nem jelentős eltérést. A törvény tisztázza, hogy egy ellenirányú ügyletet csak akkor lehet a származékos ügylet teljes vagy részleges lezárásának tekinteni, ha az ellenügylet ilyen céllal való létrehozását dokumentálták.

(3) bekezdés

A törvény definiálja a belső érték fogalmát, számításának módját, mint a származékos ügyletek értékelésének egyik alapját.

(4) bekezdés

A törvény definiálja a biztos elkötelezettség fogalmát.

(5) bekezdés

A törvény pontosítja a fedezeti hatékonyság fogalmát, és azt, hogy mely feltételek esetén lesz valószínűleg hatékony egy fedezeti ügylet.

A gazdálkodó a fedezeti kapcsolat hatékonyságának igazolásakor azt méri fel, hogy a fedezeti ügyletnek és a fedezett tételnek a fedezett kockázathoz kapcsolódó, a valós érték, vagy pénzáramlások változásaihoz köthető, számviteli eredményben megjelenő bizonytalanságai mértékének aránya a megadott sávon belül helyezkedik el. A fedezeti hatékonyság mérésének módszerét a számviteli politika részeként kell meghatározni. Például a fedezeti hatékonyság mértéke meghatározható a fedezeti ügylet és a fedezett ügylet valós értékében vagy pénzáramlásaiban bekövetkezett változások egymáshoz viszonyított tényleges aránya alapján. A fedezeti kapcsolatok jellegétől, a fedezett kockázat típusától, a fedezeti ügylet és fedezett tétel paramétereinek függvényében ugyanakkor a mérésre vonatkozóan több módszer is alkalmazható (arányszámok használata, regresszióanalízis, illetve egyéb statisztikai és matematikai módszerek).

A fedezeti hatékonyság mérésének kiemelt szerepe van, mivel a fedezeti elszámolás szabályai csak addig alkalmazhatóak, amíg a fedezeti ügylet hatékony.

A 284-285. §-hoz

A törvény részletesen meghatározza, hogy a származékos ügyletekkel kapcsolatban mely tételeket és mikor lehet aktív vagy passzív időbeli elhatárolásként elszámolni, illetve kimutatni. A kereskedési célú és a fedezeti célú származékos ügyleteket lehetőség van valós értéken vagy belső értéken értékelni. Egy adott származékos ügylettel kapcsolatban a 32. § (5) bekezdés a)-c) és e) pontjai szerinti aktív időbeli elhatárolásként és a 44. § (5) bekezdés a)-c) és e) pontjai szerinti passzív időbeli elhatárolásként megjelenített összeg(ek) együttesen mutatják az adott származékos ügylet fordulónapi valós értékét vagy belső értékét. Nettó aktív időbeli elhatárolás [a 32. § (5) bekezdés a)-b) és e) pontja szerinti elhatárolásokat kivéve] csak a piaci érték (valós érték) fedezeti ügyletek esetében mutatható ki. Nettó passzív időbeli elhatárolást kell kimutatni minden esetben, amikor a származékos ügylet fordulónapi valós értéke vagy belső értéke veszteségjellegű.

Amennyiben például egy nem pénzügyi tétel beszerzését vagy eladását eredményező jövőbeni ügylet fedezetére megjelölt cash-flow fedezeti ügylet a fedezett kockázatot a pénzügyi teljesítés időpontjáig fedezi, amely későbbi, mint a fedezett ügylet bekövetkezése, akkor a fedezeti ügyletet a fedezett ügylet bekövetkezéséig cash-flow fedezeti ügyletként, utána pedig valós érték fedezeti ügyletként kell elszámolni. A cash-flow fedezeti ügylet fedezett ügylet bekövetkezésének időpontjáig felmerült eredményének hatékony részét a fedezett ügylet bekövetkezésekor ki kell mutatni időbeli elhatárolásként. Amennyiben a fedezett ügylet egy eszköz vagy kötelezettség beszerzését vagy keletkezését eredményezi, akkor a cash-flow fedezeti ügylet bekerülés időpontjáig felhalmozott eredményének hatékony részével az eszköz vagy kötelezettség bekerülési értékét kell módosítani. Egyéb esetekben az elhatárolás az eredményt érinti. Az időbeli elhatárolás megszüntetését a fedezeti ügylet zárásakor minden esetben az eredményben kell elszámolni.

Tekintettel arra, hogy a számviteli törvény előírásai - fő szabályként - a kötelezettségek visszafizetendő összegét rendelik kimutatni a könyvekben és a beszámoló mérlegében, rendelkezni szükséges arról az esetről, amikor 47. § (11) bekezdésének alkalmazása miatt a kötelezettségek bekerülési értéke eltér a visszafizetendő összegtől. A különbözetet - előjelének megfelelően - az időbeli elhatárolásokkal szemben indokolt elszámolni, és a későbbiekben a pénzügyi műveletek egyéb ráfordításaival, illetve bevételeivel szemben - a kötelezettség csökkenésével arányosan - megszüntetni.

A törvény lehetővé teszi, hogy a hitel, a kölcsön felvételéhez közvetlenül kapcsolódóan felmerült költségek felvehetők aktív időbeli elhatárolásként a költségek csökkentésével egyidejűleg, amennyiben azokat nem aktiválják egy adott eszköz bekerülési értékének részeként. A hitelfelvételi költségek elhatárolt összegét a hitel, kölcsön futamideje alatt időarányosan, de legkésőbb a hitel, kölcsön teljes összegének visszafizetésekor kell megszüntetni.

A 286. §-hoz

A törvény rögzíti, hogy cash-flow fedezeti ügylet esetén, ha az jövőben bekerülő eszközt vagy kötelezettséget fedez (például egy jövőbeni előre jelzett tárgyi eszköz beszerzéshez kapcsolódó devizaárfolyam-kockázatot), akkor az ügylet realizált eredményének hatékony részét azok bekerülési értékét módosító tételként kell elszámolni a bekerüléskor, függetlenül attól, hogy alkalmazzák-e a valós értéken történő értékelést. Az eszköz vagy a kötelezettség mérlegben való megjelenítését követően az ügylet cash-flow fedezeti ügyletként nem jelölhető meg a megjelenített eszközhöz vagy kötelezettséghez kapcsolódó kockázat tekintetében.

A 287. §-hoz

A törvény pontosítja, hogy valós értéken történő értékelés esetén a kereskedési célú és a fedezeti célú származékos ügyletek vagy valós értéken vagy belső értéken értékelendők.

A törvény egyértelművé teszi, hogy a valós értéken történő értékelés nem alkalmazható az olyan árura vonatkozó leszállítási határidős és opciós ügyletre, amely nem minősül származékos ügyletnek.

A 288. §-hoz

A törvény szerint az azonnali adásvétel szabályai szerint kell elszámolni az olyan határidős ügyletek és opciós ügyletek zárását, amelyek nem minősülnek származékos ügyletnek, függetlenül attól, hogy áru vagy pénzügyi eszköz leszállításával teljesül-e az ügylet.

A törvény egyértelműen rögzíti, hogy valós értéken történő értékelés esetén az időbeli elhatárolás nem alkalmazható.

A 289. §-hoz

A törvény meghatározza, hogy valós értéken történő értékelés alkalmazása esetén a fedezeti ügylet a mérlegben meg nem jelenített biztos elkötelezettséghez kapcsolódó devizaárfolyam-változásból bekövetkező változás miatt fennálló kockázat tekintetében valós (piaci) érték és cash-flow fedezeti ügyletként is megjelölhető. Ha például külföldi pénzértékre szóló jövőben járó bérleti díjak, mint biztos elkötelezettség devizaárfolyam-változásból eredő kockázatát kívánják fedezni egy devizás hitelkötelezettséggel (mint nem származékos kötelezettséggel), a gazdálkodó a fedezeti kapcsolatot valós (piaci) érték fedezeti ügyletként jelölheti meg. Ebben az esetben a fennálló természetes fedezettel azonosan a számviteli elszámolásban is megjeleníthető az ellentételező hatás azáltal, hogy a devizás hitelkötelezettség devizaárfolyam-változása mellett a jövőben járó bérleti díjak devizaárfolyam változását is megjelenítik a vevőkövetelések között az eredménnyel szemben.

Valós értéken történő értékelés esetén a fedezeti ügyletet a mérlegben meg nem jelenített biztos elkötelezettséghez kapcsolódó, a devizaárfolyam-változásból bekövetkező változás miatt fennálló kockázattól eltérő minden más kockázat tekintetében csak valós (piaci) érték fedezeti ügyletként lehet megjelölni. Ez eltér attól, ha a valós értéken történő értékelést nem alkalmazzák, amely esetben a biztos jövőbeni elkötelezettséghez kapcsolódó bármely kockázat csak cash-flow fedezeti ügyletben jelölhető meg fedezett kockázatként.

A törvény meghatározza, hogy valós értéken történő értékelés esetén a fedezeti elszámolást milyen esetekben kell megszüntetni, és hogy a megszüntetést hogyan kell elszámolni. Az olyan előrejelzett ügylet esetében, amely bekövetkezésének valószínűsége ugyan csökkent, azonban ennek ellenére még várható, hogy bekövetkezik, a fedezeti elszámolás folytatható.

A 290. §-hoz

A törvény egyértelműen rögzíti, hogy devizában történő könyvvezetés esetén a könyvvezetés pénznemétől eltérő pénznemben felmerülő ügyleteket a forintban történő könyvvezetéssel értelemszerűen azonos módon kell kezelni.

A 291. §-hoz

A törvény kiegészíti a korábbi előírást azzal, hogy az előző üzleti év(ek)ben kapott, bevételként elszámolt fejlesztési célú támogatás visszafizetendő összege mellett a költségek (ráfordítások) ellentételezésére kapott támogatások, juttatások visszafizetendő összegét is az egyéb ráfordítások között kell elszámolni.

E mellett a törvény az egyértelmű gyakorlati végrehajtást segítő pontosítást tartalmaz.

A 292. §-hoz

A törvény egyértelműen meghatározza, hogy kamat swap ügyeletek esetén mikor és mekkora összeget kell az egyéb kapott (járó) kamatok és kamatjellegű bevételek között elszámolni.

A törvény meghatározza, hogy ha egy vállalkozó nem alkalmazza a valós értéken történő értékelést, akkor kamat swap ügyletnek nem minősülő más származékos ügyletek esetén, mikor és mekkora összeget kell pénzügyi műveletek egyéb bevételeként elszámolni.

A 293. §-hoz

A törvény elsősorban olyan gyakorlati végrehajtást segítő pontosítás, amely meghatározza, hogy kamat swap ügyletek esetén mikor és mekkora összeget kell fizetendő (fizetett) kamatok és kamatjellegű ráfordítások között kimutatni.

A törvény egyértelműen meghatározza, hogy ha egy vállalkozó nem alkalmazza a valós értéken történő értékelést, akkor kamat swap ügyletnek nem minősülő más származékos ügyletek esetén, mikor és mekkora összeget kell pénzügyi műveletek egyéb ráfordításaként elszámolni.

A 294. §-hoz

Az IFRS 11 Közös megállapodások című standard előírásai alapján a közös tevékenységnek minősülő különálló gazdálkodó egység formájában megvalósuló közös tevékenység IFRS-ek szerinti elszámolása eltér az ilyen gazdálkodó egységekben lévő befektetések számviteli törvény általános szabályai szerinti elszámolástól. Ennek a különbségnek a saját tőke egyes elemeit érintő hatásának meg kell jelenni a saját tőke megfeleltetési táblában. Ezért az IFRS-ek szerinti saját tőke egyes elemeinek nyitó és záró adataiból levezetett saját tőke elemek nyitó és záró adatait úgy kell megállapítani, mintha a gazdálkodó az ilyen közös tevékenység számviteli elszámolása tekintetében az IFRS-ek szerinti beszámolóra (könyvvezetésre) nem tért volna át.

A 295. §-hoz

Az IFRS-ek szerinti beszámoló készítés és könyvvezetés választásának lehetősége a jogelőd nélkül alapított gazdálkodókra is vonatkozik, amennyiben azok megfelelnek a törvény 9/A. §-ában foglalt feltételeknek. A törvény ezen gazdálkodókra vonatkozó szabályokat rögzíti.

Akárcsak az áttérők esetében, az újonnan alapított gazdálkodóknak is az IFRS-ek szerinti beszámolásuk módjára vonatkozó választásukat be kell jelenteniük az adóhatóság számára, illetve amennyiben a pénzügyi közvetítőrendszer felügyeletével kapcsolatos feladatkörében eljáró Magyar Nemzeti Bank felügyelete alá tartoznak, akkor a Felügyelet számára is.

A törvény - az IFRS szerinti beszámoló készítésre és könyvvezetésre áttérő gazdálkodók mellett - azon jogelőd nélkül alapított gazdálkodók számára is előírja a felkészültséget igazoló könyvvizsgálói jelentés meglétét, melyek az IFRS-ek szerinti beszámolást választják. Ám esetükben értelemszerűen nem vizsgálandó az, hogy rendelkeznek-e az áttérés éve előtti üzleti év első napjára vonatkozóan összeállított IFRS-ek szerinti mérleggel.

A törvény meghatározza, hogy azon gazdálkodók esetén, amelyek értékpapírjai kereskedelmét az Európai Gazdasági Térség bármely államának szabályozott piacán az üzleti év során engedélyezték, az IFRS-ekre történő áttérésre vonatkozó bejelentési kötelezettség teljesítésének határideje az engedély megszerzésétől számított 30. nap és az áttérés napját megelőző 30. nap közül a későbbi időpont.

A 296. §-hoz

A törvény hiánypótló rendelkezésként tartalmazza, hogy az átalakulással, egyesüléssel, szétválással újonnan létrejövő gazdasági társaság könyvviteli nyilvántartásait a tevékenysége megkezdésének időpontjával, azaz az átalakulás, az egyesülés, a szétválás napját követő nappal nyitja meg a végleges vagyonmérlege és a végleges vagyonleltára alapján.

A 297. §-hoz

A törvény hiánypótló rendelkezésként tartalmazza, hogy az egyes eljárások során, a szubjektív elbírálás kizárása érdekében, a hatóságnak nincs mérlegelési jogköre. A törvény egyértelmű gyakorlati végrehajtást segítő pontosítás, amely igazodik a hasonló eljárásokról rendelkező jogszabályokhoz.

A 298. §-hoz

A módosításokkal összefüggő átmeneti rendelkezéseket tartalmazza.

A 299. §-hoz

Szövegcserés módosítások.

A 300. §-hoz

Hatályukat vesztő rendelkezések.

A 301. §-hoz

A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény (a továbbiakban: Kkt.) és a 2016. június 4-től hatályos a Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény és egyes pénzügyi tárgyú törvények módosításáról szóló 2016. évi XLIV. törvény (a továbbiakban: Módtv.) összhangjának megteremtését szolgálja.

A 302. §-hoz

A törvény alapján IFRS szerinti minősítést szerezhet az a könyvvizsgáló is, aki kamarai tag könyvvizsgáló mellett jogszabályi kötelezettségen alapuló könyvvizsgálói tevékenységet végzett és sikeresen teljesítette az IFRS szakmai minősítő vizsgát.

A 303. §-hoz

A jelenleg hatályos tőkepiacról szóló 2001. évi CXX. törvény 361. §-a, a biztosítási tevékenységről szóló 2014. évi LXXXVIII. törvény 305. § (2) bekezdése, illetve a hitelintézetekről és a pénzügyi vállalkozásokról szóló 2013. évi CCXXXVII. törvény 262. §-a alapján a Magyar Nemzeti Bank a jogszabályokban meghatározott feltételek fennállása esetén jogosult arra, hogy a könyvvizsgáló, könyvvizsgáló cég minősítésének visszavonását kezdeményezze.

A Kkt. taxatíve meghatározza, hogy a közfelügyeleti hatóság mely esetekben jogosult a minősítéseket visszavonni.

A törvény a Kkt. és a hatályos ágazati törvények összhangjának megteremtését célozza.

A 304. §-hoz

A Kkt. hatályos rendelkezéseivel összhangban meghatározza, azokat az esetek, amikor a Magyar Könyvvizsgálói Kamara oktatási bizottsága törli a könyvvizsgálói képzési programból a programban részt vevő személyeket

A 305. §-hoz

A Kkt. és a 2016. június 4-től hatályos Módtv. összhangjának megteremtését szolgálja.

A 306. §-hoz

Szövegcserés módosításokat tartalmaz.

A 307. §-hoz

A tőkepiacról szóló 2001. évi CXX. törvény módosítása 2018. január 1-től előírja, hogy kibocsátónál jogszabályi kötelezettségen alapuló könyvvizsgálói tevékenységet csak kibocsátói minősítéssel rendelkező könyvvizsgáló, könyvvizsgáló cég láthat el.

A módosítás hatálybalépése óta történt változásokra, különösen a könyvvizsgálói közfelügyelet szerepére tekintettel a többletfeltételeket kizárólag a szabályozott piacra bevezetett nyilvánosan forgalomba hozott értékpapír-kibocsátóra indokolt bevezetni.

A törvény alapján 2018. január 1-től a kibocsátói minősítés kizárólag a szabályozott piacra bevezetett nyilvánosan forgalomba hozott értékpapír-kibocsátónál jogszabályi kötelezettségen alapuló könyvvizsgálói tevékenységet ellátó könyvvizsgálókra, könyvvizsgáló cégekre vonatkozó előírás.

A 308. §-hoz

Az angol nyelven aláírt FATCA Megállapodás magyar fordításának pontosítása a hiteles angol szövegben előírt kötelezettségnek való megfelelést szolgálja.

A 309. §-hoz

A pénzügyi számlák automatikus cseréjét lehetővé tevő Megállapodást kihirdető törvény melléklete tartalmazza azokat az államokat/joghatóságokat, amelyek a Megállapodás kihirdetését megelőzően csatlakoztak az automatikus információcsere-megállapodáshoz. A kihirdetést követően több állam/joghatóság csatlakozott a Megállapodáshoz. A módosítás lehetővé teszi a pénzügyi számlainformációk felsorolt partnerekkel való automatikus információcseréjét.

A 310. §-hoz

Az Európai Bizottság online szerencsejáték szabályozó és felügyeleti hatóságai közötti multilaterális közigazgatási együttműködési egyezményhez való magyar csatlakozáshoz kapcsolódó módosítás, amely jogértelmezési nehézségek nélkül, kifejezett törvényi rendelkezés útján lehetővé teszi a tárcaegyezmény keretében a nemzetgazdasági tárca és az állami adóhatóság részvételét az egyezmény végrehajtásában.

A 311. §-hoz

A törvény lehetővé teszi az állami adóhatóság előtti Szjtv. hatálya alá tartózó előtti eljárásokban a meghatalmazott képviselő állandó meghatalmazás, megbízás alapján történő eljárását. Az általános meghatalmazás lehetőségének a szerencsejáték ügyekben történő bevezetése az ügyfelek adminisztratív terheit csökkentő olyan intézkedés, amely az állami adóhatóság egységes képviseleti nyilvántartásának kialakításához is szükséges.

A 312. §-hoz

A törvény az illegális szerencsejáték szervezés elleni fellépés és általában a szerencsejáték felügyeleti jogalkalmazó tevékenység hatékonyságának növelése érdekében a különböző háttérjogszabályokból jelenleg is levezethető rendelkezéseket és az egységes jogalkalmazás érdekében pontosított rendelkezéseket egy jogszabályhelyen megjelenítve szabályozza a helyszíni ellenőrzés szabályait.

A 313. §-hoz

A törvény az illegális szerencsejáték szervezés elleni hatékony fellépés biztosítása érdekében elkobozható ingóságok körét a tiltott szerencsejáték szervezéshez használt berendezésben fellelhető bármely ingóságra kiterjeszti, függetlenül annak funkciójától (pl. tét).

A 314. §-hoz

2015. november 27-től az EGT-államok részére csatlakozásra nyitva áll az Európai Bizottság online szerencsejáték szabályozó és felügyeleti hatóságai közötti multilaterális közigazgatási együttműködési egyezmény (http://ec.europa.eu/growth/tools-databases/newsroom/cf/itemdetail.cfm?item_id=8570).

Az egyezmény az online szerencsejáték szervezés, kivételesen a hagyományos (nem-online) szerencsejáték szervezés témaköréhez kapcsolódóan a fogyasztók és kiskorúak védelme, az adminisztratív terhek csökkentése, a legjobb felügyeleti gyakorlatok (best practices), valamint szerencsejáték-szabályozási megközelítések megosztása témakörére terjed ki. A tagállamok az együttműködés tényleges terjedelmét a national gateway/nemzeti kapcsolódási pontok című dokumentumban egyoldalúan határozhatják meg. Az egyezmény nem nemzetközi szerződés, hanem tárcaegyezmény, amely a Nemzetgazdasági Minisztérium és a Nemzeti Adó- és Vámhatóság hatáskörét is érinti. Az Szjtv. módosítása az Európai Bizottság online szerencsejáték szabályozó és felügyeleti hatóságai közötti multilaterális közigazgatási együttműködési egyezményéhez való magyar csatlakozáshoz szükséges rendelkezéseket tartalmazza.

A 315. §-hoz

A törvény a bírságkiszabás objektív 2 éves határidejét pontosítja azzal, hogy új eljárásra utasítás esetén a 2 éves határidőt nem az elkövetéstől, hanem az új eljárást elrendelő ítélet jogerőre emelkedésétől kell számítani.

A törvény technikai pontosításként a játékkaszinók százalékos mértékű felügyeleti díjával azonosan rendelkezik az online kaszinójáték százalékos felügyeleti díjának mértékéről, a hatályos szabályok szerint eltérő tételes maximum változatlansága mellett.

A törvény a 2015/470/HU számú műszaki notifikációs eljárásban bejelentett normaszöveg- tervezetnek megfelelően pontosítja az online kaszinójáték fogalmát. A módosítás alapján az Szjtv. 3. § (1a) és (1b) bekezdésében, valamint 29/L. § (1) bekezdésében foglaltakkal is összhangban az online kaszinójátéknak az Szjtv. 37. § 18. pontjában sem fogalmi eleme a távszerencsejáték.

A 316. §-hoz

A törvény technikai pontosításként törli a szerencsejátéknak minősítéssel kapcsolatos adóhatósági hatáskört meghatározó rendelkezésben a vitára utaló szövegrészt [Szjtv. 13. § (5) bekezdés]. A törvény hatályon kívül helyezi továbbá a kizárólag a kártyatermekre vonatkozó, adófizetési kötelezettség elmulasztása esetén objektív és értékhatár nélküli, az engedély visszavonására vonatkozó szankciós rendelkezést. E módosítást követően a kártyatermekre is az általános szabályok alkalmazandók az adófizetési kötelezettség elmaradása esetén.

A 317. §-hoz

A törvény a kötelezettségcsökkentő tétel igénybevételéhez előírt jelenlegi 45 fő helyett 30 fős létszámkorlátot határoz meg annak érdekében, hogy a gazdálkodó szervezetek szélesebb körben ki tudják használni a kötelezettségüket csökkentő kedvezményt, ezáltal ösztönözve a saját dolgozók képzési rendszerét.

A gazdálkodó szervezetek egy része jelenleg nem tudja a szakképzési hozzájárulási kötelezettsége terhére elszámolni a saját dolgozói részére szervezett képzéseiket tekintettel arra, hogy a 6. (június) hónapban lezáruló szakmai vizsgákat követően a tanulószerződés megszűnik, és új szerződések megkötésére csak a 9. hónaptól van lehetőség, így az előírt létszám feltétel a nyári, 7. és 8. hónapokban természetszerűen nem teljesülhet.

A törvény e probléma megoldása érdekében a szakképzési hozzájárulási kötelezettség csökkentéséhez előírt létszámkorlátnak az év 1-6. és 9-12. hónapjára történő szűkítését is tartalmazza.

-----STARTING---POINT---VEGE---

A 318. §-hoz

Hatályba léptető rendelkezések.

A 319-320. §-hoz

Európai Uniós jognak való megfelelés kimondása.