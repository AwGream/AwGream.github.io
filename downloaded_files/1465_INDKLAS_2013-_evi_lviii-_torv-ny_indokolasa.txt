2013. évi LVIII. törvény indokolása

a hegyközségek működésének szabályozásával kapcsolatos egyes törvények módosításáról

-----STARTING---POINT---ALTALANOS--- 

A hegyközségekről szóló 2012. évi CCXIX. törvény (a továbbiakban: Hktv.) 2013. január 1-jén lépett hatályba, azonban némely ponton olyan rendelkezéseket tartalmaz, ami az egyértelmű jogértelmezést nehezíti. Ilyen a hegybírók és a hegyközségi tanácsi titkárok munkáltatójával összefüggő kérdések, a szavazati jog gyakorlásával kapcsolatos technikai kérdések. Emellett indokolt a hegyközségi járulék fizetésére kötelezettek körének kibővítése a szőlészeti és borászati felvásárlókkal annak érdekében, hogy a hegyközségek finanszírozásának bázisa a legszélesebb alappal kerüljön rögzítésre.

-----STARTING---POINT---RESZLETES---

Az 1. §-hoz

Pontosításra kerül a borászati termelő és a szőlészeti és borászati felvásárló fogalma annak érdekében, hogy a hegyközségi tagsági kör a lehető legszélesebb mértékben kiterjeszthető legyen.

A 2. §-hoz

A szőlészeti és borászati felvásárló szavazati joga egy szavazatban kerül megállapításra a szőlőültetvénnyel nem rendelkező borászati termelővel azonos módon.

Egyértelműen rögzítésre kerül, hogy a közgyűlésen az a tag rendelkezik szavazati joggal, aki hegyközségi járulékfizetési, és adatszolgáltatási kötelezettségének határidőben eleget tett.

A hegyközségi tanács szőlészeti szekciójába tartozó küldöttet a szőlészeti termelők választják meg, a hegyközségi tanács borászati szekciójába tartozó küldöttet a borászati termelők választják meg. Mindez a szőlészeti termelő, illetve a borászati termelő fogalmának egymástól való elhatárolásával pontos és egyértelmű viszonyokat teremt, kizárva a két helyre történő szavazás lehetőségét.

A 3. §-hoz

A Hktv. 47. § (2) bekezdése előírja, hogy a szőlészeti és borászati felvásárlóknak hegyközségi járulékot kell fizetni azon hegyközség részére, amelynek működési területén a felvásárló tevékenységüket végzik. Ehhez szükséges rendezni a Hktv.-ben fennálló, a szőlészeti és borászati felvásárló nyilvántartásba vételi kötelezettségére vonatkozó ellentmondást.

A Hktv. 3. § (3) bekezdése úgy rendelkezik, hogy szőlészeti és borászati felvásárló tevékenység akkor folytatható, ha a szőlészeti és borászati felvásárló a külön jogszabály szerinti nyilvántartásba vételi kötelezettségének eleget tett. Ezzel ellentmondásban áll a 17. § (2) bekezdése, mely szerint a szőlészeti és borászati felvásárló nyilvántartásba vételi kötelezettsége azon hónapot követő hónap első napjával keletkezik, amelyben a tevékenységét megkezdi. Ezen koherencia zavar elhárítására, valamint az egy hónapon belüli felvásárlási tevékenység folytatása által a bejelentkezés, és a hegyközségi járulék fizetési kötelezettség elkerülésére irányuló esetleges törekvések kiküszöbölése érdekében szükséges a módosítás.

A 4. §-hoz

A hegyközségi tanácsokban az ügyek viteléért felelős tisztségviselő az elnök. A hegyközségi tanács elnöke feladatainak ellátásával az alapszabály felhatalmazása alapján a titkár is megbízható.

A hegyközségi tanács titkárának munkáltatója a Hegyközségek Nemzeti Tanácsa, felette a munkáltatói jogokat a Hegyközségek Nemzeti Tanácsának főtitkára gyakorolja.

Az 5. §-hoz

A hegyközségi tanácsban a küldött nem gyakorolhatja a szavazati jogát, amennyiben az őt delegáló hegyközségnek fenntartási hozzájárulás tartozása áll fenn.

A hegyközségi tanácsok hatáskörébe tartozó kérdések (elsősorban a termékleírások meghatározása) igényli a széles körű kompromisszumon alapuló döntéshozatalt. Ennek biztosítására, valamint kisebbségvédelmi megfontolásokból a törvény pontosítja a szavazati rendre vonatkozó szabályokat. Eszerint ha a törvény vagy a hegyközségi tanács alapszabálya - amelynek elfogadása vagy módosítása 2/3-os többséget igényel - másként nem rendelkezik a hegyközségi tanács a döntéseit szótöbbséggel hozza azzal, hogy a döntéshozatalhoz a szavazásra jogosult küldöttek több mint felének támogató szavazata is kell.

A 6. §-hoz

A hegybíró munkáltatója Hegyközségek Nemzeti Tanácsa. A hegybíró felett a munkáltatói jogokat a kinevezés és felmentés tekintetében a Hegyközségek Nemzeti Tanácsának főtitkára gyakorolja, más munkáltatói jogok gyakorlása tekintetében a hegyközségi tanácsának titkára is feljogosítható a Hegyközségek Nemzeti Tanácsának főtitkára által.

A 7. §-hoz

Pontosító rendelkezés annak biztosítására, hogy a jogi végzettséggel rendelkező személy ne csak munkaviszonyban, hanem pl. ügyvédi megbízással is elláthassa a feladatát.

A 8. §-hoz

A hegyközségi járulék alapjának megállapítására vonatkozó szabályok. A hegyközségi járulék nem a hegyközségi tagsággal összefüggő, tagdíj jellegű fizetési kötelezettség, hanem a szőlészeti- és borászati termelő, forgalmazó, illetve felvásárló tevékenység folytatásával összefüggésben keletkező sajátos fizetési kötelezettség melynek jogosultja a hegyközségi, ezáltal nem állami bevételként, hanem a hegyközségek működésének finanszírozási eszközeként kerül alkalmazásra. Erre figyelemmel nem csupán a hegyközség tagsági köre kötelezett a hegyközségi járulék megfizetésére, hanem annál szélesebb alanyi körben valamennyi szőlészeti és borászati ágazati piaci szereplő.

A (3a) bekezdésben lévő módosítás nélkül a járulékalap kétszeresen lenne figyelembe véve, ami a vidékpolitika szempontjából kiemelt fontosságú termelői együttműködések további megerősödését gátolná és a termelők saját értékesítési szervezete - jelenleg fennálló finanszírozási hátrányaik miatt - versenyhátrányba kerülnének a közvetítő kereskedőkkel szemben.

A (3b) bekezdés azért szükséges, mert amennyiben egy szőlészeti termelő értékesíti a megtermelt szőlőt, és hegyközségi járulékot fizet az értékesített szőlőmennyiség után, akkor ezzel a tétellel kapcsolatban dupla járulékfizetés történik, hiszen a felvásárló borásznak is hegyközségi járulékfizetési kötelezettsége van. A dupla fizetés pedig méltánytalan és indokolatlan.

A 9. §-hoz

Átmeneti szabály arra nézve, hogy a hegyközségek alapszabályait a soron következő közgyűlésen összhangba kell hozni a megváltozott törvényi rendelkezésekkel.

A 10. §-hoz

A korábbi és az új törvényi rendelkezésekből eredő tisztújítással megszűnő megbízatással bíró hegyközségi tanácsi titkár munkáltatója a hegyközségi tanács. Ez az átmeneti szabály biztosítja a zökkenőmentes átállást azzal, hogy az újonnan kinevezett titkár munkáltatója már a Hegyközségek Nemzeti Tanácsa lesz.

A 11. §-hoz

Az új hegybírók kinevezésének határideje 2013. július 10-re kerül előrehozatalra (5 nappal) a zökkenőmentes átállás érdekében pedig egységesen 2013. július 15-én lépnek hivatalba. A korábbi hegybíró munkáltatója az új kinevezéséig a hegyközség marad, az új hegybírók munkáltatója pedig 2013. július 15-től a Hegyközségek Nemzeti Tanácsa lesz.

A 12. §-hoz

A hegyközségi szervezetek tisztújításával, valamint az új törvényi előírásoknak való megfeleléssel összefüggő események követésére és támogatására a miniszter miniszteri biztost nevezhet ki, aki ezáltal a miniszter törvényességi felügyeleti jogkörébe tartozó ügyekben is tud a miniszter részére információt, illetve más segítséget nyújtani. Ennek érdekében a törvény meghatározza a miniszteri biztos feladatát és jogköreit, amelyek az eredményes és hatékony feladatellátás kereteit biztosítják. A miniszteri biztos jogkörei kizárólag az információk megszerzésére, valamint a hegyközségi szervezetekre nem kötelező érvényű ajánlások és javaslatok megfogalmazására terjed ki, azonban sértetlenül hagyja azok önkormányzatiságából eredő autonómiáját.

A 13. §-hoz

Szövegcserés pontosító rendelkezések.

A 14. §-hoz

A törvény 38. § (1) bekezdése szerint a Hegyközségek Nemzeti Tanácsa a nem borvidéki települések vonatkozásában meghatározza az illetékes hegyközséget, valamint a közigazgatási feladatok ellátására kijelöli az illetékes hegybírót, és ezeket az információkat a honlapján közzéteszi. Ezzel ellentmondó szabályozást tartalmaz a szőlőtermesztésről és a borgazdálkodásról szóló 2004. évi XVIII. törvény 57. § (1) bekezdésének j) pontja, amely felhatalmazást ad a miniszter számára, hogy a nem hegyközségi települések esetén a közigazgatási feladatokat ellátó hegyközségek meghatározását rendeletben állapítsa meg.

A 15. §-hoz

A 2013. augusztus 1-jén hatályba lépő rendelkezések értelmében az újratelepítési jogtartalékba helyezett újratelepítési jogok, mint mezőgazdasági vagyoni értékű jogok, a Magyar Állam tulajdonát képzik, a tulajdonosi jogokat a Hegyközségek Nemzeti Tanácsa gyakorolja. Ugyanakkor mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény 75. § (1) bekezdése szerint e vagyoni értékű jogok tekintetében a tulajdonosi jogokat a Magyar Állam nevében a mezőgazdasági és vidékfejlesztési támogatási szerv gyakorolja. Az ellentmondásból eredő koherencia feloldása szükséges a működőképes jogalkalmazás biztosítása érdekében.

-----STARTING---POINT---VEGE---

A 16. §-hoz

Hatálya léptető rendelkezés.