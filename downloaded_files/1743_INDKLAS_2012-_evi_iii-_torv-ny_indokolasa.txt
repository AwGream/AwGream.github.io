2012. évi III. törvény indokolása

a Belga Királyság, a Bolgár Köztársaság, a Cseh Köztársaság, a Dán Királyság, a Németországi Szövetségi Köztársaság, az Észt Köztársaság, Írország, a Görög Köztársaság, a Spanyol Királyság, a Francia Köztársaság, az Olasz Köztársaság, a Ciprusi Köztársaság, a Lett Köztársaság, a Litván Köztársaság, a Luxemburgi Nagyhercegség, a Magyar Köztársaság, a Máltai Köztársaság, a Holland Királyság, az Osztrák Köztársaság, a Lengyel Köztársaság, a Portugál Köztársaság, Románia, a Szlovén Köztársaság, a Szlovák Köztársaság, a Finn Köztársaság, a Svéd Királyság, Nagy-Britannia és Észak-Írország Egyesült Királysága (az Európai Unió tagállamai) és a Horvát Köztársaság között, a Horvát Köztársaságnak az Európai Unióhoz történő csatlakozásáról szóló szerződés kihirdetéséről

Általános indokolás

Magyarország a 2004. május 1-jei csatlakozása óta elkötelezett támogatója az Európai Unió nyitottsága megőrzésének. Megítélésünk szerint az Európai Unió bővítése hozzájárul Magyarország versenyképességének javításához, szomszédsága stabilitásához, az egész kontinens békéjéhez. Magyarország kiváltképp érdekelt a nyugat-balkáni térség integrációs folyamatában, azon belül is szomszédaink teljes körű felkészültségen alapuló uniós csatlakozásában. Horvátország csatlakozása azért is érdekünk, mert számos stratégiai területen szoros szövetségesünkké válhat. Ugyanakkor Horvátország EU csatlakozása túlmutat saját jelentőségén: az egész nyugat-balkáni térség számára pozitív üzenetet hordoz arra vonatkozóan, hogy megfelelő elkötelezettség nyomán az európai perspektíva elérhető.

A Kormány a nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdése alapján javasolja az Országgyűlésnek, hogy adjon felhatalmazást a Belga Királyság, a Bolgár Köztársaság, a Cseh Köztársaság, a Dán Királyság, a Németországi Szövetségi Köztársaság, az Észt Köztársaság, Írország, a Görög Köztársaság, a Spanyol Királyság, a Francia Köztársaság, az Olasz Köztársaság, a Ciprusi Köztársaság, a Lett Köztársaság, a Litván Köztársaság, a Luxemburgi Nagyhercegség, a Magyar Köztársaság, a Máltai Köztársaság, a Holland Királyság, az Osztrák Köztársaság, a Lengyel Köztársaság, a Portugál Köztársaság, Románia, a Szlovén Köztársaság, a Szlovák Köztársaság, a Finn Köztársaság, a Svéd Királyság, Nagy-Britannia és Észak-Írország Egyesült Királysága (az Európai Unió tagállamai) és a Horvát Köztársaság között, a Horvát Köztársaságnak az Európai Unióhoz történő csatlakozásáról szóló, 2011. december 9-én, Brüsszelben aláírt szerződés kötelező hatályának elismerésére. A törvény rendelkezik a csatlakozási szerződés kötelező hatályának elismerésére adott felhatalmazásról, a csatlakozási szerződés hiteles magyar nyelvű szövegének kihirdetéséről és a törvény, illetve a csatlakozási szerződés hatálybalépéséről. Az Alaptörvény E) cikke (4) bekezdésének alkalmazásával a csatlakozási szerződés kötelező hatályának elismerésére adott felhatalmazáshoz az országgyűlési képviselők kétharmadának szavazata szükséges.

Részletes indokolás

Az 1. §-hoz

Horvátország csatlakozási szerződésének aláírására 2011. december 9-én, Brüsszelben került sor. A Magyar Kormány részéről a horvát csatlakozási szerződést - az Országgyűlés általi megerősítés fenntartásával - Orbán Viktor miniszterelnök írta alá.

A csatlakozási szerződés a 3. cikke értelmében 2013. július 1-jén lép hatályba, amennyiben azt a szerződő felek az alkotmányos követelményeiknek megfelelően megerősítik, és a megerősítő okiratokat az Olasz Köztársaság Kormányánál legkésőbb 2013. június 30-ig letétbe helyezik.

Horvátországban 2012. január 22-én népszavazást tartottak az Európai Unióhoz történő csatlakozásról, melyen a résztvevők nagy többséggel a csatlakozás mellett voksoltak. Erre figyelemmel a horvát törvényhozás a közeli jövőben tervezi megerősíteni a szerződést.

A csatlakozási szerződés megerősítésére, a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdése alapján, a szerződés kötelező hatályának elismerésével kerül sor. Tekintettel arra, hogy a horvát csatlakozási szerződés Magyarország külkapcsolatai szempontjából kiemelkedő fontossággal bír, a kötelező hatályának elismerésére az Országgyűlés adhat felhatalmazást. Az Nsztv. 7. § (2) bekezdésének megfelelően, a csatlakozási szerződés kötelező hatályának elismerésére az Országgyűlés által adott felhatalmazást a kihirdető törvény tartalmazza. Ennek megfelelően rendelkezik a törvény 1. §-a.

A 2-3. §-hoz

Az Nsztv. 10. § (1) bekezdés b) pontja értelmében a kihirdető jogszabály tartalmazza a szerződés hiteles szövegét. Ennek megfelelően a törvény 2. §-a rendelkezik a csatlakozási szerződés kihirdetéséről, míg a 3. § rögzíti, hogy a szerződés hiteles magyar nyelvű szövegét a törvény melléklete tartalmazza.

A 4. §-hoz

A törvénynek a szerződés kötelező hatályának elismerésére adott felhatalmazást tartalmazó 1. §-a a kihirdetést követő napon lép hatályba. A törvénynek a szerződés kihirdetését elrendelő 2. §-a, 3. §-a és melléklete későbbi időpontban, a csatlakozási szerződés hatálybalépésének napján lép csak hatályba. A hatálybalépés naptári napját a külügyminiszter, annak ismertté válását követően, a Magyar Közlönyben haladéktalanul közzéteszi.

Az alábbiakban röviden ismertetésre kerül a horvát csatlakozási szerződés szerkezete, és összefoglaljuk annak legfontosabb rendelkezéseit.

Az Európai Unió korábbi bővítéseihez hasonlóan, a Horvátország csatlakozásáról szóló okmányokat egyetlen nemzetközi szerződés keretébe foglalják bele, mely szerződés egyfelől az Európai Unió huszonhét jelenlegi tagállama, másfelől az új tagállam, Horvátország között jön létre. A csatlakozási szerződés tartalmilag három fő részből áll: (1) a csatlakozás tényét rögzítő csatlakozási szerződésből, (2) a csatlakozási szerződéshez csatolt, és annak szerves részét képező csatlakozási okmányból, ez utóbbi függelékeiből és a hozzá csatolt jegyzőkönyvből, illetve (3) a záróokmányból és annak mellékleteiből.

A csatlakozási szerződés

A horvát csatlakozási szerződés első és alapvető dokumentuma az Európai Unió jelenlegi tagállamai valamint a Horvát Köztársaság között a Horvát Köztársaság Európai Unióhoz történő csatlakozásáról szóló szerződés. Ebben a szerződő felek nemzetközi jogi értelemben kimondják, hogy a Horvát Köztársaság az Európai Unió és az Európai Atomenergia-közösség tagjává válik, továbbá részes felévé válik az Európai Unióról szóló szerződésnek, az Európai Unió működéséről szóló szerződésnek, valamint az Európai Atomenergia-közösséget létrehozó szerződésnek. A csatlakozási szerződés kimondja, hogy a tagság részletes feltételeit, és az EU eredeti szerződéseinek azok miatt szükségessé váló módosítását a szerződéshez csatolt csatlakozási okmány tartalmazza. A csatlakozási szerződést az EU jogrendszerébe illeszti az a rendelkezés, amely rögzíti, hogy a csatlakozási szerződésre is alkalmazni kell a tagállamok jogaira és kötelezettségeire, valamint az Unió intézményeinek jog- és hatáskörére vonatkozó szabályokat.

Amennyiben a horvát csatlakozási szerződést a felek az alkotmányos követelményeiknek megfelelően megerősítik, és a megerősítő okiratokat az Olasz Köztársaság Kormányánál legkésőbb 2013. június 30-ig letétbe helyezik, az 2013. július 1-jén hatályba lép. A csatlakozás zökkenőmentessége érdekében azonban a szerződés felhatalmazást ad arra, hogy az Unió már a hatálybalépésig is meghozzon számos, a csatlakozási okmányban meghatározott intézkedést, mely azonban csak a szerződéssel egyidejűleg lép majd hatályba. Ugyancsak a szerződés hatályba lépését megelőzően, már a szerződés aláírásától kezdődően alkalmazásra kerülnek a csatlakozási okmánynak a Horvátország által vállalt, a csatlakozás időpontját megelőzően vagy a csatlakozás időpontjára teljesítendő kötelezettségek megvalósulásának figyelemmel kísérésére irányuló rendelkezései.

A csatlakozási szerződés egyetlen eredeti példányban, valamennyi szerződő állam nyelvén készül, és mind a 24 nyelvi változata egyaránt hiteles.

A csatlakozási okmány

A Horvát Köztársaság csatlakozásának feltételeiről, valamint az Európai Unióról szóló szerződés, az Európai Unió működéséről szóló szerződés és az Európai Atomenergia-közösséget létrehozó szerződés kiigazításáról szóló okmány (csatlakozási okmány) részletesen tartalmazza az eredeti szerződéseknek és a másodlagos közösségi jognak a csatlakozással összefüggésben szükségessé vált módosításait, valamint az egyes szabályokra vonatkozó állandó eltéréseket, átmeneti mentességeket és technikai adaptációkat.

A csatlakozási okmány az általános rendelkezések között kimondja, hogy az új tagállam számára az Európai Unió valamennyi jogi aktusa - a csatlakozási okmányban megállapított feltételekkel - a tagság napjától kötelező és alkalmazandó. Mindazonáltal, a csatlakozási okmány rögzíti, hogy a schengeni vívmányok és a gazdasági és monetáris unióra vonatkozó rendelkezések egy részének alkalmazására csak a schengeni övezethez történő teljes körű csatlakozást, illetve a közös pénz bevezetését követően kötelezett az új tagállam. A teljes körű schengeni csatlakozásról szóló majdani döntés a korábbiakhoz képest új feltétellel egészült ki, nevezetesen, hogy Horvátország akkor csatlakozhat, ha az „elfogadott közös normáknak és az alapvető elveknek” megfelelően alkalmaz valamennyi schengeni szabályt. Ez a kitétel a Románia és Bulgária schengeni csatlakozása körüli politikai viták eredményeképp került a csatlakozási okmányba.

A csatlakozási okmány értelmében Horvátország vállalja, hogy magára nézve kötelezőnek ismeri el az Unió által harmadik államokkal, azok polgáraival vagy nemzetközi szervezetekkel kötött vagy alkalmazott megállapodásokat. Vállalja azt is, hogy csatlakozik az Unió és a jelenlegi tagállamai által harmadik állammal vagy nemzetközi szervezettel megkötött vagy aláírt megállapodásokhoz. Ezek a rendelkezések a jelenlegi tagállamok, így Magyarország számára is azzal a kötelezettséggel járnak, hogy megalkossák azokat a törvényi, rendeleti és közigazgatási rendelkezéseket, amelyek szükségesek ahhoz, hogy a csatlakozási okmány hivatkozott rendelkezései legkésőbb a csatlakozástól alkalmazhatók legyenek.

A csatlakozási okmány részletes rendelkezéseket tartalmaz az alapszerződéseknek az Európai Unió intézményeire vonatkozó szabályainak végleges vagy átmeneti módosítására. Ennek értelmében az Európai Parlamentben Horvátországnak 12 helye lesz a csatlakozása időpontjától a 2009-2014-es parlamenti ciklus végéig.

Az Európai Tanácsban és a Tanácsban, a jelenlegi tagállamok szavazati súlyának változatlansága mellett, Horvátország 7 szavazattal fog rendelkezni. A szavazatok számának bővülésére tekintettel emelkedik a tanácsi határozatok minősített többséggel történő elfogadásához szükséges szavazatok minimuma: a 28 tagú Európai Unióban a minősített többségű döntésekhez 260 szavazatra lesz szükség, amely a nem bizottsági javaslatok esetében a tagállamok kétharmadának szavazatát is feltételezi.

A csatlakozással egyidejűleg az Európai Bizottság kiegészül egy horvát állampolgárral, akinek a megbízatása a csatlakozáskor hivatalban lévő többi bizottsági tagéval együtt jár le.

Emelkedik egy-egy fővel az Európai Unió Bíróságának, a Törvényszéknek és az Európai Számvevőszéknek a létszáma, valamint emelkedik egy-egy fővel az Európai Beruházási Bank igazgatóinak létszáma.

A Gazdasági és Szociális Bizottságba, valamint a Régiók Bizottságába, a jelenlegi tagállami tagok változatlanul hagyása mellett, Horvátország 9-9 tagot delegálhat.

A csatlakozási okmány pénzügyi fejezete megállapítja Horvátországnak az Európai Beruházási Bank tőkéjéhez, valamint a Szén- és Acélipari Kutatási Alaphoz történő hozzájárulása mértékét és ütemezését. A pénzügyi fejezet kimondja azt is, hogy az Unió átmeneti pénzügyi támogatást nyújt az új tagállam számára a közigazgatás és az igazságszolgáltatás intézményeinek fejlesztéséhez. Rendelkezik az okmány a Horvátországot támogató átmeneti Schengen Alap továbbá a pénzforgalmi támogatási eszköz előirányzatairól, és meghatározza Horvátországnak a Strukturális és Kohéziós Alapokból történő részesedését.

Az okmány szerint, a regionális politika keretében nyújtott, a csatlakozást megelőzően az Előcsatlakozási Támogatási Eszköz keretében lekötött támogatásokra és az Átmeneti Támogatási pénzügyi alap keretében nyújtott támogatásra vonatkozó szerződéskötést, támogatás-odaítélést és kifizetéseket Horvátország végrehajtó szervezetei végzik, de a Magyarország-Horvátország IPA Határon Átnyúló Együttműködési Program 2007-2013 lebonyolítása esetén az Irányító Hatóság szerepét továbbra is Magyarország tölti be. A Strukturális Alapok és a Kohéziós Alap keretében 2013-ban Horvátország részére fenn kell tartani (folyó áron) 449,4 millió EUR összeget kötelezettségvállalási előirányzatokban, ennek egyharmadát a Kohéziós Alapban. A következő pénzügyi keret hatálya alá tartozó időszakra vonatkozóan a Strukturális Alapokból és a Kohéziós Alapból Horvátországnak nyújtandó támogatás összegét az adott időpontban alkalmazandó uniós vívmányok alapján kell kiszámítani. Ezeket az összegeket a fokozatos bevezetést lehetővé tevő ütemezés szerint kell kiszámítani. Kiigazítást kell eszközölni annak biztosítása érdekében, hogy - az új uniós vívmányok keretein belül - a Horvátországnak nyújtandó támogatás 2014-ben a 2013. évi támogatás 2,33-szorosa, 2015-ben pedig a 2013. évi támogatás 3-szorosa legyen. E rendelkezések alapján Horvátország megkezdi az EU-s regionális támogatások felhasználását, amihez nélkülözhetetlen a megfelelő adminisztratív kapacitások kiépítése. (Ehhez Magyarország segítséget nyújt a déli szomszédjának. Jelenleg is folyamatban van egy twinning projekt a Nemzeti Fejlesztési Ügynökség részvételével a támogatásokat elosztó intézményrendszer fejlesztésére. Törekednünk kell arra, hogy a magyar vállalkozók minél nagyobb számban vegyenek részt az EU-s társfinanszírozású horvát projektek kivitelezésében.) A csatlakozási okmány melléklete szerint az általános kohéziós politikai szabályokat tartalmazó rendeletet és a Kohéziós Alapra vonatkozó rendeletet módosítani kell. Ezek technikai módosítások, a forrásfelhasználás egyszerűsítését szolgálják a kezdeti „tanulási időszakban”, magyar érdekeket nem érintenek.

A csatlakozási okmány egy teljes fejezete foglalkozik Horvátország vállalt kötelezettségeinek a Bizottság általi figyelemmel kísérésével. A Bizottság különösen az igazságszolgáltatáshoz és az alapvető jogokhoz kapcsolódóan tett, a jog érvényesülésén, a szabadságon és a biztonságon alapuló térséggel összefüggésben, valamint a hajóépítő-ipar és az acélágazat szerkezetátalakítása tekintetében tett kötelezettségvállalásokat ellenőrzi, és azokat 6 havonta értékeli.

Amennyiben a kötelezettségek teljesítésében talált hiányosságok azt indokolják, a Bizottság javaslatára a Tanács minősített többséggel intézkedéseket hozhat. Sor kerülhet védőintézkedésre, amennyiben a szerződő felek valamelyike gazdaságának bármely ágazatában súlyos és tartósnak mutatkozó, illetve egy adott térség gazdasági helyzetének komoly romlásával fenyegető nehézségek merülnek fel.

Védőintézkedésre adhat okot az is, ha Horvátország nem teljesíti a csatlakozási tárgyalások keretében vállalt kötelezettségeit, beleértve a határokon átnyúló hatással rendelkező gazdasági tevékenységre vonatkozó ágazati politikákkal kapcsolatban tett kötelezettségvállalásokat is, és ez a belső piac működését súlyosan sérti, vagy az Unió pénzügyi érdekeit veszélyezteti, vagy ilyen sérelem vagy veszély közvetlen kockázata áll fenn.

A bel- és igazságügyi együttműködésre vonatkozó védzáradék akkor kerül alkalmazásra, ha a Bizottság Horvátországnak az e területen vállalt kötelezettségei teljesítésében súlyos hiányosságot vagy annak közvetlen veszélyét tapasztal. Ekkor akár fel is függeszthetik a szabadság, a biztonság és a jog területére tartozó bizonyos uniós vívmányok alkalmazását Horvátország vonatkozásában. Magyarország számára ez azt jelentheti, hogy meghatározott normák tekintetében, adott időszakra harmadik államként kell kezelni Horvátországot, akár az uniós csatlakozását követő három évig. Mindenképpen az az érdekünk, hogy e klauzula gyakorlati alkalmazására ne kerüljön sor.

Ideiglenes intézkedés meghozatalára kerülhet sor a mezőgazdaság, az állat- és növény-egészségügy, valamint az élelmiszer-biztonság területén, amennyiben Horvátországnak a közös szakpolitikák szabályozási rendjébe való átmenetének elősegítése érdekében ez szükséges; ezeket az intézkedéseket a Bizottság fogadja el.

Speciálisan horvát problémát kezel az a rendelkezés, mely felhatalmazza a Tanácsot, hogy a Bizottság javaslata alapján minősített többséggel állapítsa meg a Horvátországból Horvátországba tartó, a Bosznia-Hercegovina részét képező Neum városon keresztülhaladó áruforgalomra vonatkozó különleges szabályokat.

A szellemi tulajdonjogok tekintetében megállapítható, hogy Horvátországban már a csatlakozási tárgyalások kezdetétől jelentős fejlődés volt tapasztalható az iparjogvédelem területén. A horvát szabadalmi törvény, a védjegytörvény és a formatervezési minták oltalmáról szóló törvény módosításai, így többek között a jogkimerülésre, az egyes gyógyszeripari termékek előállításával kapcsolatos szabadalmak kényszerengedélyezésére és a kiegészítő oltalmi tanúsítvány bevezetésére vonatkozó szabályok megalkotása alapvető fontosságú volt. További jelentős előrelépés a közösségi védjegyek és a közösségi formatervezési minták oltalmának a csatlakozást követően Horvátország területére történő kiterjesztéséhez szükséges nemzeti szabályok elfogadása. Várható magyarországi hatásuk nem különbözik a más tagállamokra gyakorolt hatásoktól.

A csatlakozási okmány - hasonlóan a magyar csatlakozási szerződés csatlakozási okmányához - a mellékleteiben tartalmazza a csatlakozási tárgyalások egyes fejezeteire vonatkozó, a közösségi jogszabályoktól eltérő rendelkezéseket, átmeneti mentességeket és technikai kiigazításokat. Az egyes fejezetek részletes ismertetése nélkül az alábbiakban kiemeljük a legfontosabb átmeneti mentességekre vonatkozó rendelkezéseket.

A tőke szabad mozgása fejezethez tartoznak a tőkemozgások és fizetések, az államnak a privatizált vállalatokban való különleges jogai, az ingatlanszerzés, a pénzmosás és a terrorizmus finanszírozásának megelőzése és megakadályozása. A csatlakozási szerződés a fejezethez tartozóan a mezőgazdasági földterület megszerzése vonatkozásában tartalmaz átmeneti mentességre szóló intézkedést, derogációt. Horvátország 7 éves átmeneti időszakhoz jut a mezőgazdasági területek megszerzése tekintetében, és lehetősége van annak három évvel történő meghosszabbítására, amennyiben a mezőgazdasági földterületek piacának súlyos zavara alakul ki vagy ennek veszélye fenyeget. Ez megegyezik a magyar csatlakozási szerződés vonatkozó részével, csakúgy, mint a letelepedni kívánó önfoglalkoztató tagállami állampolgárokra vonatkozó szabályok.

A munkavállalók szabad mozgása tekintetében a jelenlegi tagállamok - hasonlóan a Magyarország, valamint Románia és Bulgária esetében alkalmazott rezsimhez - 2+3+2 évre részben vagy egészben korlátozhatják a horvát állampolgárok szabad munkavállalását. Horvátország esetében is érvényesül a jelenlegi tagállamokra a visszalépés tilalma, a közösségi preferencia biztosításának kötelezettsége, valamint a családtagokra vonatkozó szabályozás. Ausztria és Németország a munkaerő szabad mozgására vonatkozó átmeneti időszak alatt korlátozhatja a Horvátországban letelepedett vállalatok általi szolgáltatás nyújtás körében a munkavállalók ideiglenes mozgását, a meghatározott szolgáltatási ágazatokban.

Horvátország európai uniós csatlakozása a szociális ügyek, az egészségügy, az oktatás, a kultúra és a sport területén jelentős változásokkal nem jár. Az említett szakpolitikák területén ugyanis, az elmúlt időszakban a horvát jogrendnek az uniós normákhoz történő közelítése kellő mértékben végbement, továbbá az együttműködés a horvát féllel megfelelő. A csatlakozási okmány vonatkozó rendelkezései közül csupán kettőre térünk ki. A szakmai képesítések elismeréséről szóló irányelv és az egészségügyi szakemberek szabad áramlása tekintetében fontos megemlíteni, hogy számos, szülészethez kapcsolódó horvát szakképesítés nem felel meg ezen irányelv követelményeinek, így az irányelvnek a csatlakozási okmány alapján történő módosítása szerint nem kell elismerni e képesítéseket még szerzett jogi alapon sem, amennyiben a szakképesítés megszerzésére 2013. július 1-je előtt került sor. Az emberi felhasználásra szánt gyógyszerek közösségi kódexe vonatkozásában érvényesülő átmeneti mentesség érint egyes horvátországi gyógyszereket, lehetővé téve, hogy a csatlakozástól maximum négy évig ne feleljenek meg az uniós előírásoknak. Ennek ellentételezésére ugyanakkor a mentességgel érintett gyógyszerek nem is részesülhetnek a kölcsönös elismerési eljárás nyújtotta előnyökben. E körülmények figyelembevételével a derogációnak nincs magyar vonatkozású érdemi kihatása.

A mezőgazdaságra és halászatra vonatkozó rendelkezések Horvátországnak a harmadik országokkal kötött halászati megállapodásaival, illetve az e területen a nemzetközi szervezetekkel és a nemzetközi megállapodásokkal kapcsolatos helyzetét és a jogharmonizáció kérdéseit tisztázzák. Rögzítik, hogy a Tanács a Bizottság javaslata alapján és az Európai Parlamenttel folytatott konzultációt követően egyhangúlag eljárva kiigazíthatja ezen okmány közös agrárpolitikára vonatkozó rendelkezéseit, amennyiben az az uniós szabályozás változásai következtében szükségesnek bizonyul. A halászat tekintetében az okmány meghatározza Horvátország részesedését az Európai Halászati Alap támogatásaiból. Magyarország számára Horvátország versenytársat jelenthet az édesvízi akvakultúra (haltermelés) területén, bár a csatlakozás után várhatóan a tengeri halászat és akvakultúra lesz a horvát prioritás. Hazánk aktívan részt vesz a horvát halászati igazgatásnak a csatlakozásra való felkészítésében.

A csatlakozási okmány tartalmaz rendelkezéseket a szeszes italok megnevezéseiről, melyek a földrajzi árujelzőkre vonatkozó rendelkezésekkel összhangban vannak, így Magyarország érdekeit nem sértik. Foglalkozik a mezőgazdasági fejezet még az állandó legelőkkel, a juh- és kecskehús-ágazatra valamint a marha- és borjúhúsra vonatkozó támogatásokkal, az aknamentesítéssel kapcsolatos külön nemzeti tartalék képzésével, a közvetlen kifizetések ütemezésével. A gabona termékpályára a vámok megszűnése lehet hatással. Az EU már jelenleg sem alkalmaz vámot a jelentősebb gabonáknál. A Horvátország felől érkező import évente 10 ezer tonna alatt alakult, míg a Horvátországba irányuló magyar gabonaexport 100 ezer tonna körüli mennyiséget ért el évente. Mindezekre figyelemmel, Horvátország EU csatlakozása a gabonakereskedelemben nem okoz zavart. A tej, tejtermék és állattenyésztési szakterületen az okmány nem tartalmaz különleges rendelkezéseket, vagyis Horvátország átveszi a mezőgazdasági piacok közös szervezésének létrehozásáról, valamint egyes mezőgazdasági termékekre vonatkozó egyedi rendelkezésekről szóló tanácsi rendeletben foglalt szabályozást. Ennek lényeges hatása nem lesz a magyar állattenyésztésre, mert - a külkereskedelmi adatok szerint - Horvátországgal a magyar állattenyésztés szempontjából kiemelkedő jelentőséggel bíró termékek tekintetében eddig sem volt jelentős forgalom, némi tej-kiviteltől eltekintve.

A környezetvédelem területén Horvátország a csatlakozási tárgyalások során mérsékelte az átmeneti mentességi kérelmeinek számát. A levegőminőség-védelem területén a környezeti levegő minőségéről és a „Tisztább levegőt Európának” elnevezésű programról szóló irányelv technikai módosítását tartalmazza a csatlakozási okmány, eltérést engedve az expozíció csökkentési cél referenciaévének meghatározása, valamint magának az expozíció csökkentési cél megállapításának számítási módszere tekintetében. A hulladékgazdálkodás vonatkozásában az okmány Horvátországnak egyetlen területen nyújt átmeneti mentességet, a hulladéklerakókról szóló irányelv egyes rendelkezéseivel kapcsolatosan. Magyarország számára ez a mentesség szakmai szempontból támogatható. A vízminőség-védelem területén a települési szennyvíz kezeléséről szóló irányelvnek való megfelelést tekintve a mentességi idő helyénvaló a gyűjtőrendszerek kiépítése tekintetében. A Fekete-tenger védelme érdekében fontos, hogy azok az érzékeny területen lévő agglomerációk, amelyek a Duna vízgyűjtő területén helyezkednek el (Horvátország esetében 11 parti agglomeráció) az irányelvben előírt követelményeknek a Szerződésben meghatározott határidőre eleget tegyenek. Az emberi fogyasztásra szánt víz minőségéről szóló irányelv tekintetében kapott átmeneti mentesség értelmében Horvátország a lakossága mintegy 50%-ára kiterjedően részesül az irányelv mellékleteiben szereplő minden mikrobiológiai paramétere tekintetében mentességben, 2018. december 31-ig. Az ipari szennyezések körébe tartozó uniós jogszabályok közül három irányelv tekintetében kap Horvátország átmeneti mentességet. A szerves oldószerek egyes tevékenységeknél és berendezésekben történő felhasználása során keletkező illékony szerves vegyületek kibocsátásának korlátozásáról szóló irányelvben előírt határértékek alkalmazása alól több horvát cég kap átmeneti mentességet különböző teljesítési határidőkkel. A nagy tüzelőberendezésekből származó egyes szennyező anyagok levegőbe történő kibocsátásának korlátozásáról szóló irányelv tekintetében Horvátország a kén-dioxidra, a nitrogén-oxidokra és a porra vonatkozó határértékek alkalmazása alól kapott átmeneti mentességet 2018. január 1-ig, 10 tüzelőberendezésre. Jelenleg Magyarország levegőminőségére a kisméretű részecske szennyezés jelenti az egyik legnagyobb veszélyt, ennek egyik forrása a határokon átterjedő szennyezés. Ezért Magyarország érdeke, hogy a fenti határidőre Horvátország biztosítsa az irányelvnek történő megfelelést. A környezetszennyezés integrált megelőzéséről és csökkentéséről szóló irányelv kapcsán Horvátország olyan mentességet kap, amely lehetővé teszi, hogy 67 horvátországi létesítmény az elérhető legjobb technikák alkalmazásával teljesíthető kibocsátási határértékeket a csatlakozástól eltérő, későbbi időpontoktól alkalmazza. A vegyi anyagok tekintetében a csatlakozási okmány az érintett horvát cégek részére a vegyi anyagok regisztrálásáról, értékeléséről, engedélyezéséről és korlátozásáról szóló rendelet (REACH) alkalmazására való felkészülésre időt biztosít, amely a csatlakozást követő hat, illetve tizenkét hónapig terjed.

Speciális rendelkezést tartalmaz a klímavédelem tekintetében a csatlakozási okmányhoz fűzött jegyzőkönyv. Horvátország ugyanis, sajátos történelmi körülményeire hivatkozva nem értett egyet a ENSZ Éghajlat-változási Keretegyezménye Kiotói Jegyzőkönyve szabályai szerint számára kiszámolt kibocsátási kötelezettséggel/kvótamennyiséggel, és ezt megfellebbezte a Kiotói Jegyzőkönyv Megfelelési Bizottságában. Ez azonban az EU-nak politikai problémát jelent a globális klímavédelmi tárgyalásokon. Ezért a jegyzőkönyv úgy rendelkezik, hogy az EU cserébe azért, hogy Horvátország visszavonja a fellebbezését, bizonyos feltételek fennállása esetén, azokat a szükséges kibocsátási egységeket, melyekkel Horvátország a jelen számítás alapján mínuszba kerülhet, egyszeri alkalommal Horvátország rendelkezésére bocsátja.

A csatlakozási okmány versenypolitikai rendelkezései között meg kell említsük a IV. melléklete 2. fejezetét, mely az állami támogatásoknak a Horvátország kérelmére történő, a támogatásoknak a belső piaccal való összhangja megállapítására irányuló, Bizottság általi vizsgálatára vonatkozó eljárás leírását tartalmazza. A csatlakozási okmány rendelkezik arról is, hogy a mezőgazdasági termékek előállítására és kereskedelmére nyújtott támogatások a csatlakozást követő 3 évig létező támogatásnak minősülnek; ezen időszak alatt Horvátország gondoskodik azok megfelelőségéről. Ezzel egyezően rendelkezik az okmány a halászati termékek előállítására és kereskedelmére nyújtott támogatásokról. A csatlakozási okmány IV. melléklete 2. fejezetének függeléke azoknak a Horvátországban a csatlakozás időpontja előtt hatályba lépett és ezt követően is alkalmazandó támogatásoknak a jegyzékét tartalmazza, amelyek létező támogatásnak minősülnek. A belső piaccal összeegyeztethetetlen támogatások kiszűrése révén megelőzhető lesz a verseny torzulása, ami Magyarország vonatkozásában is pozitív gazdasági hatással bír majd.

A közlekedési ágazat területén megállapítható, hogy szinte teljes harmonizáció valósul meg a közlekedési szolgáltatásokat, jármű üzemben tartást illetően. Egyedül a kabotázs szolgáltatásokra és az ún. védintézkedésekre van speciális rendelkezés a csatlakozási okmányban. A csatlakozási szerződés hatályba lépésétől számított két év eltelte után kell arról dönteni, hogy a kabotázs korlátozást hazánk meg kívánja-e hosszabbítani, vagy eláll ettől. Tekintettel arra, hogy - a már említett kabotázs szolgáltatás kivételével - Horvátországgal a közlekedési kapcsolataink ma is liberalizáltak, a csatlakozási szerződés megkötésének közlekedési területen jelentős, a piaci szereplőket befolyásoló hatása nem várható.

Horvátország Európai Uniós csatlakozása vámügyi és adóügyi vámjogi szempontból lényegi változást jelent a jelenlegi helyzethez képest. Hazánk és Horvátország között a csatlakozást követően megszűnnek a vámhatárok, ami megkönnyíti a kétoldalú árucsere- és szolgáltatásforgalom lebonyolítását, valamint az idegenforgalmat. Magyarország és Horvátország egy vámterület alá fog tartozni, ezért a két ország viszonylatában megszűnnek az import vámeljárások, valamint a közösségi áruk Horvátországba történő szállítása esetében a továbbiakban nem lesz szükség export vámeljárásra. Ennek hatásaként a határátkelőhelyeken a vámellenőrzés csökkenése várható, ami indokolttá teheti az ott szolgálatot teljesítő pénzügyőri állomány átcsoportosítását.

Adózás tekintetében Horvátország átmeneti mentességet kap az általános forgalmi adó kivetése alól 2014. december 31-ig új beépített ingatlan és építési telek értékesítése esetén (Magyarországon ezek adóköteles ügyletek). Horvátország továbbá mentességet kap az általános forgalmi adó kivetése alól a nemzetközi személyszállítás tekintetében mindaddig, amíg valamelyik jelenlegi tagállam ezzel azonos adómentességet alkalmaz. (Magyarország ugyanezt a mentesítést addig alkalmazhatja.) Az alanyi adómentes értékhatár Horvátország esetében nem haladhatja meg a 35 000 EUR-t, ami a magyar határral megegyezik. A csatlakozási okmány, Magyarország esetéhez hasonlóan, Horvátországnak is engedélyez egy átmeneti időszakot a dohányirányelv adóharmonizációs rendelkezései alkalmazásánál. Tartalmilag ez azt jelenti, hogy 2018. január 1-jére kell a cigarettát terhelő jövedéki adót a hivatkozott irányelvben meghatározott szintre hozni, ugyanakkor 2014. január 1-től egy minimum adómértéket már el kell érnie az említett adónemnek.

A csatlakozási záróokmány

A csatlakozási szerződés záró dokumentuma (a továbbiakban: záróokmány) az aláírás alkalmából összefoglalja a Horvátország csatlakozásával kapcsolatban a szerződő felek között születetett valamennyi megállapodást, és mellékletében tartalmazza a szerződő felek egy-, két- és többoldalú nyilatkozatait. A szűkebb értelemben vett csatlakozási szerződésen felül a szerződő felek képviselői a csatlakozási záróokmányt is aláírásukkal látták el.

A záróokmány felsorolja a csatlakozási szerződés joghatással járó elemeit. A záróokmány kimondja, hogy a szerződő felek politikai megállapodásra jutottak arról, hogy a közösségi intézmények által elfogadott jogszabályoknak a csatlakozás miatt szükséges kiigazításait a csatlakozás idejére biztosítják. A záróokmány rögzíti, hogy a szerződő felek kellő időben, már a csatlakozás időpontja előtt is, tájékoztatják a Bizottságot és egymást a csatlakozási okmány alkalmazásához szükséges információkról, különösen a belső piac működésére vonatkozókról.

A záróokmányhoz a szerződő felek egyoldalú, kétoldalú és többoldalú nyilatkozatokat csatoltak. A záróokmányhoz csatolt közös nyilatkozatok a szerződés rendelkezéseinek értelmezését hivatottak szolgálni, illetve megerősíteni. A csatlakozási záróokmányhoz csatolt nyilatkozatok: (1) a jelenlegi tagállamok nyilatkozata arról, hogy a horvát csatlakozási okmány semmiben nem érinti Románia és Bulgária teljes körű schengeni csatlakozását, (2) Németország és Ausztria közös nyilatkozata a munkavállalók szabad mozgására vonatkozó átmeneti intézkedések értelmezéséről, (3) a jelenlegi tagállamok és Horvátország közös nyilatkozata Horvátországnak az Európai Fejlesztési Alaphoz való csatlakozásának, valamint az Alapba történő befizetési kötelezettsége kezdetének időpontjáról, (4) Horvátország nyilatkozata arról, hogy amennyiben engedélyt kap a hét éves átmeneti időszak meghosszabbítására, törekedni fog arra, hogy a rögzített, hároméves időszak vége előtt megtegye a meghatározott területeken történő mezőgazdaságiföldterület-szerzés liberalizálásához szükséges lépéseket.

A szerződő felek a csatlakozási záróokmányhoz csatolták továbbá a csatlakozást megelőző időszakban meghozandó egyes határozatok és egyéb intézkedések elfogadására vonatkozó információs és konzultációs eljárásokról (interim eljárás) szóló levélváltásukat.