2010. évi LXXIII. törvény indokolása

a Polgári Törvénykönyvről szóló 2009. évi CXX. törvény hatályba nem lépéséről, valamint az ezzel összefüggő törvénymódosításokról

-----STARTING---POINT---ALTALANOS--- 

Az Alkotmánybíróság az 51/2010. (IV. 28.) AB határozatában megállapította, hogy a Polgári Törvénykönyvről szóló 2009. évi CXX. törvény hatálybalépéséről és végrehajtásáról szóló 2010. évi XV. törvény (a továbbiakban: új Ptké.) 1. § (1) bekezdése, valamint 208. §-a alkotmányellenes. Ennek a döntésnek a következtében 2010. május elsején nem lépett hatályba a Polgári Törvénykönyvről szóló 2009. évi CXX. törvény (a továbbiakban: új Ptk.) Első és Második Könyve, valamint az új Ptké. törvénymódosításai és átmeneti rendelkezései sem.

A polgári jogász szakma legkiválóbb képviselői által megkezdett Ptk. kodifikáció, méltatlan félreállításukat követően, teljesen zátonyra futott, és az új Ptké. hatályba léptető rendelkezéseinek Alkotmánybíróság általi megsemmisítésével ért véget. E kormányzati politikától terhelt és a polgári jogász szakma közreműködését elutasító korszak végére az új Ptk. hatályba nem lépését kimondó törvényi rendelkezés tehet végleg pontot.

A gondnokoltak és gondnokaik, a támogatott személyek és támogatóik, valamint az előzetes jognyilatkozatok nyilvántartásáról szóló 2010. évi XVIII. törvény (a továbbiakban: nyilvántartási törvény) alkotmányos szintre helyezte a gondnokoltak számítógépen vezetett országos névjegyzékéről és a névjegyzék adataiból történő felvilágosítás adásáról, valamint annak költségtérítéséről szóló 13/2002. (VII. 24.) IM rendeletben (a továbbiakban: IM rendelet) foglalt szabályokat, bővítette a nyilvántartások adattartalmát és korszerűsítette az adatszolgáltatás rendjét, valamint az új Ptk. által bevezetni kívánt támogatott döntéshozatal és előzetes jognyilatkozat jogintézményeihez kapcsolódóan új nyilvántartásokat is létrehozott.

Az Alkotmánybíróság az 51/2010. (IV. 28.) AB határozatában nem rendelkezett a nyilvántartási törvény 20. § (1) bekezdésének - amely a törvény 2010. május 1-jei hatálybalépésére vonatkozik - megsemmisítéséről és hatályba nem lépéséről, ennél fogva a nyilvántartási törvény 2010. május 1-jén hatályba lépett. Bár az Alkotmánybíróság a határozatában (III. 4. pont) említést tesz arról, hogy „Az új szabályok érvényesíthetősége érdekében létre kell hozni az előzetes jognyilatkozatok nyilvántartását, át kell alakítani a gondnokoltak nyilvántartását.”, mégsem állapította meg - vagy nem is vizsgálta - azt a szoros összefüggést, amely alapján a nyilvántartási törvényre is kiterjeszthette volna a döntését, így e körben jogbizonytalanságot előidéző helyzettel kell 2010. május 1-jét követően szembenézni.

Ennek a jogbizonytalanságot okozó helyzetnek a kiküszöbölése érdekében törvénymódosítás vált szükségessé, amely igazodik a Polgári Törvénykönyvről szóló 1959. évi IV. törvényhez (a továbbiakban: Ptk.), illetve a Polgári Perrendtartásról szóló 1952. évi III. törvényhez (a továbbiakban: Pp.).

A törvény a gondnokoltak és gondnokaik, a támogatott személyek és támogatóik, valamint az előzetes jognyilatkozatok nyilvántartásáról szóló 2010. évi XVIII. törvény módosítását a következő indokok alapján végzi el:

- A nyilvántartási törvény olyan jogintézményekkel - támogatott döntéshozatal és előzetes jognyilatkozat - kapcsolatban ír elő nyilvántartási kötelezettséget és hoz létre nyilvántartásokat, amelyek alapjául szolgáló anyagi jogi rendelkezések 2010. május 1-jén nem léptek hatályba.

- A nyilvántartási törvény megújítja a gondnokoltak és gondnokaik nyilvántartásának adattartalmát, ebből fakadóan olyan adatok nyilvántartását írja elő - például gondnokolt önálló eljárásra való feljogosítása - amelyek alapjául szolgáló anyagi jogi rendelkezések 2010. május 1-jén nem léptek hatályba; másrészt olyan adatok nyilvántartására nem lesz jogszabályi felhatalmazás, mint például a cselekvőképességet kizáró gondnokság ténye.

- Problémát jelent a jogalkalmazás szempontjából a nyilvántartási törvény 19. § (3) bekezdésében foglalt azon szabály, hogy „Azokra a személyekre nézve, akiket a bíróság cselekvőképességet kizáró gondnokság alá helyezett, a gondnokság alá helyezés típusát e törvény hatálybalépését követő hatvan napon belül a cselekvőképességet általános jelleggel korlátozó gondnokságra kell módosítani, és ilyen módon kell nyilvántartani - a változás okának feltüntetésével - a kötelező felülvizsgálat alapján lefolytatott perben hozott határozat jogerőre emelkedésének időpontjáig. A „változás oka” az új Ptké. 8. § (1) és (3) bekezdésében foglalt - hatályba nem lépő - átmeneti szabály lett volna.

- A nyilvántartási törvény szerinti adattartalom bejegyzésének alapjául a Pp.-nek az új Ptké. 10. § (16) bekezdésével megállapított 311/C. §-a, valamint a nagykorú személyek döntéshozatalának és jognyilatkozata megtételének segítéséhez kapcsolódó polgári nemperes eljárásokról szóló 2010. évi XVII. törvény 14. §-a rendelkezései, illetve az ott meghatározott jogerős bírósági határozatok szolgáltak volna. Fentiek alapján a nyilvántartási törvény és a Pp. rendelkezései nem állnak összhangban egymással. A Pp. 311. § (5) bekezdés harmadik mondata szerint „A Hivatal jogszabályban meghatározott költségtérítés ellenében az országos névjegyzék adatairól - a (4) bekezdésben meghatározottak szerint - felvilágosítást ad.”, azonban a nyilvántartási törvény térítésmentes adatszolgáltatást irányzott elő, ez a rendelkezése a nyilvántartási törvénynek nem módosul, így valójában nem lesz „jogszabályban meghatározott költségtérítés”.

- Úgyszintén a nyilvántartási törvény átmeneti rendelkezésein [19. § (2) bekezdés] alapuló kötelezettsége az elsőfokú gyámhivataloknak, hogy a nyilvántartási törvény hatálybalépésétől számított hatvan napon belül megküldjék a területileg illetékes helyi bíróságnak a gondnokoltak és gondnokaik általuk kezelt adatait. Ennek technikai jellegű végrehajtási szabályait az egyes gyámügyi igazgatást érintő kormányrendeleteknek az új Polgári Törvénykönyv Második Könyvének hatálybalépésével összefüggő módosításáról szóló 106/2010. (IV. 9.) Korm. rendelet 52. § és 53. §-a tartalmazta volna - amelynek hatályba nem lépéséről az egyes kormányrendeletek módosításáról szóló 136/2010. (IV. 27.) Korm. rendelet rendelkezik -, így különösen azt, hogy milyen adatlap megküldésével tesz eleget a gyámhivatal e kötelezettségének.

-----STARTING---POINT---RESZLETES---

Az 1. §-hoz

Az Alkotmánybíróság 51/2010. (IV. 28.) AB határozatában megsemmisítette ugyan az új Ptké. hatálybalépéséről szóló rendelkezéseket, a jogbiztonság, illetve a jogpolitikai célok világossá tétele érdekében azonban indokolt, hogy törvény mondja ki az új Ptk. hatályba nem lépését.

A 2. §-hoz

A törvény módosítja a gondnokoltak nyilvántartásának adattartalmát, elsősorban arra tekintettel, hogy a Ptk. 15. §-a alapján, illetve a 12/B. § (2) bekezdése alapján a bíróság cselekvőképességet kizáró gondnokság alá helyezésről is dönthet, míg az új Ptk. erre nem adott volna lehetőséget. A Ptk. 15. § (5) bekezdése szerint bíróság a cselekvőképességet kizáró gondnokság alá helyezést kimondó ítéletében rendelkezik a gondnokság alá helyezés kötelező felülvizsgálatáról, kivéve, ha az érintett személy belátási képességének hiánya véglegesnek tekinthető. A nyilvántartás szabályait ezzel a rendelkezéssel hozza összhangba a törvény 1. §-a.

A 3. §-hoz

A 3. § technikai módosítást tartalmaz, tekintettel arra, hogy megváltozik a nyilvántartás címe a gondnokoltak és gondnokaik nyilvántartásáról a gondnokoltak nyilvántartására.

A 4. §-hoz

A 4. § szövegcserés módosításokat tartalmaz. A módosítás leszűkíti a törvény hatályát a gondnokoltak nyilvántartására. A gondnokok adatainak a nyilvántartására az új Ptk. által nyújtott alapok hiányában - pl. a gondnokot az új Ptk. értelmében a bíróság rendelte volna ki - nincs mód. Úgyszintén kiüresedtek, ily módon feleslegessé váltak a támogatott döntéshozatallal és az előzetes jognyilatkozatokkal kapcsolatos rendelkezések. Ennek megfelelően a törvény egy nyilvántartás működtetésének kötelezettségét tartja fenn, a gondnokoltak nyilvántartásáét, ezért ahol a normaszöveg korábban nyilvántartásokra utalt, azt pontosítani szükséges.

Az 5. §-hoz

A törvény a jogbizonytalanság kiküszöbölése érdekében módosítja a 2010. évi XVIII. törvény címét. Így nem tartalmaz majd a jogszabály címe olyan jogintézményekre - a támogatott döntéshozatalra és az előzetes jognyilatkozatra - való utalást, amely jogintézmények nem részei a hatályos jogrendszernek.

A törvény által elvégzett hatályon kívül helyezések következtében a normaszöveg igazodik a Ptk. és a Pp. rendelkezéseihez, áthidalva azt a problémát, hogy a nyilvántartási törvény szerinti adattartalom bejegyzésének alapjául a Pp.-nek az új Ptké. 10. § (16) bekezdésével megállapított 311/C. §-a, valamint a nagykorú személyek döntéshozatalának és jognyilatkozata megtételének segítéséhez kapcsolódó polgári nemperes eljárásokról szóló 2010. évi XVII. törvény 14. §-a rendelkezései, illetve az ott meghatározott jogerős bírósági határozatok szolgáltak volna.

Problémát jelent a jogalkalmazás szempontjából - ezért hatályon kívül kell helyezni - a nyilvántartási törvény 19. § (3) bekezdésében foglalt azon szabályát, hogy „Azokra a személyekre nézve, akiket a bíróság cselekvőképességet kizáró gondnokság alá helyezett, a gondnokság alá helyezés típusát e törvény hatálybalépését követő hatvan napon belül a cselekvőképességet általános jelleggel korlátozó gondnokságra kell módosítani, és ilyen módon kell nyilvántartani - a változás okának feltüntetésével - a kötelező felülvizsgálat alapján lefolytatott perben hozott határozat jogerőre emelkedésének időpontjáig.”. A változás oka az új Ptké. 8. § (1) és (3) bekezdésében foglalt - hatályba nem lépő - átmeneti szabály lett volna. Ennek megfelelően módosul a törvény alapján a nyilvántartás adattartalmára vonatkozó rendelkezés is.

Hatályon kívül kell helyezni a támogatott döntéshozatallal és az előzetes jognyilatkozatokkal kapcsolatos rendelkezéseket, e jogintézményekkel összefüggő nyilvántartási kötelezettséget meghatározó szabályokat is.

Hatályon kívül kell helyezni a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) 128/A. §-át is. E rendelkezés szintén az új Ptk.-hoz kapcsolódóan került beillesztésre a Gyvt. szabályai közé az egyes szociális és munkaügyi tárgyú törvényeknek az új Polgári Törvénykönyv hatálybalépésével összefüggő módosításáról szóló 2010. évi XXXIX. törvénnyel - amelynek megsemmisítése szintén nem történt meg -, így annak 10. §-a 2010. május 1-jén hatályba lépett, és azt a folyamatban lévő ügyekben is alkalmazni kell. E rendelkezés azonban ellentmondásban áll a Ptk. 16. § (1) bekezdésében foglaltakkal, így jogbizonytalanságot okoz.

A 6. §-hoz

A nyilvántartási törvény 4., 7. és 11. §-a csak 2011. január 1-jén lépett volna hatályba. A 4. §-t érintően az egyes szövegrészek hatályba nem lépéséről így külön §-ban kell rendelkezni. A támogatott személyek és támogatóik nyilvántartásához, illetve az előzetes jognyilatkozatok nyilvántartásához kapcsolódó, a közvetlen elektronikus hozzáférés biztosítására vonatkozó rendelkezések (7. §, 11. §) az alapul szolgáló jogintézmények hiányában nem lépnek hatályba.

-----STARTING---POINT---VEGE---

A 7. §-hoz

A törvény a kihirdetését követő nyolcadik napra eső hatálybalépést határoz meg. A rövid felkészülési időt a jogbizonytalanságot okozó helyzet kiküszöbölése indokolja.

A 8. §-hoz

A törvény átmeneti rendelkezéseket fogalmaz meg annak érdekében, hogy a nyilvántartás ne tartalmazzon olyan adatokat, amelyek az anyagi jogi szabályokkal nincsenek összhangban, viszont biztosított legyen mindazon adatok bejegyzésének a lehetősége, amelyek a gondnokoltak adatait tartalmazó névjegyzékben 2010. május 1-je előtt nem szerepeltek. Rendezi a törvény a nyilvántartási törvény hatálybalépését követően keletkezett azon bejegyzéseknek a sorsát, amelyek a kizáró gondnoksággal kapcsolatban válnak szükségszerűvé.