2005. évi CLIX törvény indokolása

egyes élelmiszer-biztonsággal kapcsolatos törvények módosításáról

-----STARTING---POINT---ALTALANOS--- 

Az egyes, élelmiszer-biztonsággal kapcsolatos törvények módosításáról készült törvény három, az élelmiszer-biztonság témakörébe tartozó törvény módosítását célozza. Az élelmiszer-biztonság célját különböző ágazati törvények és az azokhoz kapcsolódó végrehajtási rendeletek megalkotásával és betartásával lehet elérni. E körbe tartozik az élelmiszer-szabályozás, az élelmiszerlánc részét képező takarmányozásra vonatkozó előírások, továbbá a növényvédelmi szabályozás, amely különösen a friss fogyasztásra szánt gyümölcs és zöldség, illetve a mezőgazdasági termények mint élelmiszer nyersanyagok növényvédő szeres kezelésére vonatkozó előírások szempontjából bír különös jelentőséggel az élelmiszer-biztonság vonatkozásában.

Az élelmiszerekről szóló 2003. évi LXXXII. törvény módosítása

Az élelmiszerekről szóló, 2004. május 1-jén hatályba lépett 2003. évi LXXXII. törvény Magyarországnak az Európai Unió tagállamaként történő működéséhez igazodó szabályozást foglalja magába. A törvénnyel és a felhatalmazása alapján született rendeletekkel a magyar élelmiszerjogi rendszer zökkenőmentesen működik. A közelmúltban történt kisebb módosítást - amely a zöldség-gyümölcs ellenőrző hálózat szervezeti változásainak törvényi lekövetését célozta a 11. § kiegészítésével - követően további tartalmi változtatásokat kell a törvényen átvezetni, a következők szerint:

1. A tagságunk óta eltelt közel másfél év tapasztalatai alapján a törvény pár helyen pontosítást igényel, mint például a kölcsönös elismerési klauzula és egyes felhatalmazó rendelkezések módosítása.

2. A közösségi higiéniai rendeletek 2006. január 1-jei hatálybalépésével törvényi szinten kell szabályozni egyes tagállami hatáskörbe utalt területeket.

3. A kistermelők élelmiszer-előállítási és piacra jutási feltételeit könnyíteni szükséges, amelynek keretében lehetővé kell tenni, hogy a kistermelők egyszerűsített gyártmánylapot készítsenek.

A védjegyek és a földrajzi árujelzők oltalmáról szóló 1997. évi XI. törvény módosítása

A védjegyek és a földrajzi árujelzők oltalmáról szóló 1997. évi XI. törvény módosítása a földrajzi árujelző oltalomban részült mezőgazdasági termékek és élelmiszerek hatékony ellenőrzésére vonatkozó szabályok megállapítására irányuló felhatalmazás megadása érdekében szükséges.

A takarmányok előállításáról, forgalomba hozataláról és felhasználásáról szóló 2001. évi CXIX. törvény módosítása

Az Európai Unió a közelmúltban előfordult élelmiszer-botrányokra figyelemmel alapvető feladatának tartja az élelmiszerlánc egészére kiterjedő, nagyobb biztonságot nyújtó szabályozás kialakítását. Ez a szabályozás jelentős mértékben érintette az állati eredetű élelmiszerek előállításának alapját szolgáló takarmányozás és az erre vonatkozó előírások újragondolását. Szükségessé vált szigorúbb előírások bevezetése, az eddigi kisebb részterületek szabályozása helyett a takarmányozás egészére kiterjedő összefüggő előírások kialakítása.

A takarmány- és élelmiszer-biztonságra vonatkozó közösségi rendeletek sorát az élelmiszerjog általános elveiről és követelményeiről, az Európai Élelmiszer-biztonsági Hatóság létrehozásáról és az élelmiszer-biztonságra vonatkozó eljárások megállapításáról szóló, 2002. január 28-i 178/2002/EK európai parlamenti és tanácsi rendelet nyitotta meg, majd ezt követte a takarmányozási célra felhasznált adalékanyagokról szóló, 2003. szeptember 22-i 1831/2003/EK európai parlamenti és tanácsi rendelet, a takarmány- és élelmiszerjog, valamint az állat-egészségügyi és az állatok kíméletére vonatkozó szabályok követelményeinek történő megfelelés ellenőrzésének biztosítása céljából végrehajtott hatósági ellenőrzésekről szóló, 2004. április 29-i 882/2004/EK európai parlamenti és tanácsi rendelet, továbbá a takarmányhigiénia követelményeinek meghatározásáról szóló, 2005. január 12-i 183/2005/EK európai parlamenti és tanácsi rendelet.

E rendeletek egy részét az Európai Unióhoz történt csatlakozásunk után már közvetlenül alkalmazhattuk, nagyobb részük azonban 2006. január 1-jével lép hatályba. E rendeletek olyan új fogalmakat és előírásokat tartalmaznak, amelyeket a törvényen át kell vezetni.

A törvény 2001. december 24-i kihirdetése, illetve 2002. június 1-jei hatálybalépése óta a gyakorlatban egyes előírások alkalmazhatósága tekintetében problémák merültek fel, illetve egyes előírások a várt hatást nem vagy csak részben váltották ki. Emellett a tudomány és annak eredményei alkalmazása területén (például gyógyszerek alkalmazása, adalékanyagok felhasználása, létesítmények működése) olyan változások is történtek, amelyek szintén szükségessé tették a törvény egyes előírásainak módosítását.

A növényvédelemről szóló 2000. évi XXXV. törvény módosítása

A növényvédelemről szóló törvény módosítására a törvény alkalmazása során a gyakorlatban felmerült problémák orvoslása érdekében kerül sor.

-----STARTING---POINT---RESZLETES---

Az 1. §-hoz

Az élelmiszerekről szóló 2003. évi LXXXII. törvény nem tesz különbséget az élelmiszer-előállítók között sem a feldolgozott nyersanyagok származása, sem pedig a vállalkozás mérete alapján. A kistermelőkre vonatkozó „könnyítések” bevezetése érdekében a törvénynek lehetőséget kell adnia arra, hogy bizonyos kivételeket - például a gyártmánylap vezetési kötelezettség alóli mentesülés, illetve egyszerűsített tartalom - más jogszabály megfogalmazhasson.

A vendéglátó részére előírt gyártmánylap vezetési kötelezettség, pontosabban annak tartalmi kérdései az egyetlen jelentős alkalmazási problémája a jelenleg hatályos törvénynek. Ennek a feloldását is szolgálja, hogy külön jogszabály a gyártmánylapnak az 5. § (2) bekezdésben meghatározott tartalmi elemeitől indokolt esetben eltérő követelményeket adhat. Ezzel lehetőség nyílik a vendéglátásról szóló 80/1999. (XII. 28.) GM-EüM-FVM együttes rendeletben a vendéglátó termékek nyilvántartásának szakmaspecifikus, így pontosabb szabályozására.

A 2. §-hoz

A törvény 6. §-át a közösségi higiéniai csomagra tekintettel módosítani kell. Az élelmiszer-higiéniáról szóló 2004. április 29-i 852/2004/EK európai parlamenti és tanácsi rendelet 6. cikke előírja az élelmiszer-vállalkozások bejelentési kötelezettségét, amelynek részleteit - hová, milyen tartalommal kell a bejelentést megtenni - a nemzeti jognak kell szabályoznia. A törvény rögzíti az élelmiszer-előállítók bejelentési kötelezettségét a működés megkezdése, szünetelése és befejezése vonatkozásában, ezt azonban ki kell egészíteni a tevékenységben történt lényeges változással.

A 3. §-hoz

Pontosításra szorul a kölcsönös elismerési klauzula megfogalmazása. A törvény 3. §-ának szövege az Európai Közösséget létrehozó szerződésnek az áruk szabad áramlását biztosító rendelkezéseihez kapcsolódó kölcsönös elismerés alkalmazásáról szóló 2004. évi XIV. törvényben, valamint a jogharmonizációs célú jogalkotásról szóló 7001/2005. (IK. 8.) IM irányelv 240. pontjában foglaltak szerint került a törvénybe. A kölcsönös elismerési klauzula szövegében szereplő „technikai jellegű előírás” fogalmat, továbbá az „egyenértékűség” megállapítását a 2004. évi XIV. törvényben meghatározottak szerint kell értelmezni.

A 4. §-hoz

A törvény új 8/A. §-ára figyelemmel az Országos Élelmiszerbiztonsági és Táplálkozástudományi Intézet rövidítését a 8. § (2) bekezdésében kell megadni.

Az 5. §-hoz

Azoknak az élelmiszer-adalékanyagoknak az átmeneti engedélyezésére, amelyek nem szerepelnek a közösségi irányelvekben, eddig nem volt lehetőség, holott erre az emberi fogyasztásra szánt élelmiszerekben felhasználásra engedélyezett élelmiszer-adalékanyagokra vonatkozó tagállami jogszabályok közelítéséről szóló 89/107/EGK tanácsi irányelv 5. cikke lehetőséget ad. A törvény az ilyen engedély kiadására az Országos Élelmiszerbiztonsági és Táplálkozástudományi Intézetnek ad jogosultságot. A hivatkozott közösségi irányelvben az átmenetileg engedélyezett adalékanyaggal kapcsolatos további tagállami kötelezettség - az engedély időtartama legfeljebb két év lehet, az engedélyezett adalékanyagot tartalmazó élelmiszert kiemelten ellenőrizni kell, a Bizottságot tájékoztatni kell az engedélyről stb. - külön jogszabályban (a Magyar Élelmiszerkönyv vonatkozó előírásának módosításával) kerül részletezésre.

A 6. §-hoz

Az élelmiszer-ellenőrzésben részt vevő hatóságok köre bővül az Országos Élelmiszervizsgáló Intézettel, az új állategészségügyi törvény megalkotására irányuló törvényben az Intézetre ruházott feladatok következtében.

A 7. §-hoz

A paprikabotrány tapasztalatai alapján ki kell egészíteni az élelmiszer-ellenőrző hatóságok számára az eredetvédett termékekkel kapcsolatban rendelkezésre álló intézkedési, szankcionálási lehetőségeket a földrajzi árujelző használatának megtiltásával, illetve feltételhez kötésével.

A 8. §-hoz

Az élelmiszertörvény által meghatározott minőségvédelmi bírság mértéke - összehasonlítva a takarmányozásban kiszabható minőségvédelmi bírság, vagy a fogyasztóvédelmi bírság mértékével - túl alacsony. Az élelmiszerbiztonsággal kapcsolatban többször is jelzett, a bírságtételek emelésére vonatkozó igénynek eleget téve a kiszabható bírság emelésre került, így élelmiszer-biztonsági hiba esetén a kifogásolt tétel értékének háromszorosa, minőségi hiba esetén kétszerese, jelölési hiba esetén másfélszerese a kiszabható összeg.

A bírság összegének egyértelmű megállapítását szolgálja a tétel értékének pontosítása, amely szerint az ellenőrzött egységben található kifogásolt élelmiszer mennyisége vehető figyelembe az érték meghatározásánál.

A 9. §-hoz

A Magyar Élelmiszerkönyv 19. §-ban meghatározott megjelentetése a gyakorlatban már megváltozott. Az előírások teljes szövege megjelenik a Magyar Közlönyben, illetve irányelvek esetén az FVM Értesítőben. A változásokat a törvény szövegében is meg kell jeleníteni.

A 10. §-hoz

A fogyasztóvédelmi felügyelőségek irányítása a Gazdasági és Közlekedési Minisztériumtól átkerült az Ifjúsági, Családügyi, Szociális és Esélyegyenlőségi Minisztériumhoz, ezért a felhatalmazó rendelkezéseket ennek megfelelően pontosítani kell.

Szükséges a különleges táplálkozási célú és az étrend-kiegészítőkre vonatkozó szabályozás kiadására irányuló felhatalmazó rendelkezés kiegészítése azzal, hogy az egészségügyi miniszter a földművelésügyi és vidékfejlesztési miniszter egyetértésével jogosult a rendelet kiadására.

A törvény 20. §-a új (14) bekezdéssel egészül ki, felhatalmazást adva a közösségi jogszabályok által nem szabályozott, az élelmiszerekkel érintkezésbe kerülő anyagokra vonatkozó követelmények megállapítására. Erre az élelmiszerekkel rendeltetésszerűen érintkezésbe kerülő anyagokról és tárgyakról szóló, az Európai Parlament és a Tanács 1935/2004/EK rendeletének 6. §-a ad lehetőséget.

A 11. §-hoz

Az élelmiszertörvény záró rendelkezését szükséges azon közösségi rendeleteket és irányelveket tartalmazó jogharmonizációs záradékkal kiegészíteni, amelynek végrehajtására, illetve átvételére vonatkozó rendelkezéseket tartalmaz a törvény.

A 12. §-hoz

A 12. § a fogyasztóvédelmi felügyelőségek irányításának megváltozására figyelemmel, illetve szövegpontosítás érdekében tartalmazza a 17. § és a 20. § módosítását.

A 13. §-hoz

A védjegyek és a földrajzi árujelzők oltalmáról szóló 1997. évi XI. törvény 121. §-a felhatalmazást ad a Kormány számára a mezőgazdasági termékek és az élelmiszerek földrajzi árujelzőinek oltalmára vonatkozó részletes szabályok megállapítására. A felhatalmazó rendelkezést pontosítani kell, kiegészítve azt az ellenőrzési rendszer meghatározásával.

A 14. §-hoz

A takarmányok előállításáról, forgalomba hozataláról és felhasználásáról szóló 2001. évi CXIX. törvény megalkotását követően számos közösségi rendelet jelent meg, amelyek eltérően határozzák meg a törvényben is használt fogalmakat. A törvény a közösségi előírásokra épülve határozza meg a takarmányokkal kapcsolatos követelményrendszert, ezért a fogalom-meghatározást a közösségi rendelkezésekkel összhangba kell hozni. Módosításra kerül így a takarmány, a takarmány-adalékanyag, az előkeverék, az új takarmány, a forgalomba hozatal, a létesítmény, a takarmány-előállító üzem, a takarmány-tároló hely, valamint a takarmány-ellenőrzés fogalma, továbbá a 2. § kiegészül a takarmány-forgalmazó hely és a takarmányvizsgáló laboratórium definíciójával.

A 15. §-hoz

Az 5. § módosítása során a közösségi előírásokra figyelemmel a létesítményekre egységesen kerül megfogalmazásra az engedélyezési, illetve nyilvántartásba vételi követelmény.

A közösségi jogszabályok alapján a takarmány-alapanyagok nem tartoznak az engedélyköteles takarmányok közé, ezért a törvény szerint csak külön jogszabályban foglaltaknak megfelelő takarmány-alapanyag használható fel. A takarmány-adalékanyagok és fehérje ellátás javítására használható termékek továbbra is engedélykötelesek.

A 16. §-hoz

A módosítás a törvény korábban hatályon kívül helyezett 7. §-a helyébe új §-t iktat be, figyelemmel arra, hogy a gyógyszeres takarmányok előállítása során a közösségi előírásokat kell alkalmazni.

A 17. §-hoz

A takarmánytörvény 8. §-ának pontosítására az új takarmány fogalmának megváltozására figyelemmel van szükség.

A 18. §-hoz

A közösségi előírások részletesen meghatározzák a takarmányokon feltüntetendő és feltüntethető jelölések körét, amelyek gyakori változása miatt a törvényben nem célszerű a jelölendő adatokat felsorolni. A törvény így módosítja a takarmánytörvény 9. §-ának (2) bekezdését. A takarmánytörvény 9. §-ának (5) bekezdését a 9. § (4) bekezdésének hatályon kívül helyezése miatt szükséges pontosítani.

A 19. §-hoz

A törvény pontosítja a Magyar Takarmánykódexre vonatkozó előírásokat, figyelemmel arra, hogy a közösségi előírások a takarmányok előállítására, forgalomba hozatalára és szállítására is részletes előírásokat állapítanak meg, amelyeket a Kódex vesz át.

A 20. §-hoz

A takarmánytörvény új 10/A. §-a a hatályos előírásoknál részletesebben állapítja meg a Magyar Takarmánykódex Bizottság feladataira és működésére vonatkozó szabályokat, figyelembe véve a Bizottságnak az Európai Unióhoz való csatlakozásunk által megváltozott szerepkörét.

A 21. §-hoz

A törvény a takarmányozási hatóságok feladatmegosztásáról szóló 11. §-t módosítja, a közösségi rendeletekből származó feladatokra, és a hatósági jogkörök minisztériumból való kiszervezésének kötelezettségére figyelemmel. Így például a minisztérium engedélyezési jogkörét a laboratóriumok takarmányvizsgáló tevékenysége tekintetében az OMMI veszi át.

A 22. §-hoz

Az új takarmányok engedélyezése közösségi hatáskörbe tartozik az eseti engedélyezés kivételével, ezért az OMMI-nek az engedélyek módosítására, visszavonására stb. vonatkozó jogköre megszűnt. A laboratóriumok működésének engedélyezésével kapcsolatban viszont a szankcionálási jogosítványokat biztosítani kell a takarmánytörvény 14. §-ának (1) bekezdésében az OMMI számára. A takarmánytörvény 14. §-a (2) bekezdésének kiegészítésével a törvény lehetőséget teremt az ÁOGYTI számára, hogy a nem megfelelően működő takarmány-előállító üzemek esetén kezdeményezze az Állomásnál meghatározott intézkedések megtételét.

A 23. §-hoz

A minőségvédelmi bírság kiszabásának esetkörét a törvény a gyakorlati tapasztalatok alapján bővíti, a takarmány-biztonsági és minőségügyi előírások fokozottabb betartatása érdekében.

A 24. §-hoz

A 882/2004/EK európai parlamenti és tanácsi rendelet 4. cikke alapján a takarmány-ellenőrző hatóságoknak auditokat kell végezni. A törvény 18. §-ának új q) pontja az auditálás személyi és tárgyi feltételeinek, valamint rendjének miniszteri rendeletben való megállapítására teremt lehetőséget.

A 25. §-hoz

A törvény a jogharmonizációs záradékot módosítja, a törvény hatálybalépését követően hatályon kívül helyezett irányelvekre és az új közösségi rendeletekre figyelemmel.

A 26. §-hoz

A növényvédelemről szóló 2000. évi XXXV. törvény 4. §-ának (3) bekezdését a törvény arra figyelemmel módosítja, hogy a hatályos szöveg nem nyújt a hajó küldeményeknek az élelmezés-egészségügyi várakozási idő szempontjából történő kezelésére megfelelő lehetőséget. A hajó küldemények az esetek többségében nagy távolságra kerülnek szállításra, a szállítás több hetet, hónapot is igénybe vehet, amely idő alatt az élelmezés-egészségügyi várakozási idő letelik. A rendelkezéssel az export kiszállítások gyorsíthatók, hiszen a hajónak nem kell a kikötőben várakoznia az élelmezés-egészségügyi várakozási idő lejártáig.

A növényvédelmi törvény 4. §-a (4) bekezdésének módosítása arra tekintettel szükséges, hogy a hatályos előírások alapján a növény- és talajvédelmi szolgálatok csak a vizsgálati eredményeket tehetik közzé, a termelő nevét és lakcímét azonban nem.

A 27. §-hoz

A közösségi növény-egészségügyi jogszabályok nem írják elő az országon belüli szállításnál a belföldi növény-egészségügyi bizonyítvány alkalmazását. Az uszályba berakott, nagy mennyiségű szemes termény növény-egészségügyi vizsgálatát azonban nem lehetséges a berakáskor (berakás után) elvégezni. Ezért szükségesnek tartjuk a feladás helyén történő növény-egészségügyi vizsgálatok elvégzését, és ennek igazolására a belföldi növény-egészségügyi bizonyítvány alkalmazását a továbbiakban is.

A 28. §-hoz

A növényvédő szerek párhuzamos behozatalának engedélyezése nem bonyolítható le a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 33. §-ának (1) bekezdésében meghatározott harminc napos időtartam alatt, ezért a törvényt egy új 15/A. §-sal kell kiegészíteni.

A 29. §-hoz

A Ket. a szakhatósági állásfoglalásokra tizenöt napos határidőt ad meg, amely a termésnövelő anyagok engedélyezése esetében irreálisan kevés. Erre figyelemmel a törvény 38. § (3) bekezdését módosítani kell. Az Európai Gazdasági Térségben jogszerűen előállított, illetve forgalomba hozott termésnövelő anyagok védelem-egyenértékűségi vizsgálata során a szakhatóságok számára az állásfoglalás megadásához két hónapot szükséges biztosítani.

A 30. §-hoz

A műtrágyákról szóló 2003. október 13-i 2003/2003/EK európai parlamenti és tanácsi rendelet alapján az EK műtrágyák forgalmazása nem engedélyköteles, a közösségi rendelet azonban előírja a nemzeti hatóságoknak a rendeletben előírtak betartásának ellenőrzését és az attól való eltérés szankcionálását. A közösségi rendelet alapkövetelményként tartalmazza, hogy az EK műtrágyák minőségéért a gyártó, a Magyarországon való forgalomba hozataláért felelős személy, az importőr, a csomagoló vagy a műtrágya jellemzőit megváltoztató forgalmazó felel, és az ellenőrzési vizsgálatok költségeit a felelős személynek kell megtéríteni. A növényvédelmi törvény 59/A. §-a erre figyelemmel új bekezdéssel egészül ki.

A 31. §-hoz

A hatályos szabályozás a növényvédelmi törvény 5. §-ának (1) bekezdéséhez kapcsolódóan rendeli el a növényvédelmi bírság kiszabását. Az 5. § (1) bekezdésébe beleértendő a parlagfű elleni védekezési kötelezettség is, a szankcionálás egyértelművé tétele érdekében azonban az 5. § (3) bekezdésére utalással ki kell egészíteni a 60. § (1) bekezdésének c) pontját.

A növényvédelmi törvény 60. §-a (1) bekezdése i) pontjának módosítása arra tekintettel szükséges, hogy a 2003/2003/EK rendelet rövidítését az 59/A. § új (2) bekezdése állapítja meg.

A 32. §-hoz

A közérdekű védekezés költségei megállapításának és a költségvetési törvényben meghatározott előirányzatból való igénylésének részletes szabályainak megállapítására felhatalmazást adó rendelkezés pontatlanul került megfogalmazásra, ezért módosítani kell a növényvédelmi törvény 65. §-a (1) bekezdésének a) pontját.

-----STARTING---POINT---VEGE---

A 33. §-hoz

A törvény a közösségi higiéniai rendeletekkel összhangban 2006. január 1-jén lép hatályba. Ennél hosszabb hatálybalépési idő a fizetési kötelezettséget megállapító rendelkezéseknél, illetve a takarmánytörvény jelölési előírásait módosító, valamint az OMMI új jogosítványait megállapító rendelkezéseknél indokolt.

Az élelmiszertörvény 20. §-a (7) bekezdésének b) pontját hatályon kívül kell helyezni, mivel a kiváló élelmiszer tanúsítási rendszere rendeleti háttér nélkül működik. A takarmánytörvény 9. §-a (2) bekezdésének módosítására figyelemmel a takarmánytörvény 9. §-ának (4) bekezdését hatályon kívül kell helyezni.

A takarmánytörvénynek az államigazgatási eljárás általános szabályairól szóló 1957. évi IV. törvény rendelkezéseinek alkalmazására utaló 15. §-a (2) bekezdését hatályon kívül kell helyezni a Ket. 2005. november 1-jei hatálybalépésre tekintettel.

A törvény 8. §-a az élelmiszerekkel kapcsolatban kiszabható minőségvédelmi bírság összegét emeli meg, amely rendelkezést csak a törvény hatálybalépését követően indított eljárásokban kell alkalmazni.

A 34. §-hoz

A 34. § a törvény jogharmonizációs záradékát fogalmazza meg.