2018. évi LXXVI. törvény indokolása

egyes törvények fogyasztóvédelmi célú módosításáról

-----STARTING---POINT---ALTALANOS--- 

Az Európai Parlament és a Tanács (EU) 2018/302 rendelete (2018. február 28.) a belső piacon belül a vevő állampolgársága, lakóhelye vagy letelepedési helye alapján történő indokolatlan területi alapú tartalomkorlátozással és a megkülönböztetés egyéb formáival szembeni fellépésről, valamint a 2006/2004/EK és az (EU) 2017/2394 rendelet, továbbá a 2009/22/EK irányelv módosításáról (a továbbiakban: Rendelet) általános célja, hogy a fogyasztói helyzetben lévők számára védelmet biztosítson az állampolgárságon, lakóhelyen, illetve letelepedési helyen alapuló diszkriminációval szemben az online vagy offline áruvásárlás vagy szolgáltatás igénybevétele tekintetében a Rendeletben meghatározott esetkörökben.

Az Európai Unió Működéséről szóló Szerződés 18. cikke értelmében a Szerződések alkalmazási körében - így a belső piacon is - tilos az állampolgárságon alapuló bármely, akár közvetlen, akár közvetett diszkrimináció. Az Európai Unió Bírósága állandó ítélkezési gyakorlata a diszkriminációmentesség ezen alapelvéhez kapcsolódva kimondta többek között azt is, hogy az egyenlő bánásmódra vonatkozó jogszabályok megtiltják nemcsak az állampolgárságon alapuló nyílt megkülönböztetést, hanem a megkülönböztetés minden rejtett formáját is, amelyek a megkülönböztetés más ismérve alkalmazásával voltaképpen azonos eredményre vezetnek, így a tilalom nem csak az állampolgárság, hanem a lakhely szerinti eltérő bánásmódra egyaránt kiterjed.

Figyelemmel arra, hogy a vevő nem csak fogyasztó, azaz nem csak természetes személy lehet, ugyanezen alapelv analógia alapján a vevőként eljáró vállalkozásokra is érvényes. Ennélfogva minden olyan indokolatlan területi alapú korlátozás, a vevő állampolgársága, a lakóhelye vagy letelepedési helye alapján történő egyéb megkülönböztetés, amely jogszerű indokok hiányában nem igazolható, a diszkriminációmentességre vonatkozó alapelvbe ütközőnek tekintendő.

A 2006-ban elfogadott és 2009-től alkalmazandó, a belső piaci szolgáltatásokról szóló 2006/123/EK irányelv (a továbbiakban: szolgáltatási irányelv) uniós szinten már tartalmaz szabályozást a hatálya alá eső szolgáltatások igénybevétele vonatkozásában, megtiltva egyrészt a megkülönböztetést a szolgáltatás igénybevevői között állampolgárság vagy lakóhely alapján, másrészt tiltva azt, hogy az általános szerződési feltételek tartalmazzanak az igénybevevők tekintetében állampolgárságon vagy lakóhelyen alapuló megkülönböztetést. Az eseti mérlegelési lehetőség mindazonáltal a megkülönböztetés hatékony kezelésére kevésbé alkalmas, nagyfokú jogbizonytalansághoz vezet mind a szolgáltatást igénybe vevők, mind a vállalkozások körében, tekintettel arra, hogy nem biztosítja egyértelműen, hogy az eltérő bánásmód mikor tekinthető indokoltnak és mikor minősül már indokolatlannak.

A Rendelet lehetővé teszi az online/offline vásárlást, a szolgáltatás igénybevételét azonos feltételek mellett - beleértve különösen az árat - azokban az esetekben is, amikor eddig erre nem volt lehetőség a vevő állampolgársága, lakóhelye vagy letelepedési helye alapján történő megkülönböztetés miatt (pl. azért mert a kereskedő a vevő weblaphoz való hozzáférését blokkolta, vagy a vevő átirányításra került egy másik honlapra, ahol esetleg rá más árak vonatkoztak, vagy pl. a vásárlást azért nem tudta befejezni, mert a kereskedő elutasította azt a kártyakibocsátás helye miatti okból stb.).

A Rendelet a szolgáltatási irányelv 20. cikkének - illetve a belső jogban a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény (a továbbiakban: Szolgtv) 11. §-ának - a szolgáltatás igénybevevőinek (állampolgárság vagy lakóhely szerinti) diszkriminatív bánásmódra vonatkozó tilalmára épít, és míg az az irányelvi (Szolgtv-beli) szabályozás objektív kritériumok mentén lehetőséget ad kimentésre, vagyis diszkriminációra, addig a rendeleti szabályozás olyan konkrét eseteket határoz meg, amikor erre nincs lehetőség, vagyis a diszkrimináció mindenképpen „indokolatlan” (ez az 5 nevesített eset a 3-5. cikkekben található). A vásárlói/szolgáltatás igénybevevői kört a Rendelet kiterjeszti a természetes személyeken kívül a végfelhasználóként eljáró vállalkozásokra is.

Az új szabályozás összességében tiszteletben tartja a szerződési szabadság elvét. A kereskedők továbbra is szabadon eldönthetik, hogy milyen növekedési stratégiát követnek és milyen mértékig fejtik ki működésüket az egységes piacon, ebbe a Rendelet nem avatkozik bele. A Rendelet nem eredményezi azt, hogy - akár a korábban követett gyakorlatuk ellenére - a kereskedők kénytelenek legyenek áruikat, szolgáltatásukat az egységes piac valamennyi szereplője számára értékesíteni.

A kereskedőkre háruló kötelezettségek tekintetében merülhetnek fel többletterhek, így például a Rendelet 3. cikkének való megfelelés (online interfészekhez való hozzáférés) jelenthet egy egyszeri adaptációs költséget azáltal, hogy a Rendelet értelmében nem tiltható meg, illetve nem korlátozható a vevők hozzáférése online interfészeikhez a vevő állampolgársága, lakóhelye vagy székhelye alapján, illetve ugyanezen okokból a vállalkozás nem irányíthatja át a vevőt online interfésze egy másik verziójára a vevő kifejezett hozzájárulás nélkül. Ebben az esetben mindazonáltal figyelemmel kell lenni arra, hogy olyan esetekben merül fel ez a többletteher, amikor a kereskedő eleve egy olyan gyakorlatot alkalmazott, amely a vevő állampolgársága, lakóhelye vagy letelepedési helye szerinti megkülönböztetésre épített.

Tekintettel az uniós rendeleti szabályozásra, nem szükséges részletekbe menő szabályozás elfogadása, mindazonáltal a Rendelet értelmében ki kell jelölni egy szervet a végrehajtás keretében és meg kell határozni a Rendelet megsértése esetén a szankciókat, továbbá biztosítani kell, hogy a fogyasztók vitás kérdések esetén gyakorlati segítséget kapjanak.

A Rendelet ezen túlmenően alkalmazni rendeli a fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló uniós szabályokat (ún. CPC rendelet), illetve a fogyasztói érdekek védelme érdekében a jogsértés megszüntetésére irányuló eljárásokról szóló 2009/22/EK irányelv rendelkezéseit is.

A Rendelet általánosságban nem ír elő eladási kötelezettséget, kizárólag egyértelművé teszi azt az elsődleges jogon és annak az Európai Unió Bírósága általi jogértelmezésén alapuló tilalmat, amely a vevőknek az állampolgárságán, lakóhelyén vagy letelepedési helyén alapuló eltérő bánásmódra vonatkozik olyan esetekben, amikor jogszerű indokok hiányában ezen gyakorlatok nem igazolhatóak.

-----STARTING---POINT---RESZLETES---

Az 1. §-hoz

Tekintettel arra, hogy az igénybevevői pozícióban a Rendelet értelmében nem csak a természetes személy „fogyasztó” (B2C), hanem az ugyanilyen fogyasztói pozícióban lévő jogi személy is (B2B), együttesen „vevő” vannak és a Rendelet végrehajtására kijelölt szerv a fogyasztóvédelmi hatóság, amely kiterjesztett hatáskörben jár el a B2C és B2B esetekben egyaránt, szükséges a fogyasztóvédelemről szóló 1997. évi CLV. törvény (a továbbiakban: Fgytv.) módosítása. A módosítás következtében a törvénybeli fogyasztó fogalma kiterjed a Rendelet 2. cikk 13. pontjában meghatározott, a Rendelet alkalmazásában fogyasztói pozícióban lévő vállalkozásokra is.

A 2. §-hoz

A Rendelet módosítja a fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló 2006/2004/EK rendelet mellékletét (jelenleg hatályos CPC rendelet), kiegészítve annak hatályát a Rendeletre történő utalással abban az esetben, ha a vevő fogyasztó. Ennek megfelelően a módosítás kiterjeszti a fogyasztóvédelmi hatóság CPC rendelet alapján történő eljárását azokra az ügyekre, amikor a vevő fogyasztónak minősül.

A 3. §-hoz

A Rendeletre utaló jogharmonizációs záradék.

A 4. §-hoz

Az Európai Unióról szóló szerződés és az Európai Közösséget létrehozó szerződés módosításáról szóló Lisszaboni Szerződés 2009. december 1-jei hatálybalépésével az Európai Unió az Európai Közösség helyébe lépett annak jogutódjaként, ennek átvezetésére kerül sor a szövegben

Az 5. §-hoz

Jelenleg a Szolgtv. 11. §-a a szolgáltatás igénybevevőinek diszkriminatív bánásmódra vonatkozó tilalmát generális jelleggel szabályozza, a kimentésre pedig objektív kritériumok mentén biztosít lehetőséget. A Rendelet olyan konkrét eseteket határoz meg, amikor a kimentésre nincs lehetőség, ezért a Szolgtv. 11. §-ának módosítása elengedhetetlen.

A Szolgtv. 11. § (2) bekezdése ennélfogva kizárja az objektív kimentés lehetőségét a Rendeletben rögzített öt esetkör tekintetében. A módosítás továbbá meghatározza a Rendelet megsértése esetén eljáró hatóságot és annak eljárását.

A 6. §-hoz

A Rendeletre utaló jogharmonizációs záradék.

-----STARTING---POINT---VEGE---

A 7-8. §-hoz

A záró rendelkezések rész a Rendelet alkalmazásához (2018. december 3.) igazodó, hatályba léptető rendelkezést és a módosító törvény jogharmonizációs záradékát tartalmazza.