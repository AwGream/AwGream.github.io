2014. évi V. törvény indokolása

a Fegyverkereskedelmi Szerződés kihirdetéséről

Általános indokolás

A törvény célja a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdése értelmében a Fegyverkereskedelmi Szerződés kötelező hatályának elismerésére és kihirdetésére vonatkozó jogszabály benyújtása az Országgyűlés részére.

A Szerződést annak letéteményese, az Egyesült Nemzetek Szervezetének főtitkára 2013. június 3-án ünnepélyes keretek között nyitotta meg aláírásra New York-ban. Az ünnepségen Magyarország képviselője is aláírta a Szerződést.

A Szerződés hatálybalépéséhez legalább ötven ország ratifikációjára van szükség. A Szerződést eddig kilenc ország (Antigua és Barbuda, Costa Rica, Grenada, Guyana, Izland, Mali, Mexikó, Nigéria, valamint Trinidad és Tobago) ratifikálta.

A Fegyverkereskedelmi Szerződés mielőbbi hatálybalépése Magyarország és az Európai Unió tagállamai számára prioritás. Az EKSZ és a Tanács Jogi Szolgálata azzal számol, hogy a tagállami ratifikációt lehetővé tevő határozatot a Tanács legkorábban 2014 februárjában fogadja el (a dátum annak függvénye, hogy az Európai Parlament mikor határoz a kérdésben). A tagállamok ratifikációs okmányaikat csak a ratifikációra felhatalmazó EU tanácsi határozat elfogadását követően helyezhetik letétbe. Németország, Észtország, Olaszország, Svédország és Szlovénia már jelezte, hogy mivel belső eljárásával elkészült, a tanácsi határozat hatályba lépését követően azonnal letétbe kívánja helyezni ratifikációs okmányát az ENSZ főtitkáránál. A tagállamok közös törekvése, hogy a Fegyverkereskedelmi Szerződést létrehozó határozat elfogadásától számított egy éven belül, azaz 2014. április elejéig valamennyi tagállam lefolytassa belső ratifikációs eljárását.

Tekintettel a Szerződés létrejötte (2013. április 2.) és az ünnepélyes aláírás (2013. június 3.) között rendelkezésre álló idő rövidségére, a Fegyverkereskedelmi Szerződéssel kapcsolatos korábbi, 1300/2013. (V. 30.) Korm. határozat csak a Szerződés szövegének végleges megállapítására (aláírására) adott felhatalmazást. Ezért van szükség jelen előterjesztésre a Fegyverkereskedelmi Szerződésnek az Országgyűlés elé való terjesztéséről és törvényben való kihirdetéséről.

Részletes indokolás

Az 1. §-hoz

Az Nsztv. 7. § (1) bekezdésével összhangban rendelkezik a Fegyverkereskedelmi Szerződés kötelező hatályának elismeréséről.

A 2. §-hoz

Az Nsztv. 9. § (1) bekezdésével összhangban rendelkezik a Fegyverkereskedelmi Szerződés szövegének kihirdetéséről.

A 3. §-hoz

A Fegyverkereskedelmi Szerződés hiteles angol nyelvű szövegét és hivatalos magyar nyelvű fordítását tartalmazza. Megjegyezzük, hogy a 2. cikk 1. pontja d.) alpontjában szereplő „Combat aircraft” kifejezés fordítása az Európai Hagyományos Fegyveres Erőkről szóló Szerződés (CFE) II. cikkének (K) pontja alapján „Harci repülőgép”, noha a légiközlekedésben az angol „Aircraft” kifejezés általánosan elterjedt fordítása „légijármű”.

A 4. §-hoz

Az ideiglenes alkalmazásra vonatkozó rendelkezéseket tartalmaz a Fegyverkereskedelmi Szerződés 23. cikkének megfelelően.

Az 5. §-hoz

A törvény hatálybalépéshez kapcsolódó rendelkezéseket tartalmaz, továbbá rendelkezik a Fegyverkereskedelmi Szerződésben foglaltak végrehajtásáért felelős személy kijelöléséről.