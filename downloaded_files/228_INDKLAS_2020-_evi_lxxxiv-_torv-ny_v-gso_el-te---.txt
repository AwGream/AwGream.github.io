2020. évi LXXXIV. törvény végső előterjesztői indokolása

a víziközmű-szolgáltatásról szóló 2011. évi CCIX. törvény módosításáról

-----STARTING---POINT---ALTALANOS--- 

A víziközmű-szolgáltatásról szóló 2011. évi CCIX. törvény (a továbbiakban: Vksztv.) és az annak kihirdetését követő átfogó módosítások (2012, 2013 és 2015) egyértelmű helyzetet igyekeztek teremteni az ellátásért felelősök, valamint a felhasználók számára a víziközmű-szolgáltatás területén, a vonatkozó részletes szabályok meghatározásával.

A víziközmű-szolgáltatási tevékenység ellátására vonatkozó szabályok egyik lényeges eleme magának a víziközműnek, mint a szolgáltatási tevékenység infrastrukturális eszköze fogalmának meghatározása is.

A víziközmű definíciójához kapcsolódóan határozza meg a hatályos törvény 6. § (4)-(5) bekezdéseiben azt, hogy milyen feltételeknek kell teljesülnie ahhoz, hogy egy egyébként közcélú vízilétesítmény víziközműnek legyen minősíthető, melynek jelentőségét alapvetően az adja, hogy a törvény 6. § (1) bekezdése értelmében a víziközművek kizárólag az állam vagy települési önkormányzat tulajdonában állhatnak. Az állami, illetve önkormányzati tulajdon víziközművek vonatkozásában történő deklarálása az ellátás biztonságát hivatott garantálni.

A Vksztv. hatályba lépése óta felgyűlt gyakorlati, jogalkalmazói tapasztalatok azt mutatják, hogy számos olyan, egyébként a közcélú vízilétesítmény − a vízgazdálkodásról szóló 1995. évi LVII. törvényben meghatározott − fogalmának megfelelő, a szennyvíz elvezetését, gyűjtését, ivóvízzel való ellátást szolgáló, a víziközmű-rendszerbe bekapcsolt vízilétesítmény van nem állami vagy önkormányzati tulajdonban, amely funkcióját tekintve egyértelműen azt a szerepet tölti be, amely a víziközművek vonatkozásában a törvényi definícióból kiolvasható és amelynek nyomvonala nagyobbrészt állami vagy önkormányzati tulajdonú ingatlanon húzódik.

Ugyanakkor a víziközműnek történő minősítésüket akadályozták a törvény 6. § (4)-(5) bekezdéseiben meghatározott minősítési feltételek, mely problémát most jelen módosítás igyekszik kiküszöbölni.

A víziközműnek minősítést a Magyar Energetikai és Közmű-szabályozási Hivatal (a továbbiakban: Hivatal) végzi a Vksztv. 6. § (6) bekezdésében meghatározott érintetti kör kérelmére vagy pedig hivatalból eljárva.

Amennyiben a Hivatal valamely nem állami vagy önkormányzati tulajdonú vízilétesítményt vízközműnek minősít, megnyílik az ellátásért felelősnek a Vksztv. 5/F. § (2) bekezdés a) pontjában rögzített joga- és kötelezettsége, hogy a víziközmű-szolgáltatás infrastrukturális feltételeinek megteremtése körében a nem állami vagy önkormányzati tulajdonban álló víziközmű tulajdonjogát megszerezze.

A tulajdonjog megszerzése a polgári jog általános szabályai vagy a jelen módosításban foglalt víziközmű tulajdonjogának közcélú megváltása szabályai szerint történhet.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

A víziközműnek minősítés feltételeit pontosítja.

A 2. §-hoz

A víziközmű tulajdonjogának közcélú megváltásának speciális szabályait tartalmazza, tekintettel arra, hogy a kisajátításról szóló 2007. évi CXXIII. törvény rendelkezései a víziközművek vonatkozásában nem alkalmazhatóak. Az ellátásért felelős csak olyan vízilétesítmény tekintetében kérheti annak közcélú megváltását, amelyet a Hivatal előbb a Vksztv. 6. § (4) bekezdés b) pontja alapján víziközműnek minősített.

A 3. §-hoz

A módosítás miatt szükséges átmeneti rendelkezést tartalmaz.

A 4. §-hoz

A szabályozás az általános forgalmi adó fizetési kötelezettség szempontjából kedvező helyzetet teremt a gazdálkodó szervezetek számára, ha a tulajdonukban lévő víziközművet térítésmentesen ruházzák át az ellátásért felelősre.

Az 5. §-hoz

Hatályon kívül helyezi a Vksztv. 6. § (5) bekezdésének a) pontját, tekintettel arra, hogy ezen feltétel a módosítás következtében már nem lesz a víziközművé minősítés feltétele.

-----STARTING---POINT---VEGE---

A 6. §-hoz

Hatályba léptető rendelkezést tartalmaz.