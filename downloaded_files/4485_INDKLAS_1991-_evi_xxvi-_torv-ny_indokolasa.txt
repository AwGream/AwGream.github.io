1991. évi XXVI. törvény indokolása

a közigazgatási határozatok bírósági felülvizsgálatának kiterjesztéséről

-----STARTING---POINT---ALTALANOS--- 

A közigazgatási bíráskodás csírái hatályos jogunkban is megvannak. Az államigazgatási határozatok bírósági ellenőrzését az államigazgatási eljárásról szóló 1981. évi I. törvény (a továbbiakban: Áe.) lehetővé teszi. Ennek alapján a Minisztertanács határozta meg a bíróság által felülvizsgálható államigazgatási határozatokat az erről szóló 63/1981. (XII. 5.) MT rendeletben, valamint ennek módosításai során. A módosított Alkotmány 50. §-ának (2) bekezdése kimondja, hogy a bíróság ellenőrzi a közigazgatási határozatok törvényességét. Ezzel ellentétben áll, hogy az említett minisztertanácsi rendelet a bírósági utat csak az ügyek szűk körében nyitotta meg. Erre tekintettel az Alkotmánybíróság a minisztertanácsi rendelet alkotmányellenességét állapította meg.

Az állami szervek közül leggyakrabban és legszélesebb körben az államigazgatás tevékenysége érinti az ügyfelek, leggyakrabban az állampolgárok jogait és törvényes érdekeit. Az ügyfél az államigazgatási szervvel többnyire alárendeltségi viszonyban van, így az államigazgatási döntések bírósági ellenőrzése - a valódi ügyfélegyenlőség lehetősége - csak fokozhatja a közbizalmat az államigazgatási munka iránt.

A közigazgatási döntések törvényessége feletti bírói kontrollt a törvényjavaslat a rendes bíróság szervezeti keretein belül valósítja meg, nagyrészt a jelenlegi társadalmi realitásokból kiindulva. Az ügyek sajátos jellegére, az általánostól eltérő elbírálási módjára figyelemmel azonban indokolt a szakosítás, ahol lehet szakosított bírósági szerveket, közigazgatási csoportokat kell létrehozni. Ilyen megoldás esetén biztosítható a megfelelő hozzáértés, illetve a különböző államigazgatási ügyfajtákkal összefüggő speciális jogi ismeretanyag megszerzése is.

Az államigazgatási szervnek vagy államigazgatási ügy intézésére feljogosított más szervnek hatósági államigazgatási ügyben hozott határozata (a továbbiakban: államigazgatási határozat) bírósági felülvizsgálatának csak akkor van helye, ha az ügyfél az államigazgatási eljárásban a fellebbezési jogát kimerítette, vagy a fellebbezés kizárt. A határozat megtámadásának jogalapja a jogszabálysértés, amely anyagi jogi vagy eljárásjogi szabály megsértését (megalapozatlanságot) egyaránt jelenthet.

Az államigazgatási határozatok bírósági felülvizsgálatát első lépésként az egyedi hatósági határozatok tekintetében általánossá kell tenni. Ennek alapján az államigazgatási szervnek vagy az államigazgatási ügy intézésére feljogosított más szervnek hatósági államigazgatási ügyben hozott határozata - a törvényben meghatározott igen kevés kivétellel - a bíróság által felülvizsgálható. A bírósági felülvizsgálat lehetővé tétele a törvényesség megtartásának fontos eszköze és része a jogállamiság megteremtésének.

A helyi önkormányzatok létrejöttével jelentősen megváltoztak az államigazgatási hatáskörök címzettjei, minthogy az eddigi - az ügyek túlnyomó részét ellátó - tanácsi szakigazgatási szervek megszűntek. E hatáskörök egy részét a polgármesterek, illetve a jegyzők kapták, más részük pedig a központi közigazgatási szervnek közvetlenül alárendelt szervekhez kerültek.

Lényeges változás az is, hogy a megyei önkormányzati hivataloknak államigazgatási ügyekben a településen hozott határozatokkal szemben jogorvoslati jogköre nincs. A hatósági ügyek jogorvoslati fóruma a több megyére kiterjedő hatáskörű köztársasági megbízott, illetve a központi közigazgatási szerv.

A helyi képviselőtestület hatósági ügyben hozott határozata ellen jogszabálysértésre hivatkozással az ügyfél bírósághoz fordulhat, s a határozatot - figyelemmel az ügy jellegére - természetesen a közigazgatási határozatok felülvizsgálatára hivatott bírósági szervezet vizsgálja felül.

Meg kell említeni, hogy a helyi önkormányzatok az államigazgatási ügyekben maguk is lehetnek ügyfelek az államigazgatási eljárás során, és ez esetben természetesen őket is megilleti a bírósági jogorvoslati út.

A helyi önkormányzatokról szóló törvény alapján a közigazgatási bíráskodás köre - a hatósági ügyeken kívül - új ügyfajtával is bővül. Nevezetesen: ha az önkormányzatok törvényességi ellenőrzését ellátó köztársasági megbízott észleli, hogy az önkormányzati képviselőtestület a törvénysértés megszüntetésére nem intézkedett, akkor a bíróságnál kezdeményezheti a sérelmezett döntés (határozat, szabályzat stb.) felülvizsgálatát. Az e hatásköröket megállapító szabályokat a helyi önkormányzatokról szóló törvények tartalmazzák.

Más törvények is lesznek majd, amelyek bizonyos döntések elleni végső jogorvoslati fórumként a bíróságot jelölik meg, előírva azt is, hogy a bíróság a közigazgatási ügyekben követendő eljárási szabályokat köteles alkalmazni. A törvényjavaslat 7. §-a erre tekintettel meghatározza, hogy a Polgári perrendtartás XX. fejezete alkalmazásában mely határozatokat kell közigazgatási határozatnak tekinteni.

A közigazgatási bíráskodás hatósági ügyekben való megteremtéséhez, illetve kiszélesítéséhez, valamint ahhoz, hogy a külön törvényekben meghatározott feladatoknak a bíróságok eleget tehessenek, három törvény, a bíróságokról szóló 1972. évi IV. törvény (a továbbiakban: Bsz.), az államigazgatási eljárás általános szabályairól szóló 1957. évi IV. törvény módosításáról és egységes szövegéről rendelkező Áe. és a Polgári perrendtartásról szóló 1952. évi III. törvény (a továbbiakban: Pp.) rendelkezéseit kellett egyidejűleg áttekinteni. Ennek eredményeképpen a törvényjavaslat e három törvénynek az elengedhetetlenül szükséges módosításait tartalmazza.

-----STARTING---POINT---RESZLETES---

Az 1-2. §-okhoz

A bírósági utat, vagyis azt, hogy milyen ügyekben dönt a bíróság, a Bsz. 3. §-a tartalmazza. Bírósági utat új jogszabályok is gyakran nyitnak, ezért a Bsz.-nek tartalmaznia kell, hogy a bíróság a felsoroltakon kívül azokban az ügyekben is dönt, amelyeket törvény a hatáskörébe utal. E rendelkezés jelenleg a Bsz. 4. §-ának (2) bekezdéseként szerepel és ott félreérthető. A törvényjavaslat ezért ezt a rendelkezést a Bsz. 3. §-a (1) bekezdésének e) pontjaként szabályozza.

A Bsz. 3. §-ának (2) bekezdése szerint az (1) bekezdésben felsorolt ügyekben más szerv is eljárhat, az állampolgárok alapvető jogait érintő ügyekben azonban e szerv határozata ellen a felek - jogszabályban meghatározott esetben - bírósághoz fordulhatnak. Ezekben az ügyekben tehát (pl. birtokvédelem) nem az előzetesen eljáró szerv határozata törvényességének felülvizsgálata történik a bíróság előtt. A bíróság éppen ezért nem is a Pp. XX. fejezete, hanem az általános szabályok szerint jár el.

A törvényjavaslat a hatósági ügyekben általánossá teszi a bírósági utat, mert az ügyfelek részére az ilyen ügyekben hozott döntések lehetnek a legsérelmesebbek. Az államigazgatási szervnek vagy az államigazgatási ügy intézésére feljogosított más szervnek hatósági államigazgatási ügyben hozott határozatának felülvizsgálatát keresettel lehet kérni a bíróságtól. Mivel néhány más jellegű közigazgatási határozat esetében a bírói utat éppen a legutóbbi jogalkotás tette lehetővé, a Bsz. 4. §-a nem csupán az államigazgatási, hanem általában a közigazgatási határozatok bírósági felülvizsgálatáról rendelkezik.

A 3. §-hoz

Az államigazgatási határozat bírósági felülvizsgálatához több feltétel egyidejű teljesülése szükséges:

a) Csak az államigazgatási ügy érdemében hozott határozat ellen lehet bírósághoz fordulni, az államigazgatási eljárás folyamán hozott határozatok esetében erre nincs lehetőség.

b) Az ügytípus nem szerepelhet a negatív taxációban, tehát azon ügytípusok között, amelyekben bírósági felülvizsgálatra eleve nem kerülhet sor.

c) Az ügyfél a bírósági felülvizsgálatot keresettel csak akkor kérheti a bíróságtól, ha az államigazgatási eljárásban a fellebbezési jogát kimerítette, vagy a fellebbezés kizárt volt.

d) Az ügyfél, illetve a törvényes érdekeiben sérelmet szenvedett fél csak jogszabálysértésre hivatkozva fordulhat a bírósághoz, például méltányosságra tekintettel nem kérheti a határozat bírósági felülvizsgálatát. A törvényes érdekeiben megsértett fél indíthat keresetet, például akkor, ha a lakóhelyén építeni tervezett szemétégető beruházásának elhatározásakor megsértették a jogszabályi előírásokat. A jogszabálysértés anyagi vagy eljárásjogi szabály megsértését egyaránt jelentheti. Jogszabálysértésre lehet hivatkozni akkor is, ha a közigazgatási szerv a határozatát mérlegeléssel hozta meg, de a mérlegelés szempontjai jogszabályban rögzítettek, így betartásuk a bíróság által ellenőrizhető. Ha a jogszabályok nem határozzák meg pontosan a mérlegelés szempontjait, illetve a jogszabály alkalmazásakor a mindenkori tényleges helyzetet kell figyelembe venni, nem jöhet szóba a bírósági felülvizsgálat lehetősége, mivel a jogszabálysértés nem állapítható meg, illetve a tényleges helyzet, amelyhez viszonyítva a határozatot meghozták, a bírósági felülvizsgálatig megváltozhat. Jellegzetesen ilyen ügyek az energiavételezés korlátozása, valamint az energiahordozók felhasználásának engedélyezése körében hozott határozatok.

e) A keresetlevelet az államigazgatási határozat közlésétől számított harminc napon belül kell benyújtani a bírósághoz vagy a közigazgatási szervhez. A keresetlevél benyújtásának a határozat végrehajtására halasztó hatálya van, kivéve azokat az ügyeket, amelyekben a határozat azonnali végrehajtásához erősebb társadalmi vagy egyéni érdek fűződik. Ha a közigazgatási szerv erre tekintettel a határozat azonnali végrehajtását rendelte el, a keresetlevélben kérhető a végrehajtás felfüggesztése a bíróságtól. Erről a bíróság a keresetlevél beérkezésétől számított nyolc napon belül határoz [Törvényjavaslat 11. § (2) bekezdés].

A törvény hatálya alá tartozó hatósági határozatok esetén a bírósági út kizárására csak kivételesen, az Áe.-ben felsorolt esetekben kerülhet sor. Az esetek egy része olyan, amelyekben már korábban bíróság járt el, például jogerős bírósági határozat rendelkezett a járművezetéstől való eltiltásról, s ezt követően a közigazgatási szerv bevonja a vezetői engedélyt, vagy a határozat ideiglenes jellegű, a végleges határozat ellen pedig bírósághoz lehet fordulni, például a kiskorú ideiglenes hatályú intézeti beutalása. A negatív taxációban felsorolt ügyek jelentős része szorosan kapcsolódik az ország és a közbiztonság védelméhez. Így nincs helye bírói útnak a katonai szolgálatra való behívást elrendelő határozat ellen, a bíróság tehát a behívás tényét nem vizsgálhatja felül. Ez azonban nem zárja ki azt, hogy a hadköteles polgári szolgálat teljesítésére irányuló kérelmet terjesszen elő. Az erről hozott döntés a bíróság által felülvizsgálható.

A 4. §-hoz

Az államigazgatási határozatokkal kapcsolatban a bíróságnak általában megsemmisítő (hatályon kívül helyező) jogköre van. A határozat megváltoztatására ritkábban - törvényben meghatározott esetekben - van lehetőség. Ennek az az oka, hogy a bírósági felülvizsgálatnak általában nem lehet célja, hogy átvegye a döntést és az ezzel járó felelősséget az államigazgatástól. Vannak azonban olyan ügyfajták, amelyekben a bírósági felülvizsgálattal az ügy végérvényesen lezárható, és semmiféle jogi érdek nem fűződik ahhoz, hogy az ügy döntésre a közigazgatási szervhez visszakerüljön. Ezeket az ügyfajtákat, mivel a bíróság „mozgáskörét” szabják meg, a Pp. tartalmazza (Törvényjavaslat 12. §) a hatályos szabályozásnál szélesebb körben. Ha a bíróság dönt, jogerős határozata a közigazgatási szervet is köti és annak megfelelően kell intézkednie.

Az 5. §-hoz

Az Áe. 77. §-a (3) bekezdésének hatályos rendelkezése szerint az államigazgatási ügyben másodfokon hozott határozat a közléssel válik jogerőssé és végrehajthatóvá. A bírósági felülvizsgálat lehetőségének általánossá válására és arra tekintettel, hogy a keresetlevél benyújtása a végrehajtásra halasztó hatállyal bír, e rendelkezést is módosítani kell.

A 6-9. §-okhoz

A közigazgatási határozat bírósági felülvizsgálata iránti per elbírálására elsősorban a helyi bíróságnak van hatásköre. A megyei bíróság hatáskörébe első fokon csupán a kiemelten fontos ügyek tartoznak. Ezek azok, amelyek esetében már az első fokon határozatot hozó szerv illetékessége is az egész országra kiterjed.

A perre a hatáskörtől függően a megyei bíróság, illetve a megyei bíróság székhelyén lévő helyi bíróság az illetékes. A bíróság illetékességét az első fokú közigazgatási határozatot hozó szerv székhelye alapítja meg.

Mivel a Pp. XX. fejezetének rendelkezéseit nemcsak az államigazgatási határozat bírósági felülvizsgálata során, hanem több esetben akkor is alkalmazni kell, ha más szerv határozatának felülvizsgálatára kerül sor, a Pp. XX. fejezete címének módosítására van szükség ahhoz, hogy kifejezze a bíróságra háruló szélesebb feladatkört. Meg kell azt is határozni, hogy a fejezet alkalmazására milyen határozatok bírósági felülvizsgálata során kerülhet sor. Ezt tartalmazza a Pp. 324. §-ának módosítása.

E szerint a fejezet rendelkezéseit alkalmazni kell a hatósági államigazgatási ügyek felülvizsgálata során. A hatósági ügyek körének meghatározásakor a törvényjavaslat visszautal az Áe. 3. §-ára. Ezek között az ügyek között is vannak azonban olyanok, amelyekben a bírósági útnak valamilyen fontos ok miatt nincs helye. Ezeket a bírósági út alól kivett ügyeket az Áe. 72. §-a sorolja fel (Törvényjavaslat 3. §-a).

Mivel a szabálysértési eljárás nem tartozik az Áe. hatálya alá, a szabálysértési határozatok bírósági felülvizsgálatáról rendelkező jogszabály dönt majd arról, hogy e feladat a közigazgatási bíráskodás körébe tartozzon-e. Ha igen, meg kell teremteni ennek különleges eljárási szabályait is.

A hatósági ügyeken kívül a fejezet rendelkezéseit alkalmazni kell más szerv határozatának bírósági felülvizsgálata során is, ha arra vonatkozóan külön törvény azt írta elő, hogy a bíróság a Pp. XX. fejezetének szabályai szerint köteles eljárni. E szabályozás lehetőséget ad arra, hogy a jövőben külön törvény más esetekben is bizonyos határozatokat közigazgatási határozatnak minősíthessen.

A fejezet hatálya alá tartozó határozatokat hozó szervet összefoglaló néven közigazgatási szervnek, az általa hozott határozat meghozatalát megelőző eljárást pedig közigazgatási eljárásnak nevezi a törvényjavaslat. Változatlan marad az a rendelkezés, hogy a Pp. egyéb, általános szabályait e fejezetben foglalt eltérésekkel kell alkalmazni.

A per elintézéséből nemcsak azt a bírót célszerű kizárni, aki a közigazgatási határozat meghozatalában részt vett, hanem azt a bírót is, aki korábban a határozatot hozó közigazgatási szerv dolgozója volt. A korlátozás a munkaviszony megszűnését követő két évig tart.

A 10-11. §-okhoz

A közigazgatási bíráskodás kiszélesítésével egyidejűleg a Pp. XX. fejezetének egyes rendelkezéseit az új hatásköri szabályokkal összhangban is módosítani kell. Ezt tartalmazza a törvényjavaslat 10-11. §-a. A 11. § (2) bekezdésének rendelkezése a keresetlevél halasztó hatálya, illetve az azonnali végrehajtás elrendelhetősége következtében szükséges.

A 12. §-hoz

A bíróság a jogszabálysértő közigazgatási határozatot általában hatályon kívül helyezi, illetve - ha ezzel az ügy nem zárható le - a közigazgatási határozatot hozó szervet új eljárásra kötelezi. Ha jogszabálysértés nem történt, a keresetet elutasítja. Bizonyos esetekben azonban célszerű, hogy - ha a döntéshez szükséges tényállás tisztázott - a bíróság a közigazgatási szerv döntését megváltoztathassa. Ezeket az ügyeket sorolja fel a hatályos szabályozásnál szélesebb körben a törvényjavaslat 12. §-a.

A jövőben az adott életviszonyt (ügyfajtát) szabályozó rendelkezéseknek kell majd tartalmazniuk, hogy az adott ügytípus felülvizsgálata során a bíróság megváltoztathatja-e a felülvizsgált határozatot.

A 13. §-hoz

A kétfokú eljárás ezekben az ügyekben garanciális kérdés, mivel az eddigi tapasztalatok szerint a bírósági határozatoknak csupán 5%-ában kerül sor hatályon kívül helyezésre, s ezzel az ügy újbóli megvizsgálására. Ugyanakkor igen fontos szempont az ügyek elhúzódásának megakadályozása is, hiszen ha a másodfokú bíróság gyakorolja kasszációs jogát, az ügy elölről kezdődik a közigazgatási szervnél. Hogy a kereset elutasítása jogszerű volt-e, ennek eldöntése általában olyan kérdés, amelyhez tárgyalás tartása nem szükséges, ugyanakkor a tárgyaláson kívüli elbírálás megelőzheti az ügyek elhúzódását. Ezért a másodfokú eljárásban lehetőség van a tárgyaláson kívüli elbírálásra, ilyen esetben is ragaszkodhat azonban bármelyik fél ahhoz, hogy a bíróság tartson tárgyalást.

A 14. §-hoz

A Pp. XX. fejezetének rendelkezéseit néhány eltéréssel a társadalombiztosítási határozat bírósági felülvizsgálata iránti perekben is alkalmazni kell. Ezeket az eltéréseket tartalmazza a törvényjavaslat 14. §-a.

-----STARTING---POINT---VEGE---

A 15. §-hoz

Rendelkezni kell arról, hogy a törvényjavaslat rendelkezéseit a hatálybalépésekor folyamatban lévő vagy csak az azt követően indult ügyekben kell-e alkalmazni. A méltányosságra, valamint arra figyelemmel, hogy a törvényjavaslat eljárási szabályokat is tartalmaz, rendelkezéseit a már folyamatban lévő ügyekben is alkalmazni kell.

Mivel a törvényjavaslat a Pp. XX. fejezetének nem az összes szabályát módosítja, a fejezet egységes szóhasználatának megteremtése érdekében rendelkezni kell arról, hogy ahol a Pp. XX. fejezete államigazgatási szervről, államigazgatási eljárásról, illetve államigazgatási iratról szól, azon közigazgatási szervet, közigazgatási eljárást, illetve közigazgatási iratot kell érteni. A közigazgatási szerv, illetve a közigazgatási eljárás pontosabb meghatározását a törvényjavaslat 7. §-a tartalmazza.

A hatósági államigazgatási határozatok bírósági felülvizsgálatának általánossá tételével azokat a szabályokat, amelyek csak bizonyos ügyekben adtak lehetőséget a bírósághoz fordulásra, hatályon kívül kell helyezni. Ezt tartalmazza a törvényjavaslat 15. §-ának (4) bekezdése.