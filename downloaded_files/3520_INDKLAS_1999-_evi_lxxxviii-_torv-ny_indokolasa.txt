1999. évi LXXXVIII. törvény indokolása

az adózás rendjéről szóló 1990. évi XCI. törvény módosításáról

-----STARTING---POINT---ALTALANOS--- 

Az adózás rendjéről szóló 1990. évi XCI. törvény (a továbbiakban: Art.) hatályos rendelkezései szerint az adóhatóság az ellenőrzéssel lezárt időszakot - néhány szűken körülhatárolt esetet kivéve - ismételten nem vizsgálhatja meg. A kivételek között szerepel az Art. 54. § (2) bekezdésében szabályozott felülellenőrzés, amikor a felettes adóhatóság az első fokú adóhatóság által korábban lefolytatott ellenőrzés szakszerűségét, illetve törvényességét vizsgálja.

Felülellenőrzés esetén az ellenőrzéssel lezárt időszak jogerős megállapításait egy éven túl az adózó terhére az adóhatóság nem változtathatja meg. Amennyiben az ellenőrzés megállapítással zárult, a határozat jogerőre emelkedésétől, ellenkező esetben az ellenőrzés befejezésétől számítandó a hivatkozott időbeli korlát.

Az adóhatóság átfogó ellenőrzés esetén is csak azokat a bizonylatokat vizsgálhatja, amelyeket az adózó a rendelkezésére bocsát. A később ismertté váló adatok alapján az újabb ellenőrzés elrendelésére viszont nehezen lehet a felülellenőrzés szabályait alkalmazni, hiszen az alapellenőrzés az akkori adatok alapján törvényes és szakszerű volt.

A gyakorlat igényeinek megfelelően a törvény az Art. vonatkozó szabályait oly módon változtatja meg, hogy azok alkalmasabbak legyenek az olyan esetek kezelésére, amikor az adóhatóság érdekkörén kívüli okokkal magyarázható, hogy egy ellenőrzéssel már lezárt időszak újravizsgálására merül fel igény.

-----STARTING---POINT---RESZLETES---

Az 1. §-hoz

Az Art. az ellenőrzéssel már lezárt időszakot ismételten csak a törvényben meghatározott esetekben engedi újra ellenőrizni. A hatályos szabályozás a felettes adóhatóság jogkörévé teszi, hogy az akár az adózó helyszínén is az első fokú adóhatóság által elvégzett vizsgálatok szakszerűségét és törvényességét újból ellenőrizze (felülellenőrzés). A gyakorlati tapasztalatok azt mutatják, hogy a későbbiekben - gyakran más adózók vizsgálata során - jutnak olyan tények, adatok, körülmények az adóhatóság tudomására, amelyek az adókötelezettség szempontjából relevánsak. Ezért az adóztatás eredményességének fokozása érdekében indokolt lehetővé tenni, hogy a felülellenőrzésre ne csak a törvényesség és szakszerűség felettes szerv által történt vizsgálata miatt kerülhessen sor, hanem az időközben ismertté vált új tények, adatok, körülmények alapján is.

A törvény egyfelől kiegészíti a hatályos szabályozást ezekkel a feltételekkel, másfelől garanciális okból a felülellenőrzést, illetőleg az az alapján megtehető adóhatósági intézkedéseket korlátok közé szorítja. A felülellenőrzést a törvény szerint az adóhatóság elnöke, illetőleg a vámhatóság elsőszámú vezetője rendelheti el. Nem indítható meg az ellenőrzési eljárás akkor, ha az adóhatóság már több mint 6 hónapja abban a helyzetben van, hogy ezt elrendelje. A megindított felülvizsgálati eljárás kizárólag az adó megállapítását befolyásoló új tény, adat vagy bizonyíték, valamint ezeknek az adóvonzataira kiterjedően folytatható le. Vagyis nem terjedhet ki az egész eljárásra csak az előbb ismertetett körülményekre. A felülellenőrzés eredményeként pedig nem indítható adóigazgatási eljárás, ha a felülellenőrzésre okot adó körülmények figyelembe vétele az adóhatóság mulasztása miatt maradt el, illetőleg ha az ügyben bíróság a korábbi ellenőrzés alapján hozott adóhatósági határozatokat felülvizsgálta, vagy a felülvizsgálat folyamatban van.

A 2. §-hoz

A felülellenőrzés lehetőségének kiterjesztése megkívánja, hogy az utólagos adómegállapítás szabályai módosuljanak. Az utólagos adómegállapításnál az adóhatóság által hozott határozat a határozat jogerőre emelkedésétől számított egy év elteltével csak a törvényben tételesen meghatározott esetekben változtatható meg az adózó terhére. A megváltoztatás - az adókötelezettség terhesebbé tétele - a törvény szerint akkor is lehetséges, ha a felülellenőrzést utóbb feltárt új adatok, tények, körülmények alapozzák meg.

-----STARTING---POINT---VEGE---

A 3. §-hoz

A felülellenőrzés kiterjesztett jogintézménye csak azokban az ügyekben alkalmazható - a visszaható hatály tilalmára tekintettel -, amelyekben az ellenőrzés alapjául szolgáló feltételek a hatálybalépést követően válnak ismertté. A törvény egyidejűleg felhatalmazza a Kormányt, hogy az állami adóhatóság által rendszeresített nyomtatványok előállításának, forgalmazásának, értékesítésének rendjét rendeletben állapítsa meg. A hatályos szabályok szerint az adóhatóság a bejelentésre, a bevallásra, az adatszolgáltatásra, az önellenőrzésre, stb. kötelezően alkalmazandó nyomtatványt rendszeresít. A rendszeresítés egyben ellátási felelősséget is jelent. Nem szabályozott azonban, hogy az adóhatóság a nyomtatványok gyártására, forgalmazására kikkel, milyen feltételek mellett köthet szerződést. Az adóhatóság szerint indokolt ennek áttekintése és nyilvános jogszabályban való rendezése.

A 4. §-hoz

Az 1. §-sal megállapított felülellenőrzés csak akkor folytatható le, ha feltételei e törvény hatálybalépését követően váltak ismertté.

Az 5. §-hoz

Az 5. § felhatalmazza a kormányt, hogy rendeletben szabályozza az általános adónyomtatványok előállításának, forgalmazásának, értékesítésének rendjét.