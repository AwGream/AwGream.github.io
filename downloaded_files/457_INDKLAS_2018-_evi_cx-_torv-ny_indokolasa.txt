2018. évi CX. törvény indokolása

egyes törvényeknek a Magyar Honvédség új szervezeti rendjének kialakításával összefüggő módosításáról

-----STARTING---POINT---ALTALANOS--- 

Az Alaptörvény 45. cikk (1) és (2) bekezdései szerint Magyarország fegyveres ereje a Magyar Honvédség, amelynek működését a Kormány irányítja.

A honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény (a továbbiakban: Hvt.) 35. § (1) bekezdése alapján a Honvédség polgári irányítás alatt álló, függelmi rendszerben működő, békében az önkéntességen, rendkívüli állapotban és megelőző védelmi helyzetben az önkéntességen és az általános hadkötelezettségen alapuló állami szervezet.

A Hvt. 38. § (1) bekezdése szerint a Honvédség szervezeti felépítését a honvédelemért felelős miniszter által vezetett minisztérium, a honvédelemért felelős miniszter közvetlen alárendeltségébe tartozó, valamint a Honvédség hadrendje szerinti szervezetek összessége képezi.

A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény (a továbbiakban: Ksztv.) 1. § (1) bekezdése rögzíti, hogy e törvény hatálya többek között a központi államigazgatási szervekre terjed ki. A (2) bekezdés meghatározza a központi államigazgatási szervek körét, így e bekezdés b) pontja szerint a Honvédelmi Minisztérium is annak minősül.

A Ksztv. 61. § (1) bekezdése rögzíti, hogy a minisztérium hivatali szervezetét a közigazgatási államtitkár (továbbiakban: KÁT) - a honvédelemért felelős miniszter által vezetett minisztérium tekintetében törvényben meghatározott eltérésekkel - a miniszter irányítása alatt, a jogszabályoknak és a szakmai követelményeknek megfelelően vezeti.

Mindez a közigazgatásban - és a központi (kormányzati) államigazgatásban - azt jelenti, hogy a Honvédelmi Minisztérium jelenleg egyszerre tekinthető központi államigazgatási szervnek és a Magyar Honvédség részének.

A Hvt. 46. § (1) bekezdése szerint a honvédelemért felelős miniszter által vezetett minisztérium az ország katonai védelemre való felkészítésének tervezéséért, szervezéséért, valamint a Honvédség irányításáért és vezetéséért felelős központi államigazgatási szerv. A 46. § (2)-(3) bekezdése szerint a KÁT a Honvéd Vezérkar kivételével vezeti a honvédelemért felelős miniszter által vezetett minisztérium szerveinek tevékenységét. A KÁT irányítja a honvédelemért felelős miniszter hatáskörébe tartozó döntések előkészítését, végrehajtását, valamint - jogszabály eltérő rendelkezése hiányában - az általános katonai szakterület kivételével - felelős a Honvédség szakirányításért. A KÁT a feladatának ellátása során együttműködik a Honvéd Vezérkar főnökével.

A jelenleg hatályos irányítási és vezetési rend több belső ellentmondást hordoz magában. A 48/1991. (IX. 26.) AB határozat kifejti, hogy az irányítás és vezetés is a szervezet eredményes működtetésére irányul. Az alapvető különbség az, hogy az irányító az irányított szervezeten kívül (fölötte) áll, a vezető viszont a szervezet csúcsán, de azon belül, annak részeként helyezkedik el. Az irányító az irányított szervre alapvető befolyást gyakorol. A vezetés a szervezeten belüli irányító tevékenység. A vezetői jogosítványok a szervezeten belül elfoglalt pozíción alapulnak. A vezetés az irányítás által kitűzött feladatokat hajtja végre, s a végrehajtás során jelentős önállósággal bírhat.

A Hvt. 46. § (4) bekezdése szerinti integrált minisztérium azt jelenti, hogy a Honvéd Vezérkar békében - a honvédelemért felelős miniszter által vezetett minisztérium részeként - az ország katonai védelemre való felkészítésének felső szintű tervező-szervező, és a Honvédség katonai tevékenységének felső szintű vezető szerve. A HM miniszteri szint alatti vezetésének e kétfejűsége hatásköri ütközést okozhat.

2011. évet követően Magyarország keleti szomszédságában kiújuló új típusú (de legalábbis semmiképpen sem hagyományos) fegyveres konfliktus kapcsán szokás említeni hibrid- vagy proxi-háborút. Ám 2011. évet követően hatalmas változás állt be a szélesebb világban is. Az új biztonsági kihívásokra figyelemmel a Hvt. felülvizsgálata indokolt, hiszen az nem mindenben alkalmas az új kihívások kezelésére. Az új típusú kihívások szükségessé teszik az irányítás és a vezetés szétválasztását, a közigazgatási és a katonai feladatok markáns elkülönítését.

A Hvt. mellett az egyes törvényeknek a Magyar Honvédség új szervezeti rendjének kialakításával összefüggő módosításáról szóló törvény további nyolc törvény módosítását tartalmazza, a következő témakörökben:

A közalkalmazottak jogállásáról szóló 1992. évi XXIII. törvény (a továbbiakban: Kjt.) módosítása, amelynek célja a jogállási törvények külföldi szolgálat miatt adható illetmény-, illetve fizetés nélküli szabadságra vonatkozó szabályozásának egységesítése.

A társadalombiztosítási nyugellátásról szóló 1997. évi LXXXI. törvény módosítása a NATO DPCS- és hazai költségvetési tervezési feladatok, valamint a Hjt.-ben meghatározott érdekvédelmi és szociális jellegű feladatok végrehajthatósága érdekében szükséges.

A minősített adat védelméről szóló 2009. évi CLV. törvény módosításának célja egy hiányosság felszámolása, ami abból ered, hogy a magyar jog nem ismeri el minősített adatként a nemzetközi műveletekkel kapcsolatban keletkezett, felhasznált műveleti minősített adatok egy részét.

A Ksztv. és az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) módosítása, amely a fent említett szervezeti változásokra és Hvt. módosításra figyelemmel indokolt.

A Hjt. módosítása, amely a következő főbb témakörökhöz kapcsolódik:

- a hivatásos állományba kerülés szabályainak rugalmasabbá tétele,

- a Magyar Honvédség szervezeti átalakulásával összefüggésben a kirendelés intézményének megteremtése,

- az előmenetel szabályainak felülvizsgálata az állomány életkori és rendfokozati összetételére figyelemmel,

- a külföldi szolgálatteljesítésre vonatkozó illetményszabályok átfogó módosítása az új külszolgálati juttatási rendszer be, és a VII. besorolási osztály kivezetésével,

- a fokozati vizsga választhatóvá tétele,

- a rész-szolgálatteljesítés szabályainak kedvezőbbé tétele a fogyatékos gyermeket nevelők vonatkozásában,

- az önkéntes tartalékos szolgálatvállalás ösztönzése a honvédelmi szolgálati díj ezen állományra történő kiterjesztésével, valamint részükre pótlék megállapíthatóságának törvényi megalapozásával,

- a jogalkalmazás során felmerült gyakorlati problémák kezelése.

A választási eljárásról szóló 2013. évi XXXVI. törvény módosítása azért indokolt, hogy az önkéntes tartalékos szolgálat vállalása ne zárja ki automatikusan a választási bizottsági tagság betöltésének lehetőségét.

A honvédségi adatkezelésről, az egyes honvédelmi kötelezettségek teljesítésével kapcsolatos katonai igazgatási feladatokról szóló 2013. évi XCVII. törvény (a továbbiakban: Haktv.) módosítása a törvény jelenlegi keretjellegű rendelkezései részletszabályokkal történő kiegészítésére irányul, amely a jogalkalmazási tapasztalatokra figyelemmel vált szükségessé.

-----STARTING---POINT---RESZLETES---

Az 1. §-hoz

A jogállási törvények külföldi szolgálat miatt adható illetmény-, illetve fizetés nélküli szabadságra vonatkozó szabályozásának egységesítése érdekében szükséges szövegpontosításokat is tartalmaz.

A 2. §-hoz

Az alábbi feladatok végrehajthatósága érdekében szükséges adatigénylési szabályokkal pontosítja a társadalombiztosítási nyugellátásról szóló 1997. évi LXXXI. törvény egyes rendelkezéseit:

- a NATO felé történő éves Védelmi Tervezési Képességfelmérő Kérdőív (DPCS) a Magyar Honvédség nyugállományú, illetve szolgálati járandóságban részesülő személyek ellátásai tárgyévi konkrét és az elkövetkezendő 10 évre prognosztizált nyugdíj összegének kimutatása, amely tervezés minden évben kötelező, így a NATO egy ún. „guruló” tervezést határoz meg.

- a Magyar Honvédség költségvetési tervezéséhez szükséges létszám, összeg és életkori statisztika kimutatása,

- a Hjt.-ben és annak végrehajtási rendeleteiben meghatározott különböző, a nyugállományú katonáknak és a közeli hozzátartozóiknak, élettársaiknak nyújtható juttatások, költségtérítések, kedvezmények, támogatások megállapítása,

- az egyes lakhatási támogatásokra való jogosultság, a kegyeleti gondoskodás egyéb költségei, regenerálódást segítő, rekreációs és üdültetési szolgáltatások megállapítása.

A 3. §-hoz

A módosítás célja egy hiányosság felszámolása, ami abból ered, hogy a magyar jog nem ismeri el minősített adatként a nemzetközi műveletekkel kapcsolatban keletkezett, felhasznált műveleti minősített adatok egy részét.

A Magyar Honvédség nemzetközi műveletei során felhasznál (átvesz, kezel, őriz stb.) olyan adatokat, amelyekhez való hozzáférést a műveletre vonatkozó követelményeknek megfelelően korlátoztak (pl. MFO CONFIDENTIAL, vagy UN RESTRICTED). A magyar jog kizárólag a Mavtv. 3. §-ában rögzített (a törvényben kihirdetett, kétoldalú adatcsere megállapodásokkal szabályozott) esetekben szabályozza a minősített adat felhasználását és bünteti a vonatkozó biztonsági követelmények megsértését: ezek jelenleg a NATO, az EU és egyes államok minősített adatai.

Azokban a műveletekben, amelyekben az adat kezelésének, felhasználásának követelményeit nem a NATO vagy az EU határozza meg, vagyis nincs a fenti módon létrejött megállapodás a felek között, a Magyar Honvédség műveletben résztvevő szervezetei, személyei úgy kezelnek műveleti minősített adatot, hogy az nem tartozik a magyar jog hatálya alá, a magyar jog nem védi. A Magyarország által egyébként a műveletben történő részvételt szabályzó okmányok aláírásával elfogadott követelmények megsértését (pl. jogosulatlan hozzáférés, nyilvánosságra hozatal) a magyar jog nem szankcionálja.

Fontos figyelembe venni azt a körülményt, hogy a műveletben történő részvétel minden esetben országgyűlési felhatalmazás alapján történik, és a műveletre vonatkozó szabályokat az erre felhatalmazott intézmény (pl. a Kormány, a Külgazdasági és Külügyminisztérium vagy a Honvédelmi Minisztérium) minden esetben aláírja. Vagyis a katonáknak ezeket az adatokat kezelni, és a jogosulatlan hozzáféréstől óvni kell, azonban - az esetek egy részében - erre nem terjed ki a Mavtv., Btk. stb. hatálya.

A 4. §-hoz

A Hvt. módosításával összefüggésben az Infotv. módosítása is indokolt.

Az 5. §-hoz

A törvény azon szervezetek körét határozza meg, ahol a hadköteles katona teljesítheti a katonai szolgálatot.

A 6. §-hoz

A törvény a be nem hívható hadkötelesekre vonatkozó szabályokat pontosítja a bekövetkezett jogszabályi változásokra figyelemmel, ezzel biztosítva, hogy egyes közjogi tisztségre jelölt személyeknek a jelöltséggel szükségszerűen együtt járó politikai tevékenységét ne lehessen akadályozni. Esetükben a meghagyás nem alkalmas eszköz a politikai tevékenység zavartalan folytatásának biztosítására, tekintve, hogy a meghagyás munkakörhöz kötődik és a munkáltató mérlegelésén alapul.

A törvény pontosítja a Magyar Honvédség be nem hívható állományát a személyi állományban a törvény folytán bekövetkező változásokra figyelemmel is.

A behívhatósági korhatár 50. életévre történő felemelése - tehát 10 évvel történő megemelése - megközelítőleg 850 000 fővel növeli a hadkötelezettség alapján behívhatók számát. Indokolja a rendelkezést továbbá a születéskor várható élettartam folyamatos emelkedése, továbbá az öregségi nyugdíjkorhatár 65 évre történt felemelése. Ugyancsak figyelembe kell venni az Hazánkra is jellemző, a születésszámok csökkenéséből adódó népességfogyást, mely a hadköteles korú férfiak számának folyamatos csökkenését eredményezi. A katonai szervezeteknél rendszeresített beosztások békeidőszaki feltöltése nehézségekbe ütközik, illetve az elmúlt évek tapasztalatai alapján nem csökken a kiáramlás mértéke sem, ebből következik, hogy a megelőző védelmi helyzet és rendkívüli állapot feladatainak biztosítása céljából a katonai szervezetek békében feltöltetlen beosztásaival növelt hadköteles létszámigényt kell biztosítania. A 2018-2026. időszakra vonatkozó Zrínyi 2026 Honvédelmi és Haderőfejlesztési Program keretében a Magyar Honvédség szervezetében új képességek létrehozása illetve ezzel összefüggően a hivatásos és szerződéses állományú katonák létszámának növelése tervezett, amely magával vonja új hadi létszám meghatározását is, mely a hadköteles létszámigény további emelkedését eredményezi.

A 7. §-hoz

A törvény pontosítja a hadköteles katonai szolgálat félbeszakítására vonatkozó szabályozást. A törvény pontosan meghatározza, hogy mely kötelezettségek teljesítése minősül családfenntartói oknak, ennek értelmezése ugyanis eddig vitás volt.

A 8. §-hoz

A törvény a fegyveres összeütközések időszakában végrehajtandó polgári védelmi feladatok pontosítását, a felkészítésre, végrehajtására, valamint készletképzésre vonatkozó részletes követelmények megállapításának szintjét határozza meg.

A 9. §-hoz

A törvény pontosítja a honvédelmi munkakötelezettség alól mentesülők körét. A mentesülés e körben nem biztosítható a meghagyásba helyezéssel, mert a meghagyás a hadköteles katonai szolgálat és nem a honvédelmi munkakötelezettség alól biztosít mentességet.

A 10-11. §-hoz

A törvény az államszervezetben bekövetkezett változásokra figyelemmel az gazdasági és anyagi szolgáltatási kötelezettségre vonatkozó szabályokat pontosítja.

A 12-13. §-hoz

A polgári felkészültség jogintézményének a törvényben való megjelenítését a nemzetközi kötelezettségvállalásaink teszik indokolttá. Ezzel emelkedhet az állam, a társadalom, a honvédelemben közreműködő szervek ellenállóképessége a nemzetközi békét és biztonságot kedvezőtlenül befolyásoló kihívásokkal, kockázatokkal és veszélyforrásokkal szemben.

A polgári felkészültség követelményeit és feladatait a NATO fogalmazta meg. A feladatrendszer érinti a közigazgatás működőképességét, ezért az ezzel kapcsolatos feladatokat indokolt megjeleníteni a Kormány és a honvédelemben közreműködő szervek honvédelmi felkészülési feladatai között.

A 14. §-hoz

A törvény pontosítja a Magyar Honvédség létszámkeretének megállapítására irányuló Országgyűlési hatáskört. A törvény szerint az Országgyűlés a Honvédségnél rendszeresíthető beosztások számát határozza meg.

A 15. §-hoz

A törvény a bekövetkező szervezeti változásokhoz igazítja a csapatzászló adományozására vonatkozó rendelkezést.

A 16. §-hoz

A törvény pontosítja és kiegészíti a Kormánynak a honvédelemmel és Magyar Honvédséggel kapcsolatos feladat- és hatásköreit. Ezek közül kiemelendő, hogy a Kormány lenne jogosult a Magyar Honvédségnél feltölthető beosztások számának meghatározására.

A 17. §-hoz

Az elmúlt években jelentős változásokon átesett biztonsági környezetben az új típusú biztonsági kihívások egyértelműen szükségessé tették az államok védelmi szabályozásának újragondolását. Elmosódnak a határok a békeidejű és különleges jogrendi szabályok között ennek első példája a honvédelmet is érintően a tömeges bevándorlás okozta válsághelyzet.

Az elmúlt években olyan új jelenségek jelentek meg, (pl. a hibrid hadviselés) amely kihasználja az államok védelmi szabályozásának gyengeségeit, illetve a korábbi biztonsági környezethez igazított kötöttségeit. Erre figyelemmel szükséges, hogy Magyarország önálló és nemzeti szintű védelme, mint az Észak-atlanti Szerződés Szervezetében vállalt szövetségesi kötelezettségeink hatékonyabb teljesíthetősége érdekében felkészüljünk az új típusú „szürke zónás” kihívások hatékony kezelésére a szabályozás terén is.

Ezt a célt szolgálja a honvédelmi veszélyhelyzetre vonatkozó módosítás, amely egy béke idejű, szélesebb körű, illetve az új típusú kihívásokhoz alkalmazkodó rugalmasabb felhatalmazást kíván biztosítani a Kormány számára a válságok kezelésére való felkészülés, illetve az eszkaláció elleni fellépés hatékonyságának növelése érdekében.

A honvédelmi veszélyhelyzet kihirdetésének célja a felkészülési feladatokkal összefüggésben az országvédelemre, vagy szükség esetén a különleges jogrend kihirdetésére való hatékony felkészülés biztosítása és ennek érdekében a szükséges intézkedések bevezetésének lehetővé tétele a különleges jogrend kihirdetését nem indokoló fenyegetésekkel összefüggésben.

A 18. §-hoz

A törvény az 1. mellékletben felsorolt gazdasági társaságok állami tulajdonú részesedése feletti jogok gyakorlására a honvédelemért felelős minisztert jelöli ki.

A 19. §-hoz

A törvény külön kormányrendeletben kijelölendő, a honvédelmi miniszter tulajdonosi joggyakorlói körébe tartozó gazdasági társaság ellátási kötelezettségét hivatott megteremteni a hon- és rendvédelmi, nemzetbiztonsági, valamint egyéb állami fegyveres szervek tekintetében.

Az ellátási kötelezettség alá tartozó termék- és szolgáltatáskörök meghatározására az Európai Unió Működéséről szóló Szerződés (a továbbiakban: EUMSZ) 346. cikk (1) bekezdés b) pontjára figyelemmel kerülhet sor, amely szerint a Szerződések rendelkezései nem zárják ki a következő szabályok alkalmazását: a tagállamok megtehetik az alapvető biztonsági érdekeik védelme érdekében általuk szükségesnek tartott, fegyverek, lőszerek és hadianyagok előállításával vagy kereskedelmével kapcsolatos intézkedéseket; ezek az intézkedések nem befolyásolhatják hátrányosan a belső piacon belüli versenyfeltételeket a nem kifejezetten katonai célokra szánt termékek tekintetében.

A 20. §-hoz

A törvény a honvédelemben közreműködő szerveknél a honvédelmi feladatok minél magasabb színvonalú ellátása érdekében kötelezővé teszi honvédelemmel foglalkozó szervezeti egység kijelölését.

A 21. §-hoz

A törvény pontosítja a megyei védelmi bizottság a gazdasági és anyagi szolgáltatási kötelezettség teljesítésével kapcsolatos feladatkörét.

A 22. §-hoz

A törvény pontosítja a védelmi igazgatás helyi szintjén döntéshozatali jogkörrel rendelkező polgármester honvédelmi feladatait, továbbá megteremti a jogszabályi feltételeit a polgármesteri hivatalok munkavállalóinak - honvédelmi feladatok ellátása érdekében történő - rendkívüli munkavégzésének elrendelésére.

A 23. §-hoz

A törvény nevesíti a honvédelmi adatkezelő szerveket, amelyek a Hvt. 18. §-a szerint honvédelemben közreműködő szervek, a honvédelem területi és helyi igazgatási szervei, a települési polgármester, a befogadó nemzeti támogatás központi koordináló szerve és a védelemgazdaság központi tervező szerve, valamint a katonai igazgatás központi és területi szervei. Ezek a szervek már békeidőszakban, a honvédelmi felkészülés időszakában jogszabály vagy hatósági határozat alapján honvédelmi feladatot látnak el (pl. tervezési feladatokat és előkészületi tevékenységet végeznek) vagy honvédelmi kötelezettség teljesítésében (pl. meghagyással kapcsolatos feladatok ellátása) működnek közre. Vagyis a honvédelmi felkészülés terén jelentkező feladataik ellátása érdekében adatkezelést végeznek.

A törvény együttműködési kötelezettséget határoz meg a hatáskör és az illetékesség alapján a honvédelmi adatkezelő szervek részére, amely együttműködés a meghagyás, valamint a gazdasági és anyagi szolgáltatási kötelezettség teljesítésének tervezése, végrehajtásának irányítása, felügyelete és ellenőrzése, továbbá biztosításának előkészítése területeire terjedne ki.

A törvény a honvédelmi adatkezelő szerv által kezelt adatköröket határozza meg. Az adatkezelés elektronikus úton történik.

A törvény a honvédelmi adatkezelő szervnek a kiértesítéssel és a riasztással kapcsolatos adatnyilvántartásáról is rendelkezik. Itt egyrészt azokról a természetes személyekről van szó, akik munkakörük, beosztásuk alapján az adott honvédelemben közreműködő szervnél ellátják a honvédelmi feladatokat, másrészt azokról a jogi személyekről és jogi személyiséggel nem rendelkező szervezetekről, amelyek jogszabály vagy hatóságai határozat alapján honvédelmi feladat ellátására vagy honvédelmi kötelezettség teljesítésében való közreműködésre kötelezettek.

A törvény rendelkezik az adatokban történt változások bejelentéséről, a változások átvezetéséről, az adatkezelés idejéről, valamint a kezelt adatokba történő betekintés engedélyezéséről.

A törvény az adattovábbítást szabályozza a kiértesítéssel és a riasztással kapcsolatos nyilvántartás tekintetében.

A polgármesterek, közbiztonsági referensek, valamint a honvédelemben közreműködő helyi és települési szervek kijelölt állománya tartózkodási helyének nyilvántartásáról rendelkezik.

Szabályozza a kezelt adatok továbbítására kötelezettek körét, az adatokban történt változások bejelentésének, a változások átvezetésének és az adatkezelés idejének rendjét.

A honvédelmi adatkezelő szerv az illetékességi területére vonatkozóan, a jogszabály vagy hatósági határozat alapján meghagyásba bevont szervről és személyről nyilvántartást vezet.

A gazdasági és anyagi szolgáltatási kötelezettségeknek a nyilvántartása és az ezekkel kapcsolatos adatszolgáltatás vonatkozásában tartalmaz rendelkezéseket.

A védelemgazdasági adattárral kapcsolatos nyilvántartásról és a védelemgazdasági alapterv összeállításához szükséges adatszolgáltatásról rendelkezik.

Tartalmazza a befogadó nemzeti támogatás egyik meghatározó alapdokumentumára, a képesség katalógusra vonatkozó alapvető szabályokat. Felsorolja a képesség katalógus főbb tartalmi elemeit, majd rendelkezik az adatszolgáltatás érdekében megkeresett szervről, szervezetről, az adatszolgáltatásban érintett területekről. hogy a gazdasági és anyagi szolgáltatási kötelezettség teljesítésére történő kötelezéskor a kettős kijelölésre elkerülése érdekében előírja az illetékes katonai igazgatási szervekkel az együttműködést.

A törvény a honvédelmi bírság jogintézményével kívánja a jogkövető magatartásra sarkallni a honvédelmi adatkezelésben érintetteket. A honvédelmi bírság kiszabására a fővárosi és a megyei kormányhivatal (a továbbiakban: kormányhivatal) lesz jogosult, a törvényben nevesített honvédelmi feladatok végrehajtásának elmulasztásával, késedelmes teljesítésével stb. összefüggésben. A kormányhivatal az eljárását a honvédelmi adatkezelés szervének, a Honvédség katonai igazgatási és központi adatfeldolgozó szervének vagy a megyei, fővárosi védelmi bizottság honvédelmi elnökhelyettesének a kezdeményezésére folytatja le, a meghatározott szubjektív és objektív határidőkön belül.

A 24. §-hoz

A törvény célja, hogy a hadviselés és az államokat érő ártó törekvések változására figyelemmel a korszerű eszközökkel történő, nem fegyveres védelmi feladatok körében megjelenítse a Magyar Honvédség kötelezettségeként az aktív elektromágneses védelem feladatát.

Pontosítja a szövetségi és nemzetközi kötelezettségből eredő katonai kötelezettségek körét. A honvédelmi veszélyhelyzet fogalmának bevezetése következtében bővíti a Magyar Honvédség feladatkörét.

A 25. §-hoz

A törvény pontosítja a Magyar Honvédség és a Katonai Nemzetbiztonsági Szolgálat (a továbbiakban: KNBSZ) közötti együttműködést, a technikai eszközök biztosításának rendjét.

A 26-28. hoz

A Honvéd Vezérkar Honvédelmi Minisztériumból történő kiszervezésével összefüggésben meghatározza az új irányítási és vezetési rend közjogi kereteit. Új szervezetként létrehozza a Magyar Honvédség Parancsnokságát, amely a Magyar Honvédség felső szintű vezető szerve. Meghatározza a Magyar Honvédség parancsnokának vezetési jogköreit. A szervezeti változásokkal pontosítja a honvédelmi szervezetek alapításával és megszüntetésével kapcsolatos hatásköröket.

A 29. §-hoz

A szervezeti átalakítással összefüggésben pontosítja a Magyar Honvédség személyi állományára vonatkozó szabályozást. Új kategóriaként jelenik meg a honvédelmi alkalmazott.

A 30. §-hoz

Pontosítja tartalékállományra vonatkozó szabályozást, a kiképzett tartalékos állományt bővíti ki a katonai tanintézetben hallgatói, honvéd tisztjelölti vagy altisztjelölti szolgálatot teljesített férfiakkal.

A 31-32. §-hoz

Pontosítja és kiegészíti a honvédelemért felelős miniszter által vezetett minisztérium vagyonkezelésében lévő ingatlanokra vonatkozó szabályozást.

A 33. §-hoz

A törvény célja, hogy honvédelmi veszélyhelyzet esetére az erők és eszközök hatékony telepítése, illetve a védelem fokozása szempontjából fontos ingatlanok tekintetében lehetőséget teremtsen egy tömeges bevándorlás okozta válsághelyzet idején már alkalmazott állami jogkör gyakorlására a honvédelem keretein belül.

A honvédelmi célból létesítendő közérdekű használati jog célja az, hogy a honvédelmi veszélyhelyzet esetére az államnak a jogi eszközök terén is fel kell készülnie az azonnali reagálásra, ami az ingatlanok tekintetében a honvédelmi vagyonkezelésű ingatlanok körével egyértelműen nem, a szerződéssel használatba veendő, vagy esetlegesen kisajátítandó ingatlanokkal pedig az érintett eljárások időigénye miatt biztosan nem szavatolható.

A szabályozás garanciarendszere hasonló a tömeges bevándorlás okozta válsághelyzet idejére biztosított közérdekű használati jog szabályozásával, a honvédelmi esetkör azonban álláspontunk szerint szűkebb eshetőségi kört ölel fel és ezen belül is olyan konkrét fenyegetési szintet, amelynél nem elfogadható, hogy ne álljon rendelkezésre megfelelő jogállami eszköz az azonnali fellépés érdekében.

A 34-36. §-hoz

A Honvéd Vezérkar Honvédelmi Minisztériumból történő kiszervezésével összefüggésben meghatározza az új irányítási és vezetési rend közjogi kereteit. Ennek lényege, hogy a miniszter csak irányítja a Magyar Honvédséget, a Magyar Honvédség parancsnoka pedig vezeti. Ezzel elválik az irányítás és a vezetés, a Magyar Honvédség katonai vezetése kiválik a Honvédelmi Minisztériumból, a Magyar Honvédség felső szintű vezető szerveként önálló honvédelmi szervezetként létrejön a Magyar Honvédség Parancsnoksága, a Honvédelmi Minisztérium nem a Magyar Honvédség része, tisztán központi államigazgatási szervként működik, és a miniszter irányítást gyakorol a Magyar Honvédség felett.

A 37. §-hoz

A törvény célja, hogy részint a KNBSZ mint sajátos honvédelemben közreműködő szerv honvédelmi feladataira, részint pedig a Honvédség felderítő képességeire vonatkozóan megjelenítse a felderítő rendszert a honvédelmi törvényben, ezzel is megalapozva a korszerű fegyveres védelem terén kulcsfontosságú szaktevékenység közjogi kereteit és annak rendszerszerű alkalmazását, valamint megteremtve az összhangot a Hvt. és az Nbtv. között, amely utóbbi már ismeri és használja a felderítő rendszer fogalmát.

A 38-41. §-hoz

A törvény pontosítja a katonai rendészre vonatkozó szabályozást. Egyrészt megteremti annak lehetőségét, hogy jól körülhatárolt esetekben a katonai rendész olyan személy ellen is felléphessen, aki nem tartozik a Magyar Honvédség személyi állományába (szabálysértés elkövetésén tettenért személy, helyszín biztosítása, forgalomirányítás).

Továbbá szabályozza katonai rendészet és egyéb állami szervek közötti együttműködést.

A 42. §-hoz

A többnemzetiségű katonai szervezetek és szövetséges erőkkel együttműködő katonai szervezetek feladatait rendezi.

A 43-49. §-hoz

Pontosítja és kiegészíti a fegyverhasználatra és a kényszerítő eszközök használatára vonatkozó szabályozást.

Az 50-52. §-hoz

Pontosítja a különleges jogrendben bevezethető intézkedések közlésének szabályait.

Az 53. §-hoz

Az időközben bekövetkezett jogszabályi változásoknak megfelelő kiegészítéseket tartalmaz.

Az 54. §-hoz

A módosítások célja, hogy az Észak-atlanti Szerződés Szervezetének azon döntéséhez igazítsa az érintett fogalmakat, amely folytán a hadszínterek között megjelenítette a kiberteret is, vagyis a katonai védelem terén jelentős hangsúlyt adott a kinetikus erő alkalmazhatóságának kérdése mellett a nem kinetikus, technikai alapú tevékenységeknek is.

A törvény kifejezetten a kibertérre vonatkozó meghatározást nem tartalmaz, mivel annak katonai elemei és cselekvési lehetőségei az Észak-atlanti Szerződés Szervezetének különböző szabályozóiban megjelennek, illetve mivel a kibertér nemzeti jogban történő meghatározása egy átfogó, minden ágazatra kiterjedő szabályozást igényel és nem vonható korlátozó jelleggel a honvédelmi szabályozás körébe.

Mindezek mellett a törvény a kibertér fogalma alatt nem csak a számítógépes rendszereket, illetve azok hálózatait, vagyis a technikai szisztémát érti, hanem az azokhoz kapcsolódó felhasználókat is, hiszen adott esetben egy, a kibertérből érkező támadás a hatásfokát a technikai rendszer működőképességének megzavarása mellett is csak úgy tudja kifejteni a maga teljességében, ha ezzel közvetlen hatást gyakorol a felhasználókra és azok társadalmi viszonyaira is.

Az 55-56. §-hoz

A felhatalmazó rendelkezések pontosítását, kiegészítését tartalmazza.

Az 57. §-hoz

Pontosítja a Hvt. sarkalatossági záradékát.

Az 58. §-hoz

Az 1. melléklet módosítására és az új mellékletekkel történő kiegészítésre utal.

Az 59. §-hoz

Szövegcserés módosításokat, pontosításokat tartalmaz.

A 60. §-hoz

Hatályon kívül helyező rendelkezéseket tartalmaz.

A 61. §-hoz

A Magyar Honvédségnél a Zrínyi 2026 Honvédelmi és Haderőfejlesztési Program során megjelenő új, illetve a jelenleg is betöltetlen különböző altiszti beosztások feltöltése nem valósítható meg kizárólag a honvéd szakképzésből, szükséges a polgári szakképzésben résztvevő diákok köréből történő pályaorientáció is. A törvény ennek érdekében lehetővé teszi, hogy a kiemelt hiányszakmákban a nem nappali munkarendben indított szakképzésben résztvevők számára is elérhetővé váljon az ösztöndíj lehetősége.

A 62. §-hoz

A munkáltatói jogköröket pontosítja, a honvédelmi szervezetnél lezajló szervezeti változásokra is figyelemmel. A módosítás révén az eddigi kormányrendeleti szintű szabályok garanciális okokból törvényi szintre kerülnek. Új elem a központi személyügyi szerv vezetőjének jogosultsága, amely azonban csak korlátozott jellegű. Az alapvető tilalmakat a törvény nevesíti, de az egyéb esetleges jogkörök tekintetében miniszteri rendeleti szabályozás is indokolt.

A 63. §-hoz

A Hjt. 2. § 29. pontja a munkáltatói döntések négy formáját különbözteti meg: határozat, parancs, döntési lap és az irat. A 7. § részletezi a jognyilatkozatok érvényességi kellékeit, amelyek minden jognyilatkozatra indoklási és jogorvoslatra vonatkozó utalási kötelezettséget írnak elő. Az irat formájában készült munkáltatói döntések ugyanakkor alapvetően tájékoztató jellegűek, így részletes indokolásuk nem szükséges, azok elmaradása nem sért sem jogorvoslathoz való jogot, sem garanciális követelményt: a döntés címzettje ugyanis az erre irányuló nyilatkozatával továbbra is kérheti a részletes indokolást.

A 64. §-hoz

A jelenlegi gyakorlatot egyértelműsítve, kötelezővé teszi a jogi képviselővel eljáró címzett esetén a Hjt. jognyilatkozat - mint a közigazgatási perrendtartásról szóló 2017. évi I. törvény szerinti közigazgatási cselekmény - jogi képviselővel történő közlését.

A 65. §-hoz

A nemzetbiztonsági érdekek, valamint a honvédelmi szervezet társadalmi megítélésének fokozott védelmére tekintettel lehetőséget biztosít a miniszternek az állomány tagja internetes közösségi portálokon, illetve képmegosztó felületeken való megjelenésének megtiltására, illetve korlátozására is, így a miniszter a kezelni kívánt körülményekhez igazodó módon tudja a szükségesség és arányosság mércéi szerint meghatározni az internetes megjelenés korlátait. E körben egyértelmű, hogy a konkrét szabályozó kidolgozásakor a tiltást kivételes eszközként kell majd alkalmazni, hiszen az indokolatlan túlkorlátozás a honvédelmi szervezetnek sem érdeke, mivel csökkentené a megtartó erőt az állomány vonatkozásában. A törvény fő iránya tehát a korlátozás, de a kiemelt feladatok és különösen a műveleti feladatok tekintetében indokolt meghagyni a tiltás lehetőségét is a biztonsági érdekekre figyelemmel. Fontos kiemelni, hogy a miniszteri jogkör is célhoz kötött és a szükségesség elvén korlátozott. Az egyrészről a szolgálattal össze nem férő, a honvédelmi szervezet társadalmi megítélését, az ahhoz fűződő közbizalmat rontó személyes megnyilvánulásokra, másrészt pedig a biztonsági érdekeket (pl. egy műveleti feladatban résztvevő kontingens, misszió vagy konvoj biztosítását) potenciálisan sérteni képes megjelenésekre irányulhat csak. Erre tekintettel indokolt a kettősség, hiszen az első esetben elégséges a szervezeti hovatartozásra vonatkozó megnyilatkozások korlátozása, a második esetben azonban már a sajátos szolgálati feladat ellátás idejére - illetve azzal összefüggésben - indokolt lehet a tiltás is, hiszen a biztonsági érdeket sértő internetes megjelenés ez esetben az érintetten túl a katonatársai életét is veszélybe sodorhatja, illetve Magyarország érdekeit is sértheti.

A 66. §-hoz

A honvédelem szervezeteinek egyik kiemelt feladata a szerződéses, valamint tartalékos állomány feltöltése. A jelenlegi szabályok szerint azonban kizárt olyan személlyel szolgálati viszonyt létesíteni, akivel szemben büntetőeljárás van folyamatban. Ez a szabály minden büntetőeljárás esetén érvényesül, vagyis nincs figyelemmel az eljárást kiváltó cselekmény súlyára. Ugyanakkor, ha az állomány tagja a meglévő szolgálati viszonya alatt kerül büntetőeljárás hatálya alá, ez nem jelent automatikusan jogviszony megszűnést, illetve megszüntetést, még esetleges elmarasztalása esetén sem. Éppen ezért a szolgálati viszony létesítésénél sem indokolt a kategorikus kizárás, mert így kizárjuk a toborzási körből azokat,

a) akiknél a büntetőeljárás utóbb nem vezet a bűnösség megállapítására, valamint

b) akik olyan bűncselekmények miatt állnak büntetőeljárás hatálya alatt, amelyek elkövetése csekély súlyú a társadalomra való veszélyesség szempontjából és egy már fennálló szolgálati viszony esetén nem váltaná ki az állományból történő eltávolítást.

Jogalkalmazói visszajelzések alapján ismert, hogy a szerződéses szolgálatra jelentkezők közül több személyt el kell utasítani, mert folyamatban lévő büntetőeljárás van vele szemben, aminek a vége általában pénzbüntetés, megrovás vagy egyéb, csekélyebb súlyú intézkedés, ami a későbbiek során nem befolyásolja negatívan a szolgálati viszony létesítését. A már jelenleg is igen szűk és a jövőben várhatóan tovább csökkenő munkaerőpiaci kínálat mellett az üres beosztások betöltését fentiek nagymértékben akadályozzák.

A 67. §-hoz

A Hjt. jogviszony szempontjából alapvető különbséget tesz a hivatásos és a szerződéses állomány között. A Hjt. alkalmazásában a hivatásos állomány tagja, aki élethivatásként, határozatlan időre vállalja a katonai szolgálatot, ettől eltérően a szerződéses állomány tagja pedig határozott időre szerződésben vállalja a katonai szolgálatot. A hivatásos állomány utánpótlásának az egyik fontos, meghatározó bázisa a szerződéses állomány.

A hatályos szabályozás szerint a honvédelmi szervezetnél kormányzati szolgálati, közalkalmazotti jogviszonnyal, munkaviszonnyal rendelkezők, valamint meghatározott katonai múlttal nem rendelkező önkéntes tartalékos katonák szerződéses szolgálati viszony létesítésével kerülhetnek a honvédelmi szervezet katonai állományába.

Figyelemmel arra, hogy a hivatásos és a szerződéses állomány jogállása szabályozási hátterét illetően nem tér el jelentős mértékben, valamint arra, hogy a honvédelmi szervezet érdeke a katonai szolgálatot életpályaszerűen vállaló személyek szolgálatvállalásának ösztönzése, a törvény egyrészt miniszteri rendeleti szintre utalva rugalmassá tenné a szerződéses állomány hivatásos állományba vételének szabályait, valamint szintén rendeleti szintű részletszabályok mellett lehetővé tenné a honvédelmi civil, valamint bizonyos feltételeknek megfelelő önkéntes tartalékos állomány számára közvetlenül hivatásos katonai szolgálati viszony létesítését.

Ha a szerződéses állományból hivatásos állományba vétel nem jár a beosztás megváltozásával, nem indokolt a hatósági bizonyítvány bekérése és az alkalmasság-vizsgálat elvégzése, így az erre vonatkozó rendelkezéseket nem kell alkalmazni, amely a bürokrácia csökkentését is elősegíti.

A 68. §-hoz

A módosítás a bürokrácia csökkentésére irányul, nincs ugyanis indok arra, hogy miniszteri döntés szülessen például valakit egy századosnál vagy főtörzsőrmesternél magasabb rendfokozatban állományba venni.

A 69. §-hoz

A honvédelmi szervezet szervezeti átalakulásával összefüggésben szövegpontosítást tartalmaz.

A 70. §-hoz

A rendelkezés lehetővé teszi, hogy az állomány nyugdíj előtti rendelkezési állományba helyezett tagjának illetménye minden évben az öregségi nyugdíj emelésével megegyező mértékben kerüljön fejlesztésre.

A 71. §-hoz

A rendelkezés a megbízás szabályait pontosítja annak érdekében, hogy a megbízás betöltése alatt esetlegesen bekövetkező illetményfejlesztés a megbízott esetében figyelembe vehető lehessen, erre figyelemmel a korábbi, kiegészítő illetményre vonatkozó szabály helyett alkot új számítási szabályt.

A 72-73. §-hoz

A szolgálati viszony szünetelésére vonatkozó szabályokat pontosítja.

A 74. §-hoz

A Magyar Honvédség szervezeti átalakulásával összefüggésben megteremti a kirendelés intézményét, annak érdekében, hogy az átalakuláskor az állomány azon tagja, aki a miniszter által vezetett minisztériumban, a miniszter irányítása alatt álló központi hivatalban vagy a miniszter közvetlen alárendeltségébe tartozó szervezetnél teljesít szolgálatot, továbbra is ezeknél a szervezeteknél teljesíthessen szolgálatot.

A 75-76. §-hoz

Az egészségkárosodási ellátásra vonatkozó, gyakorlati tapasztalatok alapján szükséges pontosításokat határozza meg.

A 77. §-hoz

A hivatásos állományba történő visszavétel esetén a törvény megnyitja annak lehetőségét, hogy a korábbi rendfokozatnál magasabb rendfokozattal is történhessen a visszavétel. Jelenleg az ismételt szerződéses szolgálati viszony esetében ez a lehetőség már fennáll, így indokolt ehhez igazítani a hivatásos állományba történő visszavétel szabályait is.

A 78. §-hoz

A kötelező várakozási idő előtti kinevezéshez kapcsolódóan indokolt a Hjt. 77. § (1) bekezdése azon szövegrészének módosítása, amely a viselt és a rendszeresített rendfokozatok eltérésének eseteit határozza meg, figyelemmel a Hjt. 243. § (1) bekezdésére.

A 79-80. §-hoz

A honvédelmi szervezet tervezett bővítése az előmeneteli rendszer rugalmasságát és gyors alkalmazkodását követeli meg a megnövekedő létszámok és a várhatóan átalakuló, esetlegesen létrejövő szervezetek miatt. Ugyanakkor az átalakult szolgálati nyugdíjrendszer miatt a katonai pályafutás időtartama hosszabb lett, a nyugállományba vonulásig a korábbi 20-25 év helyett közel 40 évet kell szolgálni, viszont a rendszeresíthető rendfokozatok száma nem változott, így az egyes rendfokozatokat hosszabb ideig kellene viselnie a katonáknak. Mindkét problémára megoldást jelenthet a kötelező várakozási idő előtti kinevezés lehetőségének kiterjesztése az általános előmeneteli rendbe tartozó beosztásokra, amellyel gyorsabban feltölthetőek lesznek a magasabb beosztások (ezáltal felszabadítva az alacsonyabb beosztásokat), de a kinevezéssel egyidejűleg nem kerül sor a magasabb rendfokozatba előléptetésre, kizárólag az érintett személy viselt rendfokozatára előírt kötelező várakozási idő leteltekor, vagy azt követően kell előléptetni a magasabb rendfokozatba, az egyéb előmeneteli teljesülése mellett.

A kötelező várakozási idő előtti kinevezés lehetőségének kiterjesztésével összefüggésben az előmeneteli rendszer további egyszerűsítése érdekében a kötelező várakozási idő leteltét követő magasabb beosztásba kinevezések esetén az állomány tagját a kinevezéssel egyidejűleg elő kell léptetni. Ez alól kivétel marad továbbra is a kettős rendfokozattal rendszeresített beosztásokba történő kinevezés, melyek esetében a munkáltatói jogkör gyakorlója dönt az előléptetésről, illetve az első tábornoki rendfokozatba kinevezésről. A módosítást az indokolja, hogy a kötelező várakozási idő leteltét követő kinevezések esetén az állomány tagja a magasabb beosztásba történő kinevezéskor már rendelkezik az előmenetel összes feltételével, ellenkező esetben előmenetelre nem lenne tervezhető.

Jelenleg nem szabályozott az kérdés a Hjt.-ben, hogy a katonát mikor lehet előléptetni, ha várakozási ideje a fegyelmi- vagy büntetőeljárás alatt jár le. A várakozási idő ezen időszakban történő lejárta esetén az előléptetési tilalom szerepel ugyan a Hjt.-ben, az azonban már nem, hogy ha az eljárás felmentéssel zárult, akkor az előléptetést visszamenőleges hatállyal meg lehessen tenni. A gyakorlati életben felmerült tapasztalatok alapján indokolt e hiányosság pótlása, amelyet a törvény a Hszt. 123. § (2) bekezdéséhez közelítő tartalommal határoz meg.

A 81. §-hoz

Az alacsonyabb beosztásban lévőkre vonatkozó szabályokat pontosítja, a normaszöveg világosabbá és egyértelműbbé tétele, valamint a bürokrácia csökkentése érdekében.

A 82. §-hoz

A hatályos szabályozás értelmében a horizontális (oldalirányú) előmenetel keretein belül a motiváció fenntartása és a szervezeti tudás fejlesztése érdekében az állomány nem vezető beosztásban lévő tiszti, altiszti tagjai, valamint a legénységi állomány fokozati vizsgára kötelezettek, ami alapján sikeres vizsga esetén az adott szintű fokozati vizsgának megfelelően jogosultak a honvédelmi szolgálati díjra. Sikertelen vizsga esetén halasztás kérhető, ha azonban ezt követően sem sikerül letenni a vizsgát, az érintett személy szolgálati viszonya a vizsgakötelezettség évének utolsó napján a törvény erejénél fogva megszűnik. Ez szankció egyrészt nem áll arányban a sikeres vizsga ellentételezésével, másrészt emiatt a szankcionálás miatt a fokozati vizsga nem éri el a kívánt motivációs hatást, mivel az állomány inkább felesleges kötelezettségnek érzi, nem pedig pozitív motivációs eszköznek az önképzés és önfejlesztési igény kielégítése érdekében. A fokozati vizsga rendszerét további fenntartása indokolt, azonban nem kötelezettségként, hanem lehetőségként az önképzésre. Ennek megfelelően a vizsga le nem tétele nem vonná maga után a szolgálati viszony megszüntetését, azonban az állomány tagja az ennek megfelelő szolgálati díjra sem lenne jogosult. A sikeres fokozati vizsga így erkölcsi és - a honvédelmi szolgálati díjban tükröződő - anyagi elismerést jelentene, szolgálati viszony megszűnését eredményező szankciót nem.

A 83. §-hoz

Határozott idejű előléptetés, kinevezés, alacsonyabb rendfokozat megállapítása esetén a hatályos szabályokból nem derül ki egyértelműen, hogy ez az időszak melyik rendfokozathoz kapcsolódó várakozási időbe számít bele. A törvény ezt egyértelműsíti.

A 84. §-hoz

A szabályozás rugalmasabbá tétele érdekében miniszteri rendeleti szintre utalja a teljesítményértékelés kötelező eseteinek, időszakainak szabályozását, figyelemmel arra, hogy egyes állománycsoportok tekintetében ezt a Hjt. már jelenleg is lehetővé teszi.

A 85. §-hoz

A tanulmányi szerződések közös megegyezéssel történő megszüntetése esetén indokolt megteremteni annak lehetőségét, hogy az egyénnek fel nem róható ok esetén a Magyar Honvédség parancsnoka a megtérítési kötelezettség alól mérlegelési jogkörben mentesíthessen.

A 86. §-hoz

A Hjt. 2015. július 1-jei módosítása jelentős változást hozott az illetmények, valamint a juttatások mértékének megállapítása körében, mivel a megelőző szabályozáshoz képest jóval nagyobb súlyt kapott a tényleges hivatásos, illetve szerződéses szolgálati viszonyban eltöltött idő. Ebből következően azon, jelenleg hivatásos szolgálati viszonyban állók, akik megelőzően éveken, évtizedeken keresztül - jellemzően honvédelmi szervezetek kötelékében - kormányzati szolgálati, közszolgálati, közalkalmazotti (együtt: közszolgálati) jogviszony keretében teljesítették szolgálatukat, indokolatlan hátrányba kerültek.

Figyelemmel arra, hogy a hivatásos szolgálati viszony speciális közszolgálati jogviszony, illetve arra is, hogy a közszolgálati jogviszonyok közötti átjárást a jelenlegi szabályozás is preferálja, indokolt a közszolgálati, vagy annak minősülő jogviszonyban eltöltött vagy annak minősített idők - de legalább a honvédelmi szervezetek kötelékében leszolgált közszolgálati idők - a nyugdíj előtti rendelkezési állomány vonatkozásában történő beszámítása.

A 87. §-hoz

A repülőhajózó állomány napi munkaideje tekintetében indokolt az állami célú légiközlekedésben is a polgári célú légiközlekedésben alkalmazható szabályokhoz történő közelítés. Jelenleg ugyanis a Hjt. alapján a repülőhajózó személyi állomány maximálás napi munkaideje - az állomány Magyar Honvédségben szolgálatot teljesítő más tagjaihoz hasonlóan - 12 óra, amelytől eltérést a Hjt. jelenleg nem enged.

A módosítás biztosítja és szolgálja a légi járművek üzemben tartásához kapcsolódó műszaki követelményeknek és igazgatási eljárásoknak a 216/2008/EK európai parlamenti és tanácsi rendelet értelmében történő meghatározásáról szóló 965/2012/EU rendelet módosításáról szóló 83/2014/EU rendelet által alkalmazott, a repülési szolgálati időre vonatkozó számítási eljárásrend alkalmazását, a katonai sajátosságok megtartásával. Közelíti az állami célú légiközlekedésre vonatkozó szabályozást az uniós joghoz, amely a polgári légi közlekedés területén alkalmazandó közös szabályokról és az Európai Unió Repülésbiztonsági Ügynökségének létrehozásáról és a 2111/2005/EK, az 1008/2008/EK, a 996/2010/EU, a 376/2014/EU európai parlamenti és tanácsi rendelet és a 2014/30/EU és a 2014/53/EU európai parlamenti és tanácsi irányelv módosításáról, valamint az 552/2004/EK és a 216/2008/EK európai parlamenti és tanácsi rendelet és a 3922/91/EGK tanácsi rendelet hatályon kívül helyezéséről szóló 1139/2018/EU rendeletben megfogalmazott szándékot is kielégíti.

A ZRÍNYI 2026 Honvédelmi és Haderőfejlesztési Program keretében beszerzésre kerülő merevszárnyú szállítórepülő légijárművekben rejlő személy- és áruszállítási képességek maradéktalan kihasználása, érdekében szükséges a merevszárnyú szállító légijármű személyzetek maximális szolgálatteljesítési idejének, a minimális pihenő idejének és az osztott napi szolgálatteljesítés idejének meghatározása, illetve szabályozása. A módosítás elsősorban a Magyar Honvédség missziós területen szolgálatot teljesítő személyi állományának a nemzetbiztonsági és honvédelmi érdekből történő más kontinensekre irányuló szállítási feladatait garantálja. A napi szolgálatteljesítési idő és a pihenő időre vonatkozó szabályok egységes kezelése a repülésbiztonsági követelmények maradéktalan megtartása mellett, a hatékonysági igényeket is biztosítja.

A 88. §-hoz

A törvény kedvezőbb szabályt határoz meg a fogyatékos gyermeket nevelő állománytagok tekintetében, ugyanis a fogyatékos gyerek 14, három vagy több gyermeket nevelő állománytag esetén a fogyatékos gyerek 18 éves koráig kiterjeszti a rész-szolgálatteljesítés lehetőségét, amelyről a munkáltatói jogkör gyakorlója mérlegelési jogkörében dönt.

A 89. §-hoz

A szabadság megváltás szabályait pontosítja a gyakorlati tapasztalatokra figyelemmel.

A 90. §-hoz

A Hjt. jelenleg az anya kérelméhez köti a szülési szabadságból négy hétnek a szülés várható időpontja elé eső kiadását, azonban a gyakorlatban problémát jelent a kérelmek beszerzése még abban az esetben is, ha az érintett szándéka fennáll e megoldás iránt. A módosítás ezen helyzeten könnyít a Hszt.-vel azonos szabályozás beiktatásával.

A 91. §-hoz

A rendelkezés a Hjt. jogviszony szünetelésre vonatkozó szabályaival való összhang megteremtését, és a jogalkalmazás megkönnyítését célozza.

A 92. §-hoz

Az illetmény szempontjából irányadó VII. besorolási osztály 2018. január 1-jétől megszűnt, azonban a későbbiekben még felmerülhet olyan eset, amikor az állomány érintett tagja a rendelkezési állományba helyezése előtt a VII. besorolási osztályba tartozott. Így esetében még 2018. január 1. után is indokolt a hatályos szabály fenntartása, amely a Hjt. törvény szerinti kiegészítésével érhető el.

A 93. §-hoz

A fokozati vizsga letételi kötelezettség lehetőséggé alakításával összefüggésben pontosítja a honvédelmi szolgálati díjra vonatkozó rendelkezéseket.

A 94. §-hoz

Egyértelművé teszi, hogy a havi jövedelem visszaigazolások elektronikus példánya is írásbeli példánynak minősül, így hosszú távon elhagyhatóvá válhatnak a jövedelem visszaigazolások papír alapú példányai.

A 95. §-hoz

A rendelkezés lehetővé teszi a hivatásos és szerződéses állomány számára a sikeres nyelvvizsga díjának megtérítését.

A 96. §-hoz

A rendelkezés a hatályos szöveget pontosítja, figyelemmel arra, hogy az ott lévő juttatási formákat a következő bekezdés is tartalmazza, így azok kétszeres szabályozása indokolatlan.

A 97. §-hoz

A Hjt. 143-144/B. § értelmében a miniszter az állomány tagjának, valamint hozzátartozójának, illetve árvájának, aki részére - a Tnytv., illetve a megváltozott munkaképességű személyek ellátásairól és egyes törvények módosításáról szóló 2011. évi CXCI. törvény szabályai alapján - özvegyi, szülői nyugellátást, árvaellátást, valamint rokkantsági ellátást folyósítanak, kiegészítésként többlet támogatást nyújt. Ennek megfelelően szükséges a munkáltatói gondoskodás keretében jutatott ezen támogatások jogalap nélküli felvétele esetén, illetve a visszatérítésére és megtérítési kötelezettségére vonatkozóan az említett háttérjogszabályok törvényi szinten történő felhívása, a Hjt.-ben történő rögzítése.

A 98. §-hoz

A gyakorlati életben problémát jelent a Büntető Törvénykönyvről szóló 2012. évi C. törvény 139. § (1)-(3) bekezdései szerinti rendfokozatban visszavetés mellékbüntetés kiszabása esetén annak végrehajtása, amely jelenleg a Hjt.-ben nem szabályozott. A törvény ezt a hiányosságot pótolja azzal, hogy meghatározza az alapilletmény ebben az esetben történő megállapításának szabályait.

A 99. §-hoz

Mivel a Ptk. nem a Hjt. háttér-jogszabálya, a módosítás mind az állomány tagja, mind a honvédelmi szervezet kártérítési felelősségéről szóló rendelkezéseket kiegészíti a sérelemdíj egyes részletszabályaival.

Visszatérő jogalkalmazási probléma, hogy, bár a Hjt. ismeri a sérelemdíj jogintézményét, annak részletszabályait nem foglalja magában. Ezt pótolja egyes alapvető rendelkezéseknek a Ptk.-ból [2:52. § (2)-(3)] történő átültetése. A törvény, a 168. § (7) bekezdése kivételével, ezt tartalmazza azzal, hogy - a szolgálati kötelmekhez és szabályozó-rendszerhez igazodva - a sérelemdíjra vonatkozó jogosultságot a Ptk. szerinti ún. nevesített személyiségi jogok megsértésének eseteire szorítja.

A (7) bekezdést azért indokolt beiktatni, mert a sérelemdíj elbírálása során figyelembe vehető körülmények bizonyítását illető teher a bírói gyakorlatban nem tisztázott.

A 100. §-hoz

Követelmény, hogy a honvédelmi szervezet állománya tagjának és a honvédelmi szervezetnek a sérelemdíj tekintetében egymással szemben fennálló felelőssége azonos feltételek mellett kerüljön meghatározásra.

A rendelkezés az egyenlő elbírálás elvének megfelelően, valamint a bizonyítási terhet illető viták elkerülésére, Ptk. 6:528. § (5) bekezdésében szereplő szöveggel pontosan megegyezően módosul.

A Ptk. azon szabályát [6:528. § (4) bekezdés], mely szerint, ha a jövedelem-kiesés a (3) bekezdés alapján nem határozható meg, az azonos vagy hasonló tevékenységet végző személyek havi átlagjövedelmét kell alapul venni, nem alkalmazza a bíróság, mivel a Ptk. nem a Hjt. háttérjogszabálya.

A peres tapasztalatok alapján a bíróságok többsége a különböző illetménypótlékok jövedelempótló járadékként történő megítélésénél differenciálás nélkül rendeli megtéríteni a káreseményt megelőző egy évben elért illetménypótlékok összegét, függetlenül attól, hogy a későbbiekben hogyan alakul e pótlékok összege azon állománytagok számára, akik beosztásukban maradnak. Így pl. az állomány tagja egy több éven át tartó tűzszerész-mentesítés ideje alatt balesetet szenved, más beosztásba helyezik, ezért jövedelem-kiesése keletkezik. Erre tekintettel, amíg a jövedelem-kiesése fennáll, a jövedelmét kiegészítik a balesetet megelőző egy éves átlagjövedelmére, ami magában foglalja a mentesítés alatti pótlékokat. Az állományban maradó többi tűzszerész tényleges pótléka viszont a mentesítés végeztével a csökkent munka folytán kevesebb lehet, így a károsult - veszélyes munkavégzés hiányában is - magasabb jövedelemben részesülhet az állományban maradtakhoz képest. A Ptk. szabályozásával egyező módosítás ezt a visszás helyzetet számolja fel.

E rendelkezéssel egyértelművé válik, hogy az illetmény kártérítési járadékként történő megtérítése csak addig indokolt, amíg az állomány tagja a károkozás hiányában is szolgálati viszonyban állt volna, pl. szerződéses katona esetén a szerződése végéig.

Nemegyszer ugyanis a szerződéses katona károsultak egészen a nyugdíjazásukig részesülnek a katonai illetményükre történő kiegészítésben, holott nem élethivatásszerűen, hanem adott, meghatározott időre vállalták a szolgálatot. A hivatásos katonák esetében természetesen továbbra is a nyugdíjkorhatár elérése marad irányadó.

A 101. §-hoz

A törvény hatályos szövegére hivatkozással - mivel a Ptk. nem a Hjt. háttér-jogszabálya - a bíróságok több esetben az eleve határozott időre megállapított járadékokat is határozatlan időre ítélik meg, azzal az indokolással, hogy a határozott idejű jövedelempótló járadék megállapítása nem lehetséges csak azon az alapon, hogy egy előre meg nem határozható időtartamot követően „változás várható a jövedelmi viszonyokban”. Ezért szükséges a Ptk.-ban szereplő azon rendelkezés Hjt.-be ültetése, amely szerint a kártérítés alapját képező körülmények lényeges megváltozása (azaz, nem csak a károsult körülményeinek megváltozása) esetén kérhető a felülvizsgálat. Vonatkozik ez arra az esetre is, ha kiugró illetmény-változás következik be.

A 102. §-hoz

A gyakorlati életben felmerült probléma az, hogy szolgálati panasz benyújtása esetén annak jogerős elbírálásáig a megtámadott jognyilatkozat nem hajtható végre. A szolgálati panasz benyújtásának általános halasztó hatálya a napi működést sokszor veszélyeztetheti, ezért indokolt annak korlátozása, a törvényben meghatározottak szerint.

A 103. §-hoz

Az ún. jogvesztő határidő, annak elmulasztása esetén a határidők legsúlyosabb jogi következményekkel járó fajtája. Már csak ezért is elengedhetetlen, hogy az - e körben jelenleg joghézagot tartalmazó - törvény a jövőben pontosan, az értelmezési kérdéseket megelőzve meghatározza annak kezdő időpontját is.

A 104. §-hoz

A kiegészítő támogatások alapjául szolgáló ellátások (pl.: árvaellátás, özvegyi nyugdíj) a Tny. törvény szabályai szerint fellebbezésre tekintet nélkül folyósíthatóak. Tekintettel arra, hogy a Hjt. alapján folyósított kiegészítő támogatások csak a jogerő beállta után kerülhetnek folyósításra, visszakövetelésre a nyugdíjfolyósító szerv nem tudja egyszerre beindítani, illetve visszakövetelni az egymáshoz kapcsolódó ellátásokat (pl.: árvaellátás+árvák kiegészítő támogatása), így a gyakorlatban előfordult, hogy míg az alapellátást még vissza lehetett követelni, addig a kiegészítő támogatások visszakövetelésére már nem volt jogi lehetőség.

Az egészségkárosodási ellátás továbbfolyósítása (nem első alkalommal történő megállapítása) során szintén problémát okoz - különösen a visszakövetelhetőség szempontjából - az, hogy az ellátásról szóló határozat csak a jogerőre emelkedést követően kerülhet végrehajtásra.

A törvény erre figyelemmel pontosítja a Hjt. szabályait.

A 105-107. §-hoz

A KNBSZ a feladatrendszer sokrétűsége és az egyes beosztások eltérő fizikai, pszichikai, egészségi követelményeire figyelemmel szükséges, hogy törvényi szinten kerüljön biztosításra a jövőben a katonai szolgálatra való egészségi, pszichikai és fizikai alkalmasságáról, valamint a felülvizsgálati eljárásról szóló 10/2015. (VII. 30.) HM rendelettől (a továbbiakban: HM rendelet) függetlenül végrehajtandó, a katonai szolgálatra vonatkozó alkalmassági követelményeken túli további követelményeket támasztó egészségi, pszichikai és fizikai alkalmassági vizsgálatok jogalapja.

A jelenlegi jogszabályi környezet ugyanis - a társ nemzetbiztonsági szolgálatoktól eltérően - nem ad lehetőséget a KNBSZ hivatásos állományának a tényleges katonai nemzetbiztonsági - a katonai szolgálatra vonatkozó követelményrendszeren felül további követelményeket támasztó - kompetenciatartományok szerinti, önálló vizsgálatára. Emellett az is kiemelendő, hogy a katonai nemzetbiztonsági munkaköri kompetenciák táblázatát - mint minősített dokumentumot - a KNBSZ kezeli. A dokumentum a KNBSZ felvételi eljárásáról szóló olyan adatokat tartalmaz, amelyek nemzetbiztonsági érdekből nem kezelhetők a KNBSZ-en kívüli szervezetnél, így nem építhetők be az általános katonai alkalmassági eljárás rendszerébe, azaz a HM rendeletbe sem.

A módosítás a társ nemzetbiztonsági szolgálatokkal való versenyképességet és a fent leírt nemzetbiztonsági érdekeket is figyelembe véve biztosíthatja azt, hogy a katonai nemzetbiztonsági szakterületen dolgozók a KNBSZ beosztásainál valóban az elvárt, a katonai szolgálatra való alkalmassági követelményeken felül további egészségi, pszichikai, fizikai követelményeknek feleljenek meg, illetve azok leszabályozott keretek között - összhangban a nemzetbiztonsági, a katonai és az egészségügyi szakterületekre vonatkozó jogszabályokkal - időszakosan vizsgálhatók legyenek.

A 108. §-hoz

A törvény a 2018. január 1-jén hatályba lépett új külszolgálati juttatási rendszerhez igazodóan határoz meg kiegészítést a hatályos szabályozáshoz képest.

Az újonnan bekerülő (5) bekezdés a KNBSZ főigazgatója szabályozási hatáskörének törvényi jogalapját határozza meg.

A 109. §-hoz

Az önkéntes tartalékos állomány behívásának tervezhetőségét elősegítve egyértelműsíti, hogy a Hjt. 14. §-a szerinti tájékoztatási kötelezettség az önkéntes tartalékos katonát a rendelkezésre állás időszakában is terheli.

A 110. §-hoz

Az e körbe tartozó személyekkel történő önkéntes tartalékos szolgálati viszony létesítésének lehetőségével kapcsolatban felmerült, a különböző szakmai szervek közötti félreértések elkerülése érdekében szükséges. Az elmúlt időszakban a kormányzati kommunikáció hatására több, e körbe tartozó személlyel került sor szerződéskötésre, arra való hivatkozással, hogy a Hjt. a szerződéskötést kifejezetten nem tiltja.

A 111. §-hoz

Megteremti az önkéntes tartalékos állomány esetében a honvédelmi szolgálati díj és egyes illetménypótlékok megállapításának törvényi alapjait. A honvédelmi szolgálati díj önkéntes tartalékos katonákra történő kiterjesztése a szolgálatvállalás és -teljesítését ösztönző célú rendelkezés, míg a pótlékjogosultság elvi lehetőségének megteremtése az önkéntes tartalékos állomány feladatainak differenciált díjazásához biztosít alapot.

A 112. §-hoz

A honvéd tisztjelöltek jelenleg másik katonai szervezetnél vesznek részt a részükre - tanulmányaik folytatásához - meghatározott szakmai gyakorlatokon, egészségügyi szakkiképzéseken, szakmai felkészítéseken, külföldi tanintézeteknél végrehajtásra kerülő külföldi tanulmányokon (pl. ERASMUS), továbbá határvédelmi feladatokban. A Hjt. 225. § (2) bekezdésében foglalt, a honvéd tisztjelöltekre vonatkozó korlátozások közül indokolt a 42. § (2) bekezdés a) pontjának kivétele, illetve a 42. § (2) bekezdés g) pontja tekintetében a miniszteri rendeletben meghatározott esetekben történő alkalmazás lehetővé tétele. A törvény ennek megfelelően határozza meg a normaszöveget.

A 113. §-hoz

A Hjt. hatályos szabályozása a tisztjelölti szolgálati viszony egyoldalú munkáltatói jognyilatkozattal történő megszüntetése esetére a jognyilatkozat közlésétől számított 30. napot írja elő a szolgálati viszony megszűnésének időpontjaként, a törvény azonban az egyéni körülmények figyelembevételét lehetővé teszi annak bevezetésével, hogy a felek ennél korábbi időpontban is megállapodhassanak.

A 114. §-hoz

A rendelkezés a Hjt. egyéb rendelkezéseinek módosításával szükségessé váló felhatalmazásmódosításokat tartalmazza.

A 115. §-hoz

A rendelkezés a VII. besorolási osztály 2018. január 1-jétől történő megszüntetésére figyelemmel indokolt átmeneti szabályokat állapítja meg.

A 116. §-hoz és a 10. melléklethez

A Hjt. 4. mellékletében találhatók az általános előmeneteli rend szerinti kötelező és maximális várakozási idők, valamint a speciális előmeneteli rend szerinti kötelező várakozási idők. A speciális előmeneteli rendben nincs maximális várakozási idő, ennek az általános előmeneteli rendből történő teljes kivezetésére azonban nincs lehetőség, mivel egyrészt a végzős tisztjelölt és altiszt-jelölt hallgatók első szolgálati beosztásba helyezése érdekében minden évben szükséges a megfelelő számú pályakezdő beosztás biztosítása, másrészt a pályakezdő beosztásokban szolgálók számára az előmeneteli lehetőség biztosítása érdekében az őrnagy, illetve a zászlós rendfokozattal rendszeresített beosztásokig indokolt továbbra is megtartani a maximális várakozási időt. Ebből következően főhadnagy, százados, őrnagy, törzsőrmester, főtörzsőrmester és zászlós rendfokozatokban megmarad a maximális várakozási idő.

A Magyar Honvédség tervezett bővítése és a munkaerőpiacon kialakult helyzet indokolttá teszi a magas szinten kiképzett, felkészített és jelentős katonai/szakmai tapasztalatokkal rendelkező állomány megtartásának erősítését. A jelentős szakmai gyakorlattal és tapasztalattal rendelkező személyi állomány megtartására és biztonságérzetének növelésére, a Magyar Honvédség vonzerejének fokozására, valamint a szolgálati nyugdíjrendszer átalakítása következtében - az öregségi nyugdíjig, illetve a nyugdíj előtti rendelkezési állományba helyezésig tartó - megnövekedett időtartamú katonai pályafutásra tekintettel viszont egyértelműen pozitív hatást gyakorolna a magasabb rendfokozatok esetében a maximális várakozási idő eltörlése. Ez azt jelenti, hogy tisztek esetében az alezredes és ennél magasabb, illetve altisztek esetén a törzszászlós és ennél magasabb rendfokozatokban már nem lenne maximális várakozási idő. Ennek egyben kellő motivációt is kell jelentenie az alacsonyabb rendfokozatban szolgálók számára, hogy az alezredesi, illetve törzszászlósi rendfokozatot elérni szándékozzanak, ezzel elkerülve a maximális várakozási idő lejártával történő szolgálati jogviszony megszűnésének lehetőségét.

Azzal, hogy az alezredes és magasabb, illetve a törzszászlós és magasabb rendfokozatok esetén eltörlése kerül a maximális várakozási idő, az ezen a rendfokozatokkal rendszeresített beosztások esetében az általános és a speciális előmeneteli rend vonatkozásában lényegében nem lesz érdemi különbség, hiszen a „felfelé vagy kifelé” elv - a maximális várakozási idő hiányában - egyik előmeneteli rend esetében sem érvényesül majd (különbség csak a beosztásba kerülés lehetőségei között lesz). Emiatt indokolt, hogy az érintett rendfokozatok esetében mindkét előmeneteli rendben azonos kötelező várakozási idők legyenek meghatározva. Ez azt jelenti, hogy a speciális előmeneteli rendben az őrnagy, az alezredes és a zászlós rendfokozatokhoz az általános előmeneteli rendben meghatározott jelenlegi kötelező várakozási idők lesznek alkalmazva, azaz mindhárom rendfokozat esetében 6 évről 5 évre csökken a kötelező várakozási idő.

A maximális várakozási idő eltörlésével lehetőség nyílik a Hjt. 46. § (1) bekezdés r) pontja szerint rendelkezési állományba („közigazgatási tartalékállományba”) helyezhető katonák körének bővítésére, mivel a magasabb rendfokozatokat az előmeneteli rendszer sajátos működéséből adódó kiválás nem fogja érinteni. Ennek következtében a Hjt. 46. § (1) bekezdés r) pontja kiterjeszthető a főhadnagy, illetve törzsőrmester rendfokozattal rendelkező hivatásos katonákra is.

A 117. §-hoz

Szövegcserés módosítások.

A 118. §-hoz

Hatályukat vesztő rendelkezések.

A 119. §-hoz

A választási eljárásról szóló 2013. évi XXXVI. törvényt módosítja, annak érdekében, hogy az önkéntes tartalékos szolgálat vállalása ne zárja ki automatikusan a választási bizottsági tagság betöltésének lehetőségét. A módosítás révén az önkéntes tartalékos katona a tényleges szolgálatteljesítés ideje alatt nem lehet választási bizottsági tag, ettől eltérő időben viszont igen. Ez azért is indokolt, mert a társadalom laikus tagjai számára a katona azonos elbírálás alá esik, állománykategóriától függetlenül, a katonai politikai szerepvállalása a politikai hovatartozás nélküli katonai szolgálat iránti közbizalom megingását eredményezheti.

A 120. §-hoz

Az értelmező rendelkezések újraszabályozásával meghatározásra került többek között a honvédelmi szervezet személyi állományának, a honvédségi nyugdíjasnak, valamint a biometrikus adatnak a fogalma e törvény vonatkozásában.

A biometrikus adat olyan, speciálisan egy adott személy karakterisztikáit leíró adat, amelynek kinyerésére, feldolgozására és elemzésére speciálisan az erre a célra kialakított eszközökre, valamint azok hosszú távú tárolásához a jogszabályi feltételeknek megfelelő adatbázisokra van szükség. A NATO képességcél fejlesztése során megkülönböztetésre kerültek azok a potenciális egyéni karakterjellemzők, amelyek egy adott személy biológiai tulajdonságait írják le, és, amelyek az erre kifejlesztett speciális eszközökkel kinyerhetőek. A fentiekre figyelemmel indokolt a biometrikus adat fogalmának, illetve tartalmának meghatározása.

A 121-122. §-hoz

Az adatkezelést ki kell terjeszteni a Nemzeti Adó- és Vámhivatallal, valamint az Országgyűlési Őrséggel kapcsolatos feladatokra is.

A honvédségi nyugdíjasok, valamint a katonai rendészek részére rendszeresítésre kerülő igazolványok kiadása miatt szükséges. A „személyazonossági igazolvánnyal” szövegrész beiktatása pontosítás, a Genfi Egyezmények szerinti megnevezést alkalmazza, egyéb más igazoló okmánnyal történő ellátásra nem kerül sor.

A 123. §-hoz

Az egyes nyilvántartások a Honvédség személyi állománya tekintetében tartalmaznak adatokat, ezért vált szükségessé a fejezet újraszabályozása.

Az új 4. alcímhez: Meghatározásra kerül a HM Költségvetés Gazdálkodási Információs Rendszer, amely biztosítja az egyes nyilvántartások elektronikus hátterét. Meghatározásra került továbbá a Magyar Honvédség központi pénzügyi és számviteli szervének adatfeldolgozói minősége, és a honvédelmi szervezetek erre irányuló szerződéskötési kötelezettsége. Tartalmazza, hogy az egyes szakterületek az általuk vezetett nyilvántartások alapjául szolgáló okiratokat és másolatait is kezelik az adatpontosság elve érdekében.

Az érintett saját adataiba és azok alapjául szolgáló iratokba történő betekintési jogosultságot is szabályozza.

Az új 4/A. alcímhez: A honvédelmi egészségügyi adatkezelésre vonatkozó rendelkezéseket jelenleg a Haktv. 8. §-a tartalmazza. A szabályozás a katonai alkalmasság vizsgálatához, ellenőrzéséhez kapcsolódó adatkezelésre korlátozódik, az egyes rendelkezések a korábbi katonai jogállási törvény, azaz a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény 82/A. §-ának alapulvételével kerültek megalkotásra. Megállapítható, hogy az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüak.) a gyógykezeléshez kapcsolódó adatkezelést szabályozza részletesen. A munkavégzésre való alkalmasság megállapítása, mint adatkezelési cél ugyan megjelenik a törvényben, de a jogalkalmazást segítő részletszabályok - néhány hivatkozás (13. §, 2. számú melléklet) kivételével - alapvetően hiányoznak. A gyakorlati tapasztalatok azt mutatják, hogy a honvédelmi egészségügyi adatkezelésre vonatkozó rendelkezéseket a Haktv.-ben bővíteni szükséges, megkönnyítve ezzel a jogalkalmazást, különösen annak eldöntését, hogy egy adott esetre a Haktv. vagy az Eüak. rendelkezéseit kell irányadónak tekinteni.

A törvény elsődleges célja, hogy megfelelő jogforrási szinten, kellő részletességgel szabályozza az egészségügyi és a hozzájuk kapcsolódó személyes adatok honvédelmi kezelésére vonatkozó előírásokat. A törvény további célja egy kiegészítő jellegű norma megalkotása, mely az Eüak.-hoz kapcsolódik. A módosításnak szövegpontosító, joghézagokat megszüntető szerepe is van.

A honvédelmi egészségügyi adatkezelésre vonatkozó rendelkezéseket indokolt kivenni az általános szabályok köréből, egyúttal a Haktv. III. fejezetében önálló alcímet kell létrehozni. A módosítás öt részre tagozódik: bevezető rész (8. §), a katonai alkalmassággal összefüggő adatkezelés szabályait tartalmazó rész (8/A-8/F. §-ok), a gyógykezelési célú adatkezelés speciális szabályait tartalmazó rész (8/G-8/I. §-ok), a közös szabályokat tartalmazó rész (8/J. §), valamint a törvény 3. mellékletét képező 16. melléklet. A második részben az Eüak. által egyáltalán nem, vagy csak érintőlegesen szabályozott adatkezelések kerültek rögzítésre. A 8/A-8/F. §-ok többek között pontosítják az alkalmasság vizsgálatához, ellenőrzéséhez kapcsolódó adatkezelés hatályos előírásait, valamint külön szakaszokban jelenítik meg a felülvizsgálati, az egészségfejlesztési és a szűrővizsgálati (alkohol, kábítószer) tevékenységhez kapcsolódó adatkezelés szabályait. A harmadik rész az Eüak. azon rendelkezéseihez kapcsol speciális szabályokat, melyek a gyógykezelés céljából történő adatkezelésre vonatkoznak. A 16. melléklet a kezelhető adatfajták felsorolását tartalmazza. 

Az új 5. alcímhez: A rendelkezés az elektronikus ügyintézéshez kapcsolódó módosítást és egyéb szövegtechnikai pontosításokat tartalmaz.

Az új 6. alcímhez: A rendelkezések az elektronikus ügyintézéshez kapcsolódó módosítást, az adatkezelés lényeges elemeinek pontosítását és egyéb szövegtechnikai változtatást tartalmaznak.

A honvédelemért felelős miniszter által létrehozott fegyveres biztonsági őrséget működtető szervezete (HM EI Zrt.) a Magyar Honvédség létesítményeit őrző fegyveres biztonsági őrség tagjával a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény 7. § (1a) bekezdés d) pontja szerint csak abban az esetben létesít jogviszonyt, ha az a Magyar Honvédséggel önkéntes védelmi tartalékos katonai szolgálati viszonyt létesít, mindemellett a fegyveres biztonsági őr munkaviszony csak akkor tartható fent, ha az érintett személy önkéntes védelmi tartalékos szerződéssel rendelkezik (az egyik jogviszony megléte - minkét irányban - feltételezi a másikat) ezért elengedhetetlen a két szervezet között az interakció, a jogviszony létesítésével, fenntartásával, megszűnésével stb. összefüggő adatáramlás,adattovábbítás folyamatos biztosítása.

A két fél részéről egymás irányába továbbításra kerülő adatok a fenti feltétel biztosítását szolgálják, továbbá a két szervezet közötti azonos, megegyező személyi kör nyilvántartását alapozzák meg.

Az új 7. alcímhez: A rendelkezés a fegyelmi nyilvántartás keretszabályait bontja ki, pontosítja és meghatározza az adatkezelés lényeges elemeit.

A 14/B. §-ban meghatározott szabálysértési ügyek nyilvántartása a Magyar Honvédség tényleges állományú tagjaira terjed ki, valamint azokat az adatokat tartalmazza, amelyek a szabálysértési eljárás döntés-előkészítéséhez és határozathozatalához szükségesek.

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény (a továbbiakban: Szabs tv.) 28. § (2) bekezdése is kimondja, hogy „a katona által a szolgálati viszony tartama alatt a szolgálati helyen, illetve a szolgálattal összefüggésben elkövetett szabálysértést - a szabálysértési elzárással is büntethető szabálysértés kivételével - fegyelmi eljárás keretében kell elbírálni. Ha a katona szolgálati viszonya a fegyelmi eljárás befejezése előtt megszűnt, a szabálysértést a szabálysértési hatóság, illetve a bíróság bírálja el.”

A Szabs. tv. 28. § (5) bekezdése értelmében „a katona által elkövetett, fegyelmi eljárás keretében el nem bírálható szabálysértés esetén a rendőrség, illetve a szabálysértési hatóság értesíti az eljárás alá vont személy állományilletékes parancsnokát az őrizetbe vételről, illetve annak meghosszabbításáról, a szabálysértési elzárás büntetés kiszabásáról, valamint a meg nem fizetett pénzbírság, helyszíni bírság, illetve a közérdekű munka helyébe lépő elzárásra átváltoztatásról.”

Fentiek alapján megállapítható, hogy a Magyar Honvédség honvédelmi szabálysértési nyilvántartást vezet, mely nincs kapcsolatban a központi szabálysértési nyilvántartással.

A 14/C. §-ban meghatározott honvédelmi büntető ügyek nyilvántartása azon ügyek nyilvántartása, melyekben nyomozóhatóságként a parancsnok jár el. E nyilvántartás nincs kapcsolatban a központi bűnügyi nyilvántartással.

Az új 8. alcímhez: A rendelkezések az elektronikus ügyintézéshez kapcsolódó módosítást, az adatkezelés lényeges elemeinek pontosítását és egyéb szövegtechnikai változtatást tartalmaznak.

Az új 9. alcímhez: A kártérítési nyilvántartásban történő adatkezelés meghatározása a kártérítési eljárás lefolytathatóságának, a kártérítési eljárás során történő döntés-előkészítésnek és határozathozatalnak biztosítása, a kiszabott kártérítés és azok teljesítésének naprakész megállapíthatósága miatt szükséges.

Az új 10. alcímhez: A rendelkezések az elektronikus ügyintézéshez kapcsolódó módosítást, az adatkezelés lényeges elemeinek pontosítását és egyéb szövegtechnikai változtatást tartalmaznak.

Az új 11. alcímhez: Különböző járandóságra vagy ellátásra szerezhetnek jogosultságot a hivatásos és most már a szerződéses állományból is nyugállományba kerülő katonák és azok hozzátartozói (özvegyek, árvák), ezért szükség van a honvédelmi szervezet szociális és érdekvédelmi gondoskodási körébe tartozók társadalombiztosítási ellátásainak nyilvántartására.

Az új 12. alcímhez: Az adatkezelés lényeges elemeinek pontosítását és egyéb szövegtechnikai változtatást tartalmaznak

Az új 13-13/L. alcímekhez: A rendelkezések a beléptetési rendszer és a belépési engedélyek kiadásával kapcsolatos szabályokat tartalmazzák.

A honvédelmi és nemzetbiztonsági érdek megjelenítését, a honvédelem és a vele együttműködő KNBSZ sajátos, rendkívül érzékeny, Magyarország, a NATO és az EU biztonságára kiható, összetett feladatrendszere indokolja.

Az adatkezelés időtartamának 15 évre történő módosítása a következők miatt indokolt. A honvédelmi objektumok vagyonbiztonsága, büntető és fegyelmi eljárások megalapozottsága, a minősített adatok védelme, honvédelmi és nemzetbiztonsági érdekek is indokolják a beléptetési adatok hosszabb távú megőrzését. A megőrzési idő megteremti az összhangot egyrészt magával az adatkezelés céljával, másrészt a büntetőeljárásokhoz kapcsolódó törvények rendelkezéseivel. A honvédelem és a vele együttműködő KNBSZ sajátos, rendkívül érzékeny, Magyarország, a NATO és az EU biztonságára kiható, összetett feladatrendszere szempontjából meghatározó több olyan bűncselekményt is nevesít a jogszabály, amelyek elévülési ideje eléri a 15 év időtartamot, vagyis ezen esetekben bűnüldözési és nemzetbiztonsági érdek, hogy adott esetben 15 évre visszamenő adatok felhasználására kerüljön sor.

A HM és más honvédelmi szervezetek elhelyezését biztosító objektumok működésének biztosításához fűződő érdekek Magyarország honvédelmi érdekeit testesítik meg, mint a honi védelmi infrastruktúra kiemelten fontos elemei. A honvédelmi objektumok egy része a magyarországi kritikus infrastruktúra részét képezi, mint annak honvédelmi létfontosságú rendszereleme, illetve az objektumok némelyike a veszélyes katonai objektumok körébe tartozik.

A honvédelmi feladatok ellátásának, a katonai műveletek tervezésének nemzeti és szövetségesi sajátosságaival összefüggésben, a HM és más honvédelmi szervezetek nagy mennyiségben használnak fel minősített adatokat, nem nyilvános adatokat, illetve más okból „érzékeny” adatokat. A minősített adatok kezeléséhez a vonatkozó jogszabályok részletesen meghatározzák a hozzáférés korlátozásának személyi, adminisztratív, elektronikus és fizikai biztonsági feltételeit, köztük az objektumok zónásításával és a beléptetéssel szemben támasztott követelményeket is. A Magyar Honvédség technikai beléptető rendszer rendeltetése biztosítani, hogy az egyes elkülönített zónákba csak az arra jogosultak tartózkodhassanak.

A szigorúan titkos minősítésű adat kiszolgáltatásával elkövetett kémkedést, öt évtől tizenöt évig terjedő szabadságvesztéssel rendeli büntetni a törvény [Btk. 261. § (2) bekezdése], de több más bűncselekmény [például a Btk. 178. § (2) bekezdés c) pontja szerint minősülő kábítószer birtoklása, a 256. § (2) bekezdése szerint minősülő lázadás szervezése, vezetése, a 258. § (1) bekezdése szerint minősülő hazaárulás, a 365. § (4) bekezdés c) pontja szerint minősülő rablás] esetén is akár 15 évvel korábbi adatok vizsgálata válhat szükségessé, hiszen a büntethetőség elévülése a büntetési tétel felső határához kötött [Btk. 26. § (1) bekezdése]. A Btk. 26. § (1) bekezdése alapján a büntethetőség a büntetési tétel felső határának megfelelő idő, de legalább öt év elteltével évül el.

Honvédelmi érdek érvényesítése céljából szükség van a honvédelmi szervezetek zártkörű rendezvényein résztvevők adatainak kezelésére. A rendelkezés az adatkezelés lényeges elemeit tartalmazza.

A képrögzítésre alkalmas elektronikus megfigyelőrendszerrel kapcsolatos szabályok a GDPR szabályaira tekintettel kerültek pontosításra.

A hatályos szabályozás kiegészítésre került a honvédelmi szervezetek hatáskörébe tartozó pályázatok lefolytatásával kapcsolatos adatkezeléssel.

A kiértesítéssel kapcsolatos szabályok tekintetében az adatkezelés lényeges elemeinek pontosítása és egyéb szövegtechnikai változtatást tartalmaznak a rendelkezések.

A honvédelem személyi állománya szolgálati feladatai végrehajtása céljából, speciális esetekben hazautazás, magáncélú igénybevétel érdekében honvédelmi járművet jogosult igénybe venni. Az igénybevétel, az igénybevételhez kapcsolódó pénzügyi elszámolások szabályos végrehajtása, illetve a gépjármű igénybevétel során esetlegesen bekövetkező balesetek kivizsgálása, kivizsgálhatósága érdekében a honvédelmi szervezetek a személyi állomány 13/E. alcímében foglalt adatait az ott meghatározottak szerint kezelik.

A kiképzési nyilvántartás vezetését a következők indokolják. A katonák egyéni kiképzése a harc megvívásához és a beosztás betöltéséhez szükséges ismeretek, gyakorlati jártasságok és készségek megszerzésének folyamata, ami az alapkiképzést, szakalapozó- és a szakkiképzést foglalja magába. A katonák kiképzését meghatározott fegyverzetre, eszközre, illetve feladatra hajtják végre.

A felkészítést követően vizsgáztatás keretében mérik fel a beosztás betöltésére való alkalmasságot. A vizsgaeredmények a kiképzési nyilvántartásban kerülnek rögzítésre.

A rendelkezés tartalmazza a lakhatási támogatásokkal kapcsolatos adatkezelés lényeges elemeit.

Az adatkezelés időtartamát a következők indokolják:

Költségvetési forrás biztosításával kerül sor a lakhatási támogatások nyújtására. Jellemzően rendkívül hosszú lakhatási megoldásokhoz nyújt a tárca segítséget, ilyen támogatás a honvédelmi munkáltatói kölcsön, melynek futamideje a hatályos szabályozás szerint 25 év, a korábbi szabályozás szerint 35 év. További támogatási forma a lakáspénz biztosítása, amely felhasználható lakásbérlet támogatásához és lakáslízing-szerződés teljesítéséhez. Utóbbi átlagos futamideje 15-25 év. Ide tartozik továbbá HM-rendelkezésű lakás bérletének biztosítása, melynek időtartama - a cserelakások bérleti tartamát is figyelembe véve - kb. 20-30 év. A hosszú futamidőre, valamint a támogatási eszközök jogszerűségének ellenőrzéséhez fűződő érdekre tekintettel szükséges hosszabb adatkezelési időtartam meghatározása.

A központi irattári nyilvántartással kapcsolatos adatkezelés lényeges elemeit tartalmazza a rendelkezés. Az adatkezelés időtartamának hosszát az indokolja, hogy érdekvédelmi, rehabilitációs ügyekben az érintett elhalálozása után is szükség lehet a központi irattárban kezelt adatokra.

A rendelkezés a szakmai irányítási jogkörrel rendelkező honvédelmi szervezet az irányítási jogköre alá tartozó szakállomány nyilvántartással összefüggő adatkezelés lényeges elemeit tartalmazza.

A katonai rendészeti feladatokat ellátó honvédelmi szervezet jogszabályban meghatározott feladatinak végrehajtásához elengedhetetlen a személyes adatok kezelése. A rendelkezés ezen adatkezelés lényeges elemeit tartalmazza.

Katonai rehabilitációra 2007. június 30-áig volt lehetőség, valamint 2017-ben, figyelemmel az ’56-os események kerekévfordulós megemlékezéseire, a rendfokozati rehabilitáció ideiglenesen újólag lehetővé vált. A rehabilitált személyekkel kapcsolatos további ügyintézés (pl. különböző kedvezmények, jogosultságok biztosítása) indokolja egy olyan adatbázis megőrzését és fenntartását, amely az érintettekre vonatkozó speciális - különösen az egykori katonai szolgálattal, történelmi események során tanúsított helytállással összefüggő - adatokat tartalmaz. A korábbi években mintegy hatezer fő részesült rehabilitációban, akik az érdemeik függvényében különböző jogosultságokat kaptak.

A honvédelmi célú elektronikus információs rendszerek biztonságának felügyeletét ellátó kijelölt hatóság a hatósági nyilvántartási feladatait - figyelemmel az elektronikus információs rendszerek biztonsági felügyeletét ellátó hatóságok, valamint az információbiztonsági felügyelő feladat- és hatásköréről, továbbá a zárt célú elektronikus információs rendszerek meghatározásáról szóló 187/2015. (VII. 13.) Korm. rendelet 21. § (1) bekezdésére - az állami és önkormányzati szervek elektronikus információbiztonságáról szóló 2013. évi L. törvény (a továbbiakban: Ibtv.) 15. §-ában foglalt rendelkezések szerint végzi.

A kijelölt hatóság adatkezelésének törvényi alapját az Ibtv. teljes körűen tartalmazza, ahhoz azonban, hogy ez honvédelmi célú adatkezelésnek minősüljön, ezért a Haktv. kiegészítése szükséges.

A 124. §-hoz

Az iraki és az afganisztáni műveletek tapasztalatai alapján a NATO lisszaboni csúcsértekezletén a biometrikus adatgyűjtés és -megosztás fontosságát, mint az aszimmetrikus szembenálló fél felderítésének kulcselemét emelték ki, és a NATO egyik alapvető képességhiányaként azonosították be. Ennek következményeként a biometrikus adatgyűjtő képesség kialakítására vonatkozó nemzeti koncepció kidolgozása és a szövetségi együttműködés kialakítása 2012-ben már NATO képességcélként is megjelent. A biometrikus eszközök alkalmazásával kapcsolatos feladatrendszert a szövetségi vállalások fokozódása mellett az illegális migráció megjelenése hozta újra felszínre.

Az illegális migráció több olyan országból indul ki, amely országokból érkező személyekre vonatkozóan a szövetséges erők biometrikus adatbázissal rendelkeznek. Ezen adatbázisok és a meglévő eszközök felhasználásával kiszűrhetőek lennének azok a veszélyes személyek, akik a magyar határon legálisan, vagy illegálisan próbálnak átjutni, így a biometrikus eszközök alkalmazása elősegítené az esetleges terrorcselekmények megelőzését is.

A biometrikus adatok gyűjtésére, feldolgozására, szövetségi adatbázisokkal történő összevetésére való képesség egyre nagyobb jelentőséggel bír. A hatékony felderítő támogatás biztosítása, a rendelkezésre álló technikai eszközök által biztosított lehetőségek kihasználása érdekében elengedhetetlen a jogszabályi környezet átalakítása oly módon, hogy az biztosítsa a Honvédség kijelölt és felkészített állománya részére e tevékenység végrehajtását.

Az Infotv. 5. § (3) bekezdésére figyelemmel a módosítás meghatározza az adatkezelés célját és feltételeit, az adatkezelő személyét és a kezelendő adatok fajtáit.

Korunk konfliktusai során a különböző műveletek hibrid környezetben, aszimmetrikus jelleggel kerülnek végrehajtásra. Ezekben a konfliktusokban a szembenálló fél gyakran elvegyül a civil, polgári lakosság körében, amely megnehezíti a felderítést és a beazonosítást. A NATO képességcélként megjelent és a szövetségi rendszer által fejlesztett biometrikus képességhez kapcsolódóan a koalíciós műveletekhez történő hozzájárulás és a Honvédség külföldi szerepvállalása, valamint a Hvt.-ben meghatározott feladatok (például tömeges migráció okozta válsághelyzetben történő alkalmazás) során a Honvédség (annak felderítő, különleges műveleti, hadszíntéri helyszínelő erői) és a KNBSZ által végrehajtott biometrikus adatgyűjtés, feldolgozás és tárolás célja a szembenálló fél személyazonosságának beazonosítása. Ez támogatja az erők megóvását, a műveleti területen megjelenő fenyegetettség feltérképezését és csökkentését, a műveletek és a műveletet végrehajtó állomány biztonságának szavatolását, valamint a fenyegetést jelentő különböző személyek kiszűrését. A Honvédség kijelölt erői a KNBSZ szakmai irányítása alatt hajtják végre az adatkezelést, így viszonylatukban nem az Infotv. 3. § 9a. pontja szerinti közös adatkezelésről, hanem adatkezelő-adatfeldolgozó viszonyról beszélhetünk. A feladat végrehajtása szorosan összefügg a nemzetbiztonsági szolgálatokról szóló 1995. évi CXXV. törvény 6. § f) pontjában is megjelenített egységes katonai felderítő rendszerrel, illetve annak a Zrínyi 2026 Honvédelmi és Haderő Fejlesztési Program keretében történő fejlesztésével.

Biometrikus adatgyűjtés (azaz ujj- vagy tenyérnyomat, DNS minta, íriszkép, arckép, kéz érhálózat, hangminta, egyéni íráskép és egyéni mozgáskép) minden olyan, a műveleti területen megjelenő, valamint a tömeges migráció okozta válsághelyzetben érintett személy vonatkozásában indokolt, aki potenciális kockázatot, illetve veszélyt jelenthet a Honvédség kijelölt erőire, valamint Magyarország nemzetbiztonsági helyzetére, illetve, aki valamilyen formában a Honvédség kijelölt erőit támogatja, illetve azokkal kapcsolatba kerül. A műveleti területen, illetve a tömeges migráció okozta válsághelyzetben potenciálisan érintett személyek lehetnek: a szemben álló fél katonái, a fenyegetést és a feltételezetten fenyegetést jelentő civil személyek, a fenyegetést jelentő faktorokat (személyek, sejtek, csoportok, hálózatok, szervezetek) támogató, illetve feltételezetten támogató civil személyek, civil, nem harcoló személyek, valamint a partner, a helyi, illetve a harmadik országbeli személyek, akik a Honvédséget, illetve a koalíciós műveleteket támogatják.

Cél az, hogy az adott válsághelyzettel vagy műveleti tevékenységgel (például katonai missziók) konkrétan lefedhető földrajzi területen a törvényben kijelölt célok mentén szükséges és arányos adatkezelés valósuljon meg.

Az Infotv. 5. § (3) bekezdésére figyelemmel a módosítás meghatározza az adatok megismerésére jogosult személyi, illetve szervezeti kört.

A műveleti területen biometrikus adatgyűjtés során szerzett, feldolgozott, kiértékelt adatok megosztásának célja a más országok által a műveleti területen gyűjtött biometrikus adatokkal történő összehasonlítás, amely elősegítheti a potenciális kockázatot és veszélyt jelentő személyek felderíthetőségét és kiszűrését. A biometrikus adatgyűjtés során szerzett, feldolgozott, kiértékelt és tárolt adatokba a módosítás alapján csak egy szűk kör tekinthet be, így a KNBSZ főigazgatója és helyettesei és a KNBSZ biometrikus adatok kezelésében résztvevő személyi állománya. A minisztert, a Magyar Honvédség parancsnokát és helyetteseit a biometrikus adatok kezeléséről a módosítás szerint a KNBSZ főigazgatója tájékoztatja.

A megszerzett adatok megosztása a NATO tagországok, más külföldi országok irányába a minősített adatok cseréjéről szóló nemzetközi megállapodás alapján történik, ezáltal hozzájárul Magyarország és az információt fogadó ország biztonsági helyzetének támogatásához, továbbá a Honvédség műveleteket végrehajtó erői és az információt fogadó ország műveleti erői biztonságának szavatolásához. A biometrikus adatgyűjtés során szerzett, feldolgozott, kiértékelt és tárolt adatok megosztása a hatáskörrel rendelkező rendészeti szervekkel és polgári nemzetbiztonsági szolgálatokkal elősegítheti a polgári nemzetbiztonsági szolgálatok fenyegetést jelentő tényezőkkel kapcsolatos információszerzését és e tényezők feltérképezését, továbbá a rendészeti szervek által végzett későbbi nyomozati tevékenységet a fenyegetést jelentő tényezők és aktorok kiszűrése és nyilvántartása céljából.

Az Infotv. 5. § (3) bekezdésére figyelemmel a módosítás meghatározza az adatkezelés időtartamát.

A biometrikus adatgyűjtés során szerzett, feldolgozott, kiértékelt és tárolt adatok megőrzése minimum ötven évig indokolt. A potenciális kockázatot, illetve fenyegetést jelentő tényezők/aktorok aktív, illetve passzív tevékenységével hosszú távon kell számolni. Az aktorok kockázatot és fenyegetést jelentő cselekményei térben és időben elkülönülve hosszú távon is megjelenhetnek. A fenyegetést jelentő különböző aktorok általában hálózat részeként hajtják végre tevékenységüket. A különböző hálózatok felderítése és feltérképezése, valamint a hálózatban történő állandó változások lekövetése érdekében egy adott, kockázatot vagy fenyegetést jelentő személy biometrikus adatai elhalálozása után is relevanciával bírhatnak. Erre figyelemmel az ilyen személyek biometrikus adatainak törlésére csak akkor kerül sor, ha azok megőrzéséhez további biztonsági érdek nem fűződik.

A 125-126. §-hoz

Az önkéntes tartalékos állomány toborzásának megkönnyítése érdekében lehetővé teszi a hadköteles nyilvántartásban szereplő adatok ezen célra történő felhasználását.

A 127. §-hoz

A hivatkozásokat pontosítja, továbbá kiterjeszti az adatszolgáltatást a Nemzeti Adó- és Vámhivatalra, és az Országgyűlési Őrségre.

A 128. §-hoz

Az adatszolgáltatásra kötelezett szervek bővítésének célja az általuk kezelt, jogszabályokban vagy egyéb szabályozókban meghatározott nyilvántartásokból történő adatok biztosítása a hadköteles nyilvántartás részére, alapvetően a kiképzett tartalékosok hadi beosztásba történő tervezése céljából.

A 129-130. §-hoz

Szövegpontosításokat tartalmaz.

A 131. §-hoz

A rendelkezés a Honvédség katonai igazgatási és központi adatfeldolgozó szerve és az érintett honvédelmi szervezet adatkezelését tartalmazza. A Honvédség katonai igazgatási és központi adatfeldolgozó szerv a honvédelmi azonosító okmányok kiadására és kezelésére kijelölt szerv, amely a honvédelmi szervezetek igénylése alapján a honvédelmi szervezet állománya részére az azonosító okmányokkal történő ellátást biztosítja. Ez valósul meg a rendelkezés szerinti adatkezelés során is, mely tartalmazza a belföldi katonai futárigazolvánnyal összefüggő adatkezelés lényeges elemeit.

A 132. §-hoz

A Haktv. mellékleteinek módosítására, valamint új mellékletekkel történő kiegészítésére irányul.

A 133. §-hoz

Szövegcserés módosító rendelkezéseket tartalmaz.

A 134. §-hoz

Hatályon kívül helyező rendelkezéseket tartalmaz.

-----STARTING---POINT---VEGE---

A 135. §-hoz

A törvény hatálybalépésének időpontját határozza meg.

A 136. §-hoz

Sarkalatossági záradékot tartalmaz.