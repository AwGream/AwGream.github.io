2006. évi XXXVI. törvény indokolása

a kapcsolt vállalkozások nyereségkiigazításával kapcsolatos kettős adóztatás megszüntetéséről szóló, 1990. július 23-án Brüsszelben aláírt Egyezmény, az Osztrák Köztársaságnak, a Finn Köztársaságnak és a Svéd Királyságnak a társult vállalkozások nyereségkiigazításával kapcsolatos kettős adóztatás megszüntetéséről szóló egyezményhez való csatlakozásáról szóló Egyezmény és az ehhez kapcsolódó Aláírási Jegyzőkönyv, a kapcsolt vállalkozások nyereségkiigazításával kapcsolatos kettős adóztatás megszüntetéséről szóló 1990. július 23-i egyezmény módosításáról szóló Jegyzőkönyv, valamint a Cseh Köztársaságnak, az Észt Köztársaságnak, a Ciprusi Köztársaságnak, a Lett Köztársaságnak, a Litván Köztársaságnak, a Magyar Köztársaságnak, a Máltai Köztársaságnak, a Lengyel Köztársaságnak, a Szlovén Köztársaságnak és a Szlovák Köztársaságnak a kapcsolt vállalkozások nyereségkiigazításával kapcsolatos kettős adóztatás megszüntetéséről szóló Egyezményhez való csatlakozásáról szóló Egyezmény és az ehhez kapcsolódó Aláírási Jegyzőkönyv kihirdetéséről

Indokolás

A törvény célja a kapcsolt vállalkozások nyereségkiigazításával kapcsolatos kettős adóztatás megszüntetéséről szóló 90/436/EGK egyezmény (Választottbírósági Egyezmény) és annak módosítása, valamint a kapcsolódó csatlakozási egyezmények és aláírási jegyzőkönyvek kötelező hatályának elismerése és kihirdetése.

Amennyiben a kapcsolt vállalkozásoknál - a szokásostól eltérő árképzés miatti - nyereség kiigazítása során az érintett tagállamok illetékes hatóságai nem tudnak megegyezni abban, hogy a nyereséget vagy annak egy részét melyik vállalkozás adóalapjába kell beszámítani, a tagállamoknak lehetőségük van kölcsönös egyeztetési eljárás lefolytatására a kettős adóztatás elkerüléséről szóló egyezmények alapján. Ezek a kétoldalú egyezmények azonban nem kötelezik az illetékes hatóságokat megegyezésre.

A Választottbírósági Egyezmény szerint, ha az érintett illetékes hatóságok az egyeztető eljárás során két év alatt nem tudnak megegyezni, akkor az ügyet választottbíróság elé kell vinni. A bíróság hat hónapon belül köteles meghozni döntését, amely kötelező érvényű lesz a tagállamok számára.

Magyarország az Egyezményhez történő csatlakozásával részese lesz a kötelező választottbírósági eljárásnak.