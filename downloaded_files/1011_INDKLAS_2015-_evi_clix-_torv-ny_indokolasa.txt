2015. évi CLIX. törvény indokolása

az Európai Űrügynökséget létrehozó Alapokmány részes államai és az Európai Űrügynökség között a minősített információk védelméről és cseréjéről szóló megállapodás kihirdetéséről

-----STARTING---POINT---ALTALANOS---

Általános indokolás

Tekintettel arra, hogy az Európai Űrügynökség (a továbbiakban: „ESA”) keretein belül folyó munka csúcstechnológiát és kiterjedt tudományos kutatások eredményeit magukban foglaló információkat is érinthet, elengedhetetlen mind az ESA, mind a tagállamok és az azokon belül működő ipari és tudományos szereplők esetében, hogy a számukra érzékeny információk, dokumentumok és anyagok integritása kölcsönösen biztosítva legyen.

Magyarország és a hazai űrkutatással kapcsolatos tevékenységet végző szereplők számára egyaránt alapvető érdek, hogy elért eredményeik külföldi partnereikkel való közös munkájuk során is nemzetközi jogi alapokon nyugvó védelmet élvezzenek. Ezt a védelmet hivatott biztosítani a közösen meghatározott biztonsági elvek és minimum követelmények betartását előíró az Európai Űrügynökség megalapításáról szóló egyezményt aláíró államok és az Európai Űrügynökség között minősített információ védelméről és cseréjéről szóló megállapodás (Biztonsági Megállapodás), mely ESA/LEG/344 számú dokumentum az ESA Tanácsának ESA/C/R(2002)1 számú határozatával elfogadva 2003. június 20. napja óta hatályos.

A megállapodás rögzíti, hogy az ESA által minősített információkat, avagy a magyar jog fogalomhasználatában minősített adatokat az érintett felek közös megegyezés szerint kialakított biztonsági elveknek és minimum követelményeknek megfelelően megőrzik, kizárólag az ESA Alapokmánya által meghatározott célok érdekében használják fel, és az eredeztető (az információ minősítője) előzetes beleegyezése nélkül nem bocsátják más tagállam vagy tagállamok, azok szervezetei, illetve bármely harmadik fél rendelkezésére.

A Magyarország Kormánya és az Európai Űrügynökség között Magyarország csatlakozásáról az Európai Űrügynökséget létrehozó Alapokmányhoz és az erre vonatkozó szerződési feltételekről szóló Megállapodás kihirdetéséről szóló 1594/2014. (XI. 3.) Korm. határozat 8. pontja felhívja a nemzeti fejlesztési minisztert, hogy tegye meg a szükséges lépéseket többek között a Biztonsági Megállapodás elfogadása érdekében.

A nemzetközi szerződésekkel kapcsolatos eljárásról szóló 2005. évi L. törvény rendelkezései alapján valamint az Alaptörvény rendelkezései szerint a Biztonsági Megállapodást és az azzal összefüggő további két nemzetközi szerződést törvényben kell kihirdetni.

-----STARTING---POINT---RESZLETES---

Részletes indokolás

Az 1. §-hoz

Rendelkezés a Biztonsági Megállapodás kötelező hatályának elismeréséről.

A 2. §-hoz

A törvény kihirdeti a Biztonsági Megállapodást.

A 3. §-hoz

A Biztonsági Megállapodás angol nyelvű hiteles szövegét és annak hivatalos magyar nyelvű fordítását tartalmazza.

A 4. §-hoz

A törvény hatályba léptető rendelkezéseit tartalmazza és a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés f) pontjának megfelelően rögzíti, hogy a törvény végrehajtásáról az űrkutatásért felelős miniszter gondoskodik.

Tekintettel arra, hogy a törvény hatálybalépésének pontos napja nem ismert, e szakasz rendelkezik a szerződés hatálybalépésének feltételeiről és arról, hogy tényleges hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.