2001. évi XXXIII. törvény indokolása

a határőrizetről és a határőrségről szóló 1997. évi XXXII. törvény módosításáról

-----STARTING---POINT---ALTALANOS--- 

A külföldiek beutazásának és tartózkodásának újraszabályozásából fakadó szabályozási igények mellett a határőrizetről és a Határőrségről szóló 1997. évi XXXII. törvény (a továbbiakban: Hőr. tv.) módosítása egyidejűleg - a Schengeni Végrehajtási Egyezményből eredő kötelezettségnek eleget téve - megteremti az Európai Unió belső és külső határai közötti különbségtételt, és ezzel az ellenőrzések megszüntetésének jogi hátterét a belső határokon, amely a személyek szabad mozgásának elengedhetetlen eleme. A Schengeni Végrehajtási Egyezmény gyakorlati végrehajtása érdekében a Schengeni Végrehajtó Bizottság számos határozatot és nyilatkozatot (schengeni vívmányok) fogadott el, amelyek elsősorban gyakorlati elvárásokat tartalmaznak, ám ezen elvárások megvalósításának jogszabályi hátterét - többek között - a Hőr. tv.-nek kell megteremtenie.

A jogharmonizációs kötelezettségeken túlmenően figyelemmel kellett lenni arra is, hogy a Hőr. tv. 1997. november 1-jét követő hatályba lépése óta a gyakorlatban számos olyan értelmezési és alkalmazási probléma merült fel, amelynek áthidalására csak a törvény szövegének módosításával, illetőleg pontosabbá tételével volt mód.

Az Amszterdami Szerződés részét képező, a schengeni vívmányokat az Európai Unió keretébe integráló jegyzőkönyv egyértelműen deklarálja, hogy az Amszterdami Szerződés hatályba lépésével egyidejűleg a schengeni vívmányokat - Nagy-Britannia és Írország kivételével - a tagállamok tekintetében azonnal alkalmazandónak tekinti. A közösségi joganyag részévé azok a schengeni rendelkezések váltak, amelyeknek a jogalapja az alapszerződésekben vagy a közösségi vívmányokban megtalálható.

Erről az Európai Unió Tanácsának 1999. május 20-i határozata rendelkezett, amelynek melléklete felsorolja a Schengeni Végrehajtó Bizottság azon határozatait és nyilatkozatait, amelyek közösségi vívmányoknak minősülnek.

A jegyzőkönyv azt is egyértelműen kinyilvánítja, hogy a schengeni vívmányokat és az azok alapján meghozott intézkedéseket olyannak kell tekinteni, amelyeket valamennyi csatlakozni kívánó államnak teljes egészében teljesítenie kell. Magyarország e kötelezettséget tudomásul véve a feltételek teljesítését mind a jogalkotás, mind pedig a gyakorlati alkalmazás terén egyaránt átmeneti időszak kérése nélkül vállalta. A szabályozás alapvető fontosságú a csatlakozás szempontjából, hiszen a Kormány által meghatározott határidő a valamennyi fejezetet átfogó jogharmonizáció teljesítésére 2001. december 31., és a külső határok ellenőrzése témakörében a Hőr. tv. módosításával teljesíthető a csatlakozás érettséget mutató jogharmonizációs követelmény.

A fentieknek megfelelően a Hőr. tv. módosításával olyan új rendelkezések bevezetésére került sor, amelyeket a Schengeni Végrehajtási Egyezmény részes államainak a belső határokon alkalmazniuk kell.

A jelenleg hatályos határőrizeti törvénynek a határforgalom ellenőrzésére, a határőrizetre vonatkozó rendelkezései a külső határok ellenőrzésére vonatkozó elvárásoknak megfelelnek, így azok majd a belső határok megszűnésével a külső határokon továbbra is alkalmazhatóak lesznek. Ugyanakkor ezek a rendelkezések a belső határokon nem, vagy csak eltéréssel lesznek alkalmazhatók. A törvény új fogalomrendszere a „Schengeni Végrehajtási Egyezmény részes államainak belső és külső határai” megfogalmazást alkalmazza, mivel az említett kivételek miatt belső és külső határok ténylegesen csak a Schengeni Végrehajtási Egyezményt alkalmazó államok esetében léteznek. E körülményt a törvényben szereplő értelmező rendelkezések is tükrözik.

Mivel a belső és külső határok megkülönböztetésére csak akkor kerülhet sor, amikor az Európai Unió Tanácsa dönt Magyarország teljes jogú tagságáról, s ezzel párhuzamosan - többek között - az ellenőrzések megszüntetéséről a belső határokon, ezért olyan jogtechnikai megoldásokat kellett alkalmazni, amelyek lehetővé teszik a törvény többi részétől eltérő időpontban való hatályba léptetést. A teljes jogú schengeni tagság ugyanis nem esik egybe Magyarország európai uniós csatlakozásával.

A SCH/Com-ex (98) 26 def. számú végrehajtó bizottsági nyilatkozat egy olyan állandó bizottság felállításáról rendelkezik, amelynek feladata a Schengeni Végrehajtási Egyezmény alkalmazásának ellenőrzése. Az állandó bizottság kettős funkciót lát el. Egyrészt a csatlakozni kívánó vagy a Schengeni Végrehajtási Egyezményt már aláírt, de azt még nem alkalmazó államok felkészültségének helyzetét értékeli (ilyenkor ún. értékelő bizottság), másrészt pedig a Schengeni Végrehajtási Egyezményt már alkalmazó államokat vizsgálja abból a szempontból, hogy azok mennyire megfelelően és hatékonyan hajtják végre a schengeni acquis elvárásait (ilyenkor ún. végrehajtási bizottság). A schengeni követelményeknek való megfelelés függvényében születik döntés - akár évekkel a csatlakozást követően - arról, hogy az érintett állam az ellenőrzéseket a belső határokon megszüntetheti. A dokumentum pontosan felsorolja azokat a szempontokat, amelyeket a bizottság vizsgál annak érdekében, hogy dönthessen az érintett állam csatlakozásáról, avagy a határforgalom ellenőrzésének megszüntetéséről a belső határokon. Magyarországnak arra kell törekednie, hogy ez a döntés minél előbb megszülessen, így ennek feltételeit folyamatosan meg kell teremteni. A tervezet jogi hátteret biztosít a további szabályozáshoz, valamint a schengeni követelmények gyakorlati végrehajtásához.

Hangsúlyozni kell azonban, hogy a vonatkozó szabályok hatályba léptetésére a csatlakozást követő, az Unió döntésétől függő időpontban, ennek megfelelően pedig külön törvénnyel kerülhet sor. A törvény kihirdetésének alapja az Európai Unió Tanácsának - közvetlen normaként nem ható - döntése.

-----STARTING---POINT---RESZLETES---

Az 1. §-hoz

Az Európai Unió tagállamaiban a határőrizet célja már nemcsak a saját terület és az államhatár ellenőrzése, hanem a teljes uniós térség biztonságának megóvása is. Az Európai Közösséget létrehozó szerződés 61. Cikkében megfogalmazott szabadság, biztonság és igazságosság térségének létrehozása és a Szerződés 14. Cikkében meghatározott személyek szabad áramlásának egyik alapvető feltétele az Európai Unió külső határainak hatékony őrizete.

A külső határokon elhelyezkedő államoknak kell védeniük az uniós térség közrendjét, közbiztonságát, az államhatár átlépésének, a beutazás és kiutazás feltételeit teljesíteni nem tudó, azt megszegő személyekkel szemben, ezért a határőrizet tartalmát meghatározó törvénynek is meg kell fogalmaznia ezen célokat. Az uniós térség közrendjének védelmét a külső határokon, illetve - a belső és külső határok mentén egyaránt létező - határterületen végrehajtott tevékenységével a Határőrség biztosítja.

A 2. §-hoz

A törvény a hatályos norma 3. §-ának (2) és (4) bekezdését vonja össze, az eredeti (4) bekezdés zárójelben lévő részének elhagyásával. A két bekezdés összevonását a logikai összetartozás mellett a hatályos szöveg helyesbítése is indokolja, mert az jelenleg pontatlanul sorolja fel a határokmányokat. A határokmányok típusai viszonylatonként eltérőek és eltérő elnevezésűek, ezért nem célszerű a törvényben példálódzó felsorolást sem adni. Elegendő meghatározni azt, hogy az államhatár vonalára és a határjelek elhelyezkedésére vonatkozó földmérési adatokat nemzetközi határokmányok tartalmazzák.

A 3. §-hoz

1. A jogharmonizáció keretében szükségessé vált a Schengeni Végrehajtási Egyezmény fogalmi rendszerének átvétele, és annak beépítése a Hőr. tv. rendelkezései közé. A belső és külső határok, illetőleg a belső légi, vízi járat fogalmánál a Schengeni Végrehajtási Egyezmény által alkalmazott definíció átvételére került sor, természetesen azzal a különbségtétellel, hogy azt a Magyar Köztársaságra vonatkozóan kell értelmezni. E fogalmaknak a határforgalom-ellenőrzés és a határőrizet szempontjából kiemelkedő a jelentőségük, mivel míg a külső határokon az itt megjelölt intézkedéseket maradéktalanul alkalmazni, sőt szigorítani kell, addig a belső határokon az ellenőrzések megszűnnek és azok visszaállítására csak kivételesen kerülhet sor. A nemzetközi forgalomban közlekedő légi, illetve vízi járműveknél az ellenőrzés alkalmazására attól függően kerülhet sor, hogy az érintett járat (és nem azok utasai) a Schengeni Végrehajtási Egyezmény részes államából érkeznek-e, illetőleg oda indulnak-e vagy sem.

2. A Schengeni Végrehajtási Egyezmény részes államainak meghatározását az a körülmény indokolja, hogy a külső és belső határokon eltérő feladatok megjelenítése, a részes államokkal szembeni kötelezettségek csak az Egyezmény tényleges alkalmazóival szemben érvényesíthetőek. Az Egyezményt aláíró államok köre ugyanis nem esik egybe az azt ténylegesen alkalmazó államok körével. A korábbiakban kifejtettek értelmében az Egyezmény aláírása és megerősítése még nem jelenti annak alkalmazhatóságát, arra csak az értékelő bizottság javaslata alapján az Európai Unió Tanácsa által meghozott döntés értelmében kerülhet sor. Így, értelemszerűen, a Schengeni Végrehajtási Egyezményt még nem alkalmazó államokkal szemben a Magyar Köztársaság belső határt még nem alakíthat ki, és pl. az onnan érkező nemzetközi járatokat sem kezelheti belső járatként. Ugyanez a kitétel érvényesül Magyarországgal szemben is mindaddig, amíg az nem alkalmazza a Schengeni Végrehajtási Egyezményt.

3. Az értelmező rendelkezések körében a törvény elhagyja az „államhatár rendjének védelme” fogalom meghatározást, tekintettel arra, hogy ezt a kifejezést a törvény hatályos szövege a későbbiekben nem alkalmazta, illetve a továbbiakban sem alkalmazza. Módosítja továbbá az „államhatár őrzése”, a „határforgalom ellenőrzése”, a „határrend” és a „határvíz” fogalom meghatározásokat.

4. Az „államhatár őrzése” és a „határforgalom ellenőrzése” kifejezések pontosítása a tényleges tevékenység meghatározására és a két tevékenység tartalmának összhangba hozására irányul. A „határrend” újrafogalmazása a hatályos szöveg pontosabb, jogilag értékelhetőbb megfogalmazására, tehát a hatályos szöveg korszerűsítésére törekszik.

5. A törvény szövege ez idáig hibásan tartalmazta a „határvíz” fogalmát, amely egyes esetekben alkalmas a határvíz fogalmának korlátlan kiterjesztésére, s ez a határrend fenntartása szempontjából, de szakmailag sem indokolt. A határvíz meghatározásának kizárólag rendészeti és hatósági szempontból van jelentősége azért, hogy az érintett állam illetékes hatóságai ott milyen intézkedéseket tehetnek, illetőleg állampolgárai milyen feltételekkel tartózkodhatnak. Az államhatár vonalára, amelyet nemzetközi szerződések határoznak meg, e fogalomnak egyáltalán nincs kihatása, így az problémát sem okozhat. Az 50 méteres távolságnak pedig csak ott van jelentősége, ahol nemzetközi szerződés másként nem rendelkezik, és ahol a határvonal a vizet metszi, mert ahol annak mentén halad (pl. a Duna a szlovák határszakaszon) ott a határvíz a partig terjed. Ahol a nemzetközi szerződés a metszésponttól számított távolságról nem rendelkezik, ott már korábban is 50 méteres távolságot határozott meg a hazai jog, nevezetesen a víziközlekedés rendjéről szóló 27/1993. (IX. 23.) KHVM rendelet.

A 4-5. §-hoz

A korábban hatályos törvény 6. §-ának (4) bekezdése és 10. §-ának (1) bekezdése az államhatár mentén tartózkodó személyek számára olyan korlátozásokat fogalmaz meg, amelyeket a belső határon történő ellenőrzés megszüntetése után indokolatlan fenntartani, illetve az ellenőrzés megszüntetésével összhangban fel kell oldani. A törvény 4. és 5. §-a a belső határok esetében kizárja a korlátozások alkalmazását.

A 6. §-hoz

A peage forgalomra vonatkozó új rendelkezés alkalmazása a pontosításra és a nemzetközi szerződésekben már alkalmazott megoldások törvényi lehetőségének megteremtésére irányul és nem csak a magyar vasútállomások közötti más állam területén lévő vasútvonalakra, hanem a más állam területén lévő vasútállomások közötti, de magyar területen lévő vasútvonalakra is kiterjeszti a nemzetközi szerződésben történő szabályozás lehetőségét.

A 7. §-hoz

Szakmai szempontból indokolatlan különbséget tenni a légi járművel növényvédelmi célból és más munka végzése céljából folytatott tevékenység között. Másként fogalmazva a határrend fenntartása szempontjából indokolt bejelentéshez kötni minden olyan légi járművel végzett munkát, amely az államhatártól számított 10 km-en belül történik.

A 8. §-hoz

A gyakorlati tapasztalatok szerint az államhatár átlépésére nemcsak a határforgalom számára megnyitott határátkelőhelyeken és ideiglenes határátkelőhelyeken kerül sor. Nemzetközi szerződés teszi lehetővé például a rönöki Szent Imre Templom látogatását osztrák állampolgárok számára, a tervek szerint a somoskői vár látogatását magyar, szlovák és más állampolgárok számára, és osztrák-magyar viszonylatban meghatározott természetvédelmi területek látogatását. Ezek a határátlépések határátkelőhelyen kívül, a nemzetközi szerződésben körülírt területen történnek. Történelmi, kulturális emlékhelyek látogatása és más célú határátlépések határátkelőhelyen kívül történő lehetővé tétele indokolja a módosítást.

A 9. §-hoz

A Schengeni Végrehajtási Egyezmény 2. Cikkének 2. pontja alapján a Schengeni Végrehajtási Egyezmény részes államai a többi részes állammal való egyeztetést követően a közbiztonság és a közrend védelme, valamint a nemzetbiztonság érdekében a határellenőrzést a belső határokon ideiglenesen visszaállíthatják. Ha ilyen intézkedések alkalmazása sürgős, akkor a többi részes állam értesítésére a lehető legrövidebb időn belül kell sort keríteni. A határforgalom ellenőrzésének visszaállítása - tehát azon előírás alkalmazása, hogy az államhatárt ismét csak a kijelölt helyen és csak meghatározott időben szabad átlépni - automatikusan maga után vonja a zöldhatár (a kijelölt határátkelőhelyek közötti határszakaszok) ellenőrzését, vagyis a határőrizet alkalmazását a jogellenes határátlépések illetőleg más jogellenes cselekmények megakadályozása és felfedése érdekében.

A Schengeni Megállapodás végrehajtásáról szóló Egyezmény 2. 2. Cikkének alkalmazásakor követendő eljárásról a SCH/Com-ex (95) 20 rev 2 számú dokumentum rendelkezik, amely a többi részes állam értesítésének részletes szabályait állapítja meg.

A schengeni államok ilyen intézkedést alkalmaztak már pl. a szomszédos állam túlságosan liberális kábítószer politikájára, a fővárosban végrehajtott terrorista akciókra, vagy az illegális migránsoknak adott „amnesztia” bevándorlást gerjesztő hatására hivatkozással, amikor is úgy ítélték meg, hogy a belső határokon visszaállított ellenőrzések az elkövetők felfedését, illetőleg az illegális jelenségek megjelenésének megelőzését szolgálhatják. Fontos, hogy az intézkedések a közbiztonság védelmét szolgálják és rendőri jellegűek, ezért több államban is a belügyminiszter jogosult az elrendelésére.

A törvény ezen lehetőséget a Kormány, sürgős esetben a belügyminiszter számára rendeletalkotás útján biztosítja. Sürgős esetben mindenképpen a belügyminiszternek kell elrendelnie a határellenőrzést, mivel a Kormány összehívásával járó esetleges késedelem veszélyekkel járhat. A belügyminiszter intézkedése a Kormány döntéséig érvényes, így amennyiben a belügyminiszter rendeli el az ellenőrzést, úgy erről haladéktalanul tájékoztatnia kell a Kormányt, amely jóváhagyja vagy megszünteti a belügyminiszter által elrendelt intézkedéseket.

A Kormány illetve a belügyminiszter intézkedését - a rendelet kihirdetésétől függetlenül - minden lehetséges módon a közvélemény tudomására kell hozni, „közhírré kell tenni”, amely a tömegtájékoztatás eszközeinek igénybevételét is jelenti. Ez utóbbi intézkedésre azért van szükség, mert a rendelkezés az állampolgárok jelentős körét érinti. A határforgalom zavartalan lebonyolításának pedig elengedhetetlen eleme, hogy az államhatárra érkezők a határátlépés lehetséges módjairól tudomással bírjanak.

A 10. §-hoz

A törvény mindössze a hatályos szöveg korszerűsítésére irányul, illetve kiegészül azzal, hogy az ideiglenes határátkelőhely megnyitására csak a kormány által meghatározott keretek között legyen mód.

A 11. §-hoz

A Schengeni Végrehajtási Egyezmény 4. Cikke értelmében a nemzetközi repülőtér egyszerre minősül belső, illetve külső határnak. A személyforgalom-ellenőrzést az ún. belső járatok esetében meg kell szüntetni, míg a külső járatoknál a harmadik államba való indulás előtt, illetőleg az onnan érkező járatok esetében a leszállást követően a külső határokra előírt ellenőrzéseket kell végrehajtani. Ez a gyakorlatban azt jelenti, hogy a repülőterek infrastruktúráját oly módon kell kialakítani, hogy fizikailag elkülönüljenek a schengeni térségből érkező, illetőleg oda induló járatok a harmadik, tehát nem schengeni országból érkező, illetve oda induló járatoktól. A járatok fizikai elkülönítésének a határforgalom ellenőrzésben igen jelentős a szerepe, hiszen a belső járatok esetében - állampolgárságtól függetlenül - a személyek ellenőrzését nem lehet alkalmazni, azt a harmadik országok állampolgárai esetében a külső határokon, vagy az első schengeni repülőtéren valamely részes állam hatósága hajtja végre, illetve a kiutazáskor alkalmazza. A belső határok nélküli térség szabályai értelmében tehát a belső határokat átlépő járatok esetében már nincs ellenőrzés.

A schengeni rendszer bevezetése és alkalmazása a repülőtereken és a kisrepülőtereken című SCH/Com-ex (94) 17 rev 4 számú dokumentum értelmében a járatok fizikai szétválasztását minden, nemzetközinek minősített repülőtéren meg kell valósítani, más ún. kisrepülőtereken azonban ez nem előírás. A fizikai elválasztásnak megfelelően a repülőteret a dokumentumban meghatározott jelzésekkel kell ellátni.

A Schengeni Végrehajtási Egyezmény 2. 2 Cikkének alkalmazása a repülőterekre is vonatkozik, amelynek értelmében - kivételes esetben - a közrend, közbiztonság védelme érdekében a belső járatok esetében is lehet ideiglenesen a személyforgalmat ellenőrizni.

A hatályos törvény értelmében valamennyi külföldre induló, illetve onnan érkező járat utasait ellenőrizni kell, a törvény új rendelkezései azonban már megteremtik a belső és a külső járatok elkülönítésének hazai jogi feltételeit is.

A 12. §-hoz

A korábban hatályos Hőr. tv. 19. §-ának (4)-(5) bekezdései rendelkeznek a kényszerleszállás eseteiről, vagyis amikor a Magyar Köztársaság területén végrehajtott leszállás előre nem tervezett események miatt történik. Ily módon előfordulhat, hogy sem az utasok, sem pedig a személyzet nem rendelkezik a Magyar Köztársaság területén előírt beutazási feltételekkel (pl. vízum), hiszen az eredeti úticél nem Magyarország volt. Mindezidáig azonban e személyi kört egyetlen jogszabály sem mentesítette a beutazási feltételek teljesítése alól. E hiányosságot pótolja a törvény [18. § (1) bekezdés b) pontja].

A korábban hatályos Hőr. tv. 18. § (1) bekezdés a) pontjának rendelkezései („az államhatáron a személyek átlépésekor, illetve járművek és szállítmányok áthaladásakor a határátlépésre vonatkozó szabályokat - ha jogszabály vagy nemzetközi szerződés másként nem rendelkezik - nem kell alkalmazni a vízi, vasúti vagy légi járművel történő átutazás esetén, amennyiben az utas a Határőrség, a Vám- és Pénzügyőrség által kijelölt tranzitterületet, illetőleg a járművet nem hagyja el”) nem feleltek meg a schengeni követelményeknek, de a hazai gyakorlat szempontjából is erősen kifogásolhatóak voltak. Annak a külföldinek ugyanis, aki a Magyar Köztársaság területére beutazik, rendelkeznie kell a beutazási feltételekkel, még akkor is, ha az ország területén csak átutazni kíván. Mivel az ország területén való átutazás - lévén belföldi utazás - ellenőrzés nélkül lehetséges, így az a körülmény, hogy az érintett külföldi nem szakítja meg az útját a Magyar Köztársaság területén, valójában egyáltalán nem, vagy csak igen nehezen ellenőrizhető. Ez alól - egyelőre - kivételt jelenthet a repülőtér tranzitterülete, hiszen a tranzitálás esetén nem lehet a tranzitterületet elhagyni, ezáltal de facto a külföldi nem lép be a Magyar Köztársaság területére. Egy ilyen, körbehatárolt terület hatóságilag is kontrollálható.

Schengen tagságunk esetében azonban már a külső járatok esetében e kivétel sem lesz alkalmazható, hiszen minden esetben annak az első részes államnak az illetékes hatóságai kötelesek ellenőrizni a beutazás feltételeit, ahová a külföldi először belép (külső határ). Ez esetben pedig a célországba való beutazás feltételeit is köteles az „első” schengeni állam végrehajtani, amely ily módon az egész schengeni térség biztonságáért is felelőssé válik. A repülőtéri tranzitálás esetén tehát a beérkező külső járatokról való átszálláskor határforgalom ellenőrzést kell végrehajtani, így a törvény 18. § (1) bekezdés e) pontjában foglaltakat a külső járatok esetében nem lehet alkalmazni.

A 13. §-hoz

1. A törvény összevonja és módosítja a hatályos Hőr. tv. 19. §-ának (1) és (2) bekezdését, mert nem indokolt az új határátkelőhely megnyitására, valamint a megszüntetésére, működésének szüneteltetésére és a forgalom jellegének megváltoztatására vonatkozó rendelkezéseket külön bekezdésben szabályozni.

2. Jelentős új elem a törvényben, hogy a határátkelőhelyek tekintetében követelményrendszer felállítását írja elő, amely alapján új határátkelőhelyet csak abban az esetben lehet megnyitni, ha az megfelel az uniós elvároknak és a költségfedezete rendelkezésre áll. A csatlakozási folyamatban problémát okozhat, ha infrastrukturális feltételek hiányában nyílnak olyan határátkelőhelyek, ahol a kulturált és biztonságos ellenőrzés feltételei nincsenek biztosítva. Ennek kialakítására irányadóak az európai uniós szakértőknek a magyarországi határátkelőhelyekről készített jelentései, illetve az abban foglalt ajánlások. A határátkelőhelyek kialakításánál - többek között - az alábbi szempontokat kell érvényesíteni: szét kell választani a személyforgalmat a teherforgalomtól, a veszélyes szállítmányokat elkülönített helyen szükséges ellenőrizni (elválasztva a teherforgalomtól is), az ellenőrző pontok (fülke, épület) legyenek technikailag jól felszereltek (rendszerbe kapcsolt számítástechnikai eszközök, ellenőrzéstechnikai eszközök, megvilágítás stb.), biztosítsák az útlevélkezelő szabad mozgását, az ellenőrzési rendszernek szelektív, differenciált ellenőrzésre kell épülnie (az Európai Unió országai állampolgárainál minimális, vízummenteseknél könnyített, vízumkötelezetteknél teljes körű az ellenőrzés), teherforgalomban mérlegelést kell végezni, a külső határokon (lehetőség szerint) szükséges sugárzásmérőket alkalmazni, a vasúti forgalomban törekedni kell a menetközbeni ellenőrzés alkalmazására, a kombinált áruszállításnál a határkezelést a kombi terminálon kell elvégezni stb. Mindemellett az is alapvető elvárás az átkelőhelyekkel szemben, hogy a határon szolgálatot teljesítő szervek alkalmazottai emberhez méltó és a sikeres, hatékony munkát lehetővé tevő körülmények között végezhessék feladataikat.

A gyors és kulturált határforgalom ellenőrzés megvalósítására a schengeni külső határok biztonságának javítását célzó intézkedésekről szóló, SCH/Com-ex (94) decl 8 számú végrehajtó bizottsági nyilatkozat tartalmaz rendelkezéseket. Ezek közül kiemelendő az az előírás, mely szerint a forgalom torlódásának elkerülése végett a külső határokon úgy kell kialakítani az átkelőhelyeket, hogy az ún. másodlagos (vagyis alaposabb) ellenőrzéseket külön sávban vagy helyen lehessen lebonyolítani, annak érdekében, hogy az ne tartsa fel a „problémamentes” utasok forgalmát. A repülőterekre vonatkozóan a schengeni rendszer bevezetése és alkalmazása a repülőtereken és a kisrepülőtereken című SCH/Com-ex (94) 17 rev 4 számú dokumentum tartalmaz előírásokat.

A 14. §-hoz

1. A korábban hatályos Hőr. tv. 20. §-a (3) bekezdésének módosítását a katasztrófák elleni védekezésről szóló törvény hatályba lépése indokolta. A korábban hatályos törvény szerint a részleges határzár elrendelésére a belügyminiszter, teljes határzár elrendelésére a Kormány volt jogosult. A katasztrófákkal, katasztrófahelyzetekkel kapcsolatban azonban a gyakorlati életben felmerülnek olyan problémák, amikor is a miniszter vagy a Kormány döntésének megszületéséig már emberi életet vagy jelentős anyagi javakat veszélyeztető helyzet alakulhat ki (pl. árvíz, hóhelyzet) a határátkelőhelyek térségében, vagy az odavezető utakon, így azonnali intézkedésre van szükség. Ezt a törvény új rendelkezései szerint a Határőrség Országos Parancsnoka teheti meg, aki egyidejűleg értesíti a belügyminisztert és intézkedése a belügyminiszter, illetve a Kormány döntéséig van érvényben.

2. A 20. § (6) bekezdéssel történő kiegészítését és a kivételes rendelkezés beépítését értelemszerűen a belső határ ellenőrzésének megszűnése indokolja.

A 15- 21. §-hoz

1. A belső határokon az ellenőrzések megszüntetése könnyen okozhat biztonsági kockázatot, hiszen ezzel egy közbiztonsági szűrő szűnik meg. Ennek ellensúlyozására a Schengeni Végrehajtási Egyezmény részes államai ún. kiegyenlítő intézkedéseket alkalmaznak, amelyet a Schengeni Végrehajtási Egyezmény 2. Cikke is lehetővé tesz. Ezek a kiegyenlítő intézkedések a határtérségben és az ország mélységében folytatott ellenőrzések. Az ellenőrzés azonban közvetlenül az államhatárra - az ideiglenesen visszaállított ellenőrzések kivételével - sohasem terjedhet ki. A határtérségben közbiztonsági okokból minden olyan személy ellenőrzésére sor kerülhet, akiről valószínűsíthető, hogy a belső határt átlépték vagy át kívánják lépni. Az ország belső területén (mélységben) elsősorban idegenrendészeti, munkaügyi ellenőrzések, illetve a bűncselekmények alapos gyanúja alapján végrehajtott ellenőrzések alkalmazása válik szükségessé.

A schengeni részes államok - elsősorban Németország, Ausztria, Franciaország - e feladat ellátására kétféle megoldást alkalmaznak: vagy az érintett szerveikből létrehozott közös egységek járőröznek, vagy az egyes szerveknek olyan hatásköröket biztosítanak, hogy egyetlen szerv is képes és jogosult legyen a teljeskörű idegenrendészeti, bűnüldözési ellenőrzés lefolytatására.

Az illegális migráció elleni fellépést szolgáló intézkedések elfogadásáról szóló SCH/Com-ex (98) 37 def 2 számú dokumentum számos intézkedése között szerepel az az előírás, mely szerint a schengeni részes államok - amilyen mértékben az lehetséges - ellenőrzik a határtérségen kívüli területeket, különösen azokat a határmenti területeket, amelyek az illegális migrációval leginkább érintettek, és e tevékenységet lehetőleg mozgó egységek bevetésével végzik. Úgyszintén az illegális migráció elleni fellépés eszközeként sürgeti a dokumentum az ország belsejében, különösen a főbb közlekedési útvonalakon végzett ellenőrzéseket.

A teljes jogú schengeni tagság birtokában a Magyar Köztársaságnak is kiemelt figyelmet kell majd fordítania arra, hogy a Schengeni Végrehajtási Egyezmény részes államaival közös belső határokon a határellenőrzés megszüntetésével a Schengeni Végrehajtási Egyezmény részes államainál - beleértve Magyarországot is - ne keletkezzen biztonsági kockázat. A fentiekben vázolt intézkedésre az idegenrendészeti törvény, illetőleg öt bűncselekmény tekintetében a büntetőeljárásról szóló 1973. évi I. törvény alapján már most is lehetősége van a Határőrségnek. A Határőrség a Hőr. tv. 37. § (1) bekezdésének értelmében más szervekkel együttműködhet, így nincs jogi akadálya annak, hogy a belső területeken jelentkező feladatokat a Határőrség más szervekkel együttesen lássa el.

A fentiekből kitűnően külön szabályozásra nincs szükség ahhoz, hogy a Határőrség az. ún. mélységi ellenőrzéseknek eleget tehessen, ám a schengeni követelmények alapján annak egyértelművé tétele elengedhetetlen, hogy a Határőrség a törvény 22. §-ában felsorolt feladatai közül melyeket nem láthatja el a belső határon (határforgalom-ellenőrzés, határőrizet), illetve, hogy melyeket alkalmazhatja kizárólag a határterületen vagy az ország területén. A törvény szerint a Hőr. tv. 22. §-ának új (3) bekezdése tartalmazná, hogy mely feladatok nem láthatóak el a belső határokon, ám a további tevékenységek esetében a hatályos törvény 22. és 50. §-ainak alkalmazása a leendő belső határok mentén, illetőleg az ország területén továbbra is szükséges, sőt kiemelkedő jelentőségű.

2. A törvény a Hőr. tv. a korábban hatályos 23. § (5) bekezdéséhez képest nem tesz különbséget a Határőrség helyi szervein belül a határőrizeti kirendeltségek és a határforgalmi kirendeltségek között. A belső határok ellenőrzésének megszűnése, illetve a külső határok ellenőrzésének hatékonyabbá tétele szervezeti változásokkal is együtt jár, amely a helyi szervek tevékenységi körének homogenizálását eredményezi és így nem indokolja a megnevezésekben való különbségtételt.

3. A Schengeni Végrehajtási Egyezmény részes államai között a belső határokon kiemelkedő szerepe van a határokon átnyúló együttműködésnek. Ezen együttműködés a részes államok közötti kétoldalú megállapodásokban meghatározott feltételek szerint történik. Az együttműködésben igen jelentős az ún. kapcsolattartási szolgálati helyek szerepe. A szolgálati helyeket a szomszédos államok az említett kétoldalú megállapodások alapján hozzák létre, amely szerint a felek meghatározzák e szervek feladatait, amelyek főként idegenrendészeti és bűnügyi jellegűek. Itt történik pl. a személyeknek az átadása-átvétele, de a külföldiekre irányuló közös ellenőrzések is. A legtipikusabb együttműködési forma a Schengeni Végrehajtási Egyezmény 39-47. Cikkei alapján alkalmazott határon átnyúló bűnügyi együttműködés, amely magában foglalja a határon átnyúló üldözést és megfigyelést is. Ebben a részes államok kijelölt szervei vesznek részt, amelyek általában a rendőrség, határőrség és a vámőrség szerveit jelentik.

Az Egyezmény azonban pusztán az együttműködés kereteit adja meg, annak részletes szabályait és konkrét formáit az államok kétoldalú megállapodásokban rögzítik. Az együttműködés lehetőségei szinte korlátlanok, akár odáig is terjedhetnek, hogy a két szomszédos állam érintett hatóságai közösen lássanak el feladatokat vagy együttesen tárjanak fel bűncselekményeket stb. A Schengeni Végrehajtási Egyezmény minden eddigi együttműködési formán túllép azáltal, hogy a határokat nem ismerve, megfelelő feltételek betartatása mellett lehetővé teszi a másik részes állam területén való intézkedést is. Ennek különösen nagy a jelentősége a határon átnyúló szervezett bűnözés és az illegális migráció elleni fellépésben. A törvény megteremti a Határőrség számára, hogy kétoldalú megállapodás alapján ilyen együttműködésben, kapcsolattartási szolgálati helyek működésében részt vegyen, és a - rendőrségi törvény mintájára - külföldön eljárási cselekményeket foganatosíthasson. A külföldi határrendészeti szerv tagja szintén eljárhatna a Magyar Köztársaság területén a kétoldalú megállapodás keretei között. Ezt a korábban hatályos törvény a határforgalom-ellenőrzésben már lehetővé tett, ám a törvény új rendelkezései ezt a jogosultságot - a schengeni követelmények értelmében - valamennyi rendészeti feladatkörre kiterjeszti. Különösen fontos ez a Határőrség számára a tiltott határátlépés és az embercsempészés elleni fellépésben, amely ügyekben nyomozóhatóságként járhat el.

4. A törvény újraszabályozza a Hőr. tv. 45. §-át. Rögzíti, hogy a Határőrség külön jogszabályban meghatározott esetben szabálysértési hatóságként jár el. Hatáskörébe nem tartozó szabálysértés észlelése esetén intézkedik a cselekmény megszakítására, rögzíti a tényállást és a bizonyítékokat, vagy feljelentést tesz.

5. Az állampolgári jogok országgyűlési biztosa a Ferihegyi Nemzetközi Repülőtéren tartott vizsgálatát követően ajánlást tett a tranzitterületre vonatkozó speciális szabályok kidolgozására. Ennek értelmében az új idegenrendészeti törvény - törvényi szintű szabályozást teremtve - az idegenrendészeti hatóság által elrendelt egyes intézkedések esetében kötelezheti a külföldit a tranzitterületen való tartózkodásra. Ezzel összhangban a határőrizeti törvény értelmezné a tranzitterület fogalmát és meghatározná azokat a jogosítványokat, amelyeket a Határőrség az idegenrendészeti hatóság által elrendelt intézkedések végrehajthatóságának biztosítása érdekében a tranzitterületen is alkalmazhatna.

A 22-23. §-hoz

A rendelkezések módosítását kizárólag az új idegenrendészeti törvény és a menedékjogról szóló 1997. évi CXXXIX. törvény módosítása indokolja, mivel e két törvény új, megváltozott feladatokat határoz meg a Határőrség számára, amelyet a Hőr. tv.-nek is meg kell jelenítenie.

A 24. §-hoz

A törvény összevonja a Hőr. tv. 69. §-ának (1) és (2) bekezdését és egységes szabályozást állapít meg az államhatárt átlépő magyar állampolgárok és a külföldiek nyilvántartására, illetve a nyilvántartás lehetőségére vonatkozóan. A 71. § újrafogalmazásával rögzíti a szabálysértésért felelősségre vont személyekkel kapcsolatos nyilvántartási szabályokat.

A 25. §-hoz

A felhatalmazó rendelkezés pontosítja a 83. § (4) bekezdésének a) pontját azzal, hogy a Határőrség szolgálati feladatainak és hatósági eljárásainak ellátására vonatkozó részletes szabályokat szolgálati szabályzat elnevezéssel a belügyminiszter rendeletben határozza meg.

A törvény 25. §-a felhatalmazást ad a Kormánynak, hogy a határforgalom ellenőrzés, illetőleg a határőrizet ideiglenes visszaállításának feltételeit és a végrehajtásának szabályait állapítsa meg. Ebbe beletartozik az elrendelés lehetséges eseteinek a konkrétabb meghatározása, az elrendeléskor, illetőleg a visszavonáskor alkalmazandó eljárások, beleértve a szükséges tájékoztatások (a Kormány, a Schengeni Végrehajtási Egyezmény más részes államai, illetve a közvélemény felé) lebonyolításának rendjét is.

A törvény a Kormányt hatalmazza fel, hogy rendeletben határozza meg a határátkelőhely alapvető követelményeit, továbbá a megnyitás személyi, tárgyi, infrastrukturális, pénzügyi és technikai feltételeit. A rendeletben az említett schengeni elvárásokat maradéktalanul érvényesíteni kell.

-----STARTING---POINT---VEGE---

A 26-29. §-hoz

1. A törvény a jogharmonizációs kötelezettség teljesítésére utaló rendelkezést tartalmaz.

2. A törvény hatálybalépése az idegenrendészeti és a módosított menedékjogi szabályokkal egy időben történik, azoknak a rendelkezéseknek a kivételével, amelyek kifejezetten csak a Schengeni Végrehajtási Egyezmény alkalmazhatóságának időpontjához kötődnek.

3. A büntetőeljárásról szóló törvény értelmében öt bűncselekmény tekintetében a határőrség nyomozóhatóságként jár el, ha a bűncselekmény gyanúját a határőrség észleli. Ez utóbbi fordulat indokolatlanul leszűkítette a határőrség nyomozóhatósági jogkörét. Ez akár olyan indokolatlan helyzeteket is okozhat, amikor is a határátkelőhelyen a vámszerv által felfedett embercsempész esetében a vámszervnek nem a vele együtt szolgálatot teljesítő Határőrséget, hanem a Rendőrséget kell értesítenie. A jelenlegi módosítás nem teszi kizárólagos nyomozó hatósággá a Határőrséget, azonban kiterjeszti és egyértelművé teszi azokat az eseteket, amikor nyomozóhatóságként járhat el.