1993. évi VIII. törvény indokolása

a társadalombiztosításról szóló 1975. évi II. törvény módosításáról és kiegészítéséről

-----STARTING---POINT---ALTALANOS--- 

A társadalombiztosításról szóló 1975. évi II. törvény (a továbbiakban: T.) módosításáról és kiegészítéséről szóló törvényjavaslat (a továbbiakban: javaslat) tartalmazza azokat a változásokat, amelyeket a társadalombiztosítási rendszer megújításának koncepciójáról és a rövidtávú feladatokról szóló 60/1991. (X. 29.) OGY határozat javasol. Ennek megfelelően a javaslat meghirdeti a nők öregségi nyugdíjkorhatárának 1995-től kezdődő fokozatos emelését, folytatódik az átlagszámítási időszak hosszabbítása a korábbi évek kereseteinek indexálásával, a keresetek degresszív beszámítására vonatkozó korlátozás tovább enyhül.

A javaslat figyelemmel van azokra az 1992-ben kihirdetett törvényekre is, amelyek a társadalombiztosítási jogviszonyokat, jogintézményeket érintik, így például

- a szövetkezetekről szóló 1992. évi I. törvényre,

- a szövetkezetekről szóló 1992. évi I. törvény hatálybalépéséről és az átmeneti szabályokról szóló 1992. évi II. törvényre,

- a Munka Törvénykönyvéről szóló 1992. évi XXII. törvényre.

A javaslat szerinti megoldások figyelemmel vannak a társadalombiztosítás pénzügyi helyzetére és a szükséges bevételek biztosítása érdekében az egészségbiztosítási ágazatot érintő néhány változtatást írnak elő, továbbá szélesítik a járulékok alapját. Korszerűsítik a társadalombiztosítási ellátásokra való jogosultság megszerzésére irányuló megállapodást szabályozó rendelkezéseket, szerény mértékben emelve a járulékként fizetendő összeget.

-----STARTING---POINT---RESZLETES---

Az 1. §-hoz

A javaslat továbbra is alapelvként rögzíti, hogy a társadalombiztosítás kiadásainak fedezetére járulékot kell fizetni. Ezzel együtt - figyelemmel a társadalombiztosítási ellátások összetételében bekövetkezett változásokra és a társadalombiztosítás pénzügyi alapjainak a központi költségvetéssel kialakított kapcsolatrendszerére - tartalmazza, illetőleg meghatározza a bevételeket meghaladó kiadások fedezetét biztosító állami garanciát.

A jogszerűen járó társadalombiztosítási ellátásokat, illetve azok kifizetését (szolgáltatások teljesítését) a társadalombiztosítás mindenkori pénzügyi helyzetétől függetlenül garantálni kell.

A 2. §-hoz

A szövetkezetekről szóló 1992. évi I. törvény a tagsági viszony fogalmát egységesen és elsősorban, mint tulajdonosi jogot adó viszonyt határozza meg. Önmagában ezért a tagsági viszonyra társadalombiztosítást alapozni nem lehet. Az említett törvény 63. §-a szerint a szövetkezeti tagsági viszony keretében munkaviszony vagy vállalkozási jellegű jogviszonyok jöhetnek létre. A biztosítás fennállását ezekhez a jogviszonyokhoz kell kapcsolni és a továbbiakban nem indokolt egyes szövetkezeti formákat (pl. iskolai szövetkezet) nevesíteni.

Az említett törvény „a mezőgazdasági szövetkezet tagjának a közös munkában részt vevő segítő családtagja” minősítést nem tartalmazza, az 1992. évi II. törvény szerint pedig a mezőgazdasági szövetkezetek 1992. év végével megszünnek. Átalakulnak, illetőleg megszünnek az ipari szolgáltató és szövetkezeti szakcsoportok is. A reájuk vonatkozó társadalombiztosítási rendelkezések ezért a jövőre nézve okafogyottá váltak.

A gazdasági társaságokról és a társadalombiztosításról szóló törvények összhangjának megteremtése érdekében a javaslat rendezi a közkereseti társaság természetes személy tagja társadalombiztosítási jogállását. Ennek megfelelően a közkereseti társaság természetes személy tagjára csak akkor terjed ki a társadalombiztosítás, ha a társaság tevékenységében személyesen közreműködik.

A 3. §-hoz

A társadalombiztosítási törvény értelmében a biztosítás nem terjed ki a külföldi állam képviseleti hatósága, a diplomáciai mentességet élvező nemzetközi szerv, valamint az ezekhez tartozó diplomáciai mentességet élvező személy alkalmazottjára. A javaslat összhangban a diplomáciai kapcsolatokról Bécsben, 1961. április 18-án aláírt nemzetközi szerződés kihirdetéséről szóló 1965. évi 22. törvényerejű rendelettel tartalmazza, az érintett személyi kör egyértelmű és pontos meghatározását, társadalombiztosítási jogállását.

A 4. §-hoz

A javaslat elfogadása lehetővé teszi egyes biztosítottak részéről felmerült azon igények teljesítését, hogy térítési díj fizetése mellett a kórházban magasabb komfortú, pl. egy-két ágyas szobában helyezzék el.

Az 5. §-hoz

Az egészségügy reformjának egyik célja a szektorsemleges finanszírozás megteremtése, melynek során az egészségügyi vállalkozások és magánorvosok számának növekedésével bővül a társadalombiztosítási egészségügyi szolgáltatók köre.

Az Egészségbiztosítási Alap bevételei azonban csak korlátozott mértékben és csak fokozatosan teszik lehetővé az egészségügyi szolgáltatások teljeskörű finanszírozását. Ezért tételesen kell meghatározni azt az ellátó kört, melyek igénybevételének költségeit az egészségbiztosítás teljes egészében fedezi, illetőleg azt a kört, melynek szolgáltatásaihoz csak támogatást nyújt. Ez utóbbi esetben a biztosítottat részleges térítési díj fizetési kötelezettség terheli.

A 6. §-hoz

A javaslat szerint a közszolgálati és a közalkalmazotti jogviszonyban lévő, tartósan külföldön foglalkoztatott biztosított és a vele együtt külföldön tartózkodó házastársa, gyermeke által indokoltan igénybe vett egészségügyi ellátás külföldön felmerült és igazolt költségét indokolt az 1992. július 1-je előtti szabályozás szerinti mértékben (85%) megtéríteni, függetlenül az ellátás belföldi költségétől.

A 7. §-hoz

Az elmúlt évek tapasztalata szerint egyre több olyan megbetegedés fordul elő, melynek gyógyulási ideje az egy évnél hosszabb ideig tart. Ezért a javaslat táppénzfolyósítást nem csak a gümőkóros, hanem egyéb megbetegedések esetére is egy évnél hosszabb időre lehetővé teszi, meghatározva az engedélyezés keretét is.

A javaslat módot nyújt arra, hogy az a biztosított, aki az egy évi táppénzfolyósítás időtartamán túl, de várhatóan néhány hónapon belül keresőképessé válik, ne kényszerüljön arra, hogy idő - egészségügyi állapotának a végleges kialakulása - előtt rokkantsági nyugdíjat vegyen igénybe.

A 8. §-hoz

A javaslat a táppénz mértékének szabályozását törvényi szintre emeli, kizárva annak lehetőségét, hogy alacsonyabb szintű jogszabály ettől eltérően rendelkezzék.

Az egészségbiztosítási járulékfizetési kötelezettség felső határának bevezetése miatt 1993. január 1-jétől törvényben kell rendezni az átlagszámítási időszakban a felső határig járulékot fizetők táppénz alapját.

A 9. §-hoz

Jellemzővé vált esetek támasztják alá azt a tendenciát, hogy a biztosított röviddel a szülés előtt, biztosítási jogcím változás, illetőleg munkáltató változtatás alapján kiugróan magas jövedelmet igazol, - mely után járulékot csak rövid ideig fizetnek -, s így a gyermek két éves koráig aránytalanul magas összegű ellátáshoz jut. Ennek lehetőségét indokolt korlátozni a biztosítási elvre tekintettel úgy, hogy legalább 180 napi járulékfizetés álljon az újabb ellátás mögött. Egyes élethelyzetekben a javaslat kedvezőbb ellátási alapot teremt.

A 10. §-hoz

Fedezeti szempontokat figyelembe véve a társadalombiztosítási jogszabályokban jelenleg az az alapelv érvényesül, hogy a jogosultat csak egy nyugellátás illeti meg, és aki többre jogosult, ezek közül választhat. Ha azonban az özvegyet mind saját jogán, mind özvegyi jogon ellátás illeti meg, kifejezetten szociális indíttatásból a kétféle ellátást a T. 65/A. §-ában említett, de tételesen külön jogszabályban megállapított határösszegig együtt kell folyósítani. A határösszeg, amely az utóbbi években jelentősen nőtt, a nyugdíjak emelésével egyidejűleg emelkedik.

Régóta jelentkező igény, hogy a rokkantsági, öregségi nyugdíjban részesülő özvegy is megkaphassa az özvegyi nyugdíjat. A javaslat tartalmazza az igény meghatározott korlátok közötti teljesítését, tehát annak lehetővé tételét, hogy a saját jogú nyugellátás összegétől függetlenül mind az ideiglenes, mind az állandó özvegyi nyugdíj a jogszerző halálától számított egy évig megillesse az özvegyet. Egy évig tehát az alacsonyabb ellátást nem kell szüneteltetni, illetőleg a kétféle ellátást nem csak a külön jogszabályban előírt határösszegig lehet folyósítani. Ez jelentős segítséged ad a háztartásnak és az életvitelnek a haláleset folytán elkerülhetetlen átrendezéséhez különösen most, a rezsiköltségek rohamos növekedése idején, amelyet nem befolyásol, hogy a háztartást már csak egy személy tartja fenn.

A 11. §-hoz

Öregségi teljes nyugdíjra az öregségi korhatárt betöltött és legalább húszévi szolgálati idővel rendelkező személy jogosult, továbbá az, aki az öregségi korhatárt 1991. előtt betöltötte, és addig legalább tíz évi szolgálati időt is szerzett. Azoknak, akik az öregségi korhatárt 1990. után töltötték be, húsz évnél kevesebb, de legalább tízévi szolgálati idő megléte esetén öregségi résznyugdíjat lehet megállapítani.

A javaslat a távlati elgondolásokhoz igazodóan a résznyugdíjra jogosultsághoz szükséges szolgálati időt tizenöt évre emeli azoknál, akik az öregségi korhatárt 1993. június 30-a után töltik be.

A 60/1991. (X. 29.) OGY határozat szerint meg kell hirdetni a korhatár nemek közötti egységesítését, ami gyakorlatilag a női korhatár emelését jelenti. Annak érdekében, hogy az érintettek a jelentős változásra felkészülhessenek, továbbá a foglalkoztatáspolitikai helyzetre tekintettel a női nyugdíjkorhatár emelését 1995-ben kell elkezdeni és onnan számítva két évenként egy-egy évvel emelni. A jövőre nézve azonban biztosítani kell majd bizonyos rugalmasságot is, nevezetesen, meghatározott feltételek fennállása esetén a jogszabályban említettnél alacsonyabb életkorban történő nyugdíjbavonulást. Erre külön törvény rendelkezései lesznek az irányadók.

A 12. §-hoz

A 60/1991. (X. 29.) OGY határozat távlati célként jelöli meg a szolgálati idő minden egyes évét egyformán értékelő (lineris) nyugdíjskálát (mértékszabályt). A mértékszabály alapvető megváltoztatására a kapcsolódó és a nyugdíj összegét befolyásoló egyéb rendelkezésekkel együtt későbbi időpontban kerül sor. A nyugdíjjoggal összefüggő alkotmányossági szempontokat és a jelentős társadalmi igényt figyelembe véve azonban a javaslat tovább viszi a mértékszabályt, másképpen szólva előírja, hogy a 42. évét meghaladó szolgálati idő minden éve után a nyugdíj összege 0,5 százalékkal emelkedjék.

Az öregségi résznyugdíj kiszámításának jelenlegi módja ellentmondásos. A javaslat szerinti egyértelmű és új megoldás az, hogy a 10-19 évi szolgálati idő megléte esetén a nyugdíjat a mértékszabálynak az igénylő tényleges szolgálati idejéhez kapcsolódó mértékében kell megállapítani. Az így kiszámított összeg azonban az öregségi nyugdíj jogszabályban meghatározott legkisebb összegére akkor sem emelhető fel, ha azt nem éri el.

Az öregségi nyugdíj összege nem lehet kisebb a rendszeres szociális járadék összegénél.

A 13. §-hoz

A 60/1991. (X. 29.) OGY határozat előírta az átlagszámítási időszak további hosszabbítását úgy, hogy a korábbi évek keresetei növelésre kerüljenek. Az 1992-ben elindult folyamat a javaslat szerint úgy folytatódik, hogy az átlagszámítási időszaknak csak a kezdete került meghatározásra (1988.), leghosszabb tartama azonban nem. Az adott személy átlagszámítási időszakának tartama tehát a nyugdíjbavonulás időpontjától függ. E változásnak nem volt célja a nyugdíjak színvonalának csökkentése, ezért a nyugdíjazást megelőző harmadik év előtti kereteket a nyugdíjazást megelőző második év kereseti szintjéhez kell igazítani. A mértékeket a javaslat tartalmazza.

A járulékszabályok változása miatt ellentmondásossá vált az a rendelkezés, amely szerint a munkabérhez hasonlóan az év végi részesedést és a prémiumot is abban a naptári évben kell a havi átlagkereset kiszámításánál kereseti tényezőnek tekinteni, amelyben azt elérték. A javaslat szerint a jövőbeni nyugdíjazásoknál a jutalomhoz hasonlóan abban az évben számítanak kereseti tényezőnek, amelyben azokat kifizették.

Arra az esetre, amikor az igénylőnek az átlagszámítási időszak alatt csak rövid időre volt keresete, a javaslat a jelenleginél életszerűbb és az átlagszámítási időszak fokozatos növekedésével is összhangban álló megoldást tartalmaz. Ha legalább 900 napra van kereset, akkor ez lesz a nyugdíj alapja. 900 napi kereset hiányában pedig a nyugdíj megállapítását megelőző naptári hónapban érvényes minimális bérrel korrigált, havi átlagkeresetet kell számítani.

A javaslat - a nyugdíjak évenkénti emelésének elvi rendszerét megtartva - lehetővé teszi, hogy az Országgyűlés legfeljebb húsz százalékkal csökkentett mértékű emelést határozzon meg, ha a Nyugdíjbiztosítási Alap hiánya ezt indokolja.

A 14. §-hoz

A nyugdíj alapjául szolgáló keresetként azokat a juttatásokat lehet figyelembe venni, amelyek után nyugdíjjárulékot kell fizetni. Emellett azonban a havi átlagkereseten ún. sávos degressziót kell végrehajtani, másképpen szólva a havi átlagkereset 12 000 forint feletti része nem teljes összegben, hanem csak korlátozottan vehető figyelembe a nyugdíj kiszámításánál.

A 60/1991. (X. 29.) OGY határozat e degresszió fokozatos megszüntetését írja elő. A Nyugdíjbiztosítási Alap pénzügyi helyzete, a nyugdíjak finanszírozhatóságának követelménye, valamint a degresszió intézményének a nyugdíjrendszer egyéb elemeivel, például az 1992. március 1-jével bevezetett egyéni járulékalap felső határával való szoros összefüggése miatt (amely csak hosszabb távon eredményez reálisabb összegű nyugdíjakat) a degresszió eltörlése vagy jelentős megváltoztatása csak későbbi időpontban történhet.

A javaslat azonban - a degresszió megszüntetésének első lépéseként - a jelenlegi 12 000 forint helyett 14 000 forintban határozza meg a havi átlagkeresetnek azt a részösszegét, amelyet teljes egészében figyelembe kell venni, és ehhez alakítja a degressziós táblát.

A 15. §-hoz

Mivel az öregségi teljes nyugdíjra jogosultsághoz már húszévi szolgálati időt kell szerezni, szerény mértékben emelkedik a szolgálati időnek az a tartama amely a 35. életév betöltése utáni megrokkanáskor a rokkantsági nyugdíj megállapításához szükséges. A megkívánt szolgálati idő a 45. életév betöltése után tizenöt, az 55. életév betöltése után húsz év (korkedvezményre jogosító munkakörben kevesebb). Továbbra is biztosítani kell a rokkantsági nyugdíjat hosszabb szolgálati idő nélkül annak, aki 22 éves kora előtt megrokkan és az iskolai tanulmányok befejezését követően 180 napon belül (akár egy napi) szolgálati időt szerzett.

A javaslat a meghatározott életkorban megrokkantak részére - új elemként - bevezeti a résznyugdíj intézményét.

A 16. §-hoz

Az átlagszámítási időszak meghosszabbításával egyre gyakrabban előfordulhat, hogy a rokkantsági nyugdíjra jogosultsághoz szükséges, illetőleg a figyelembe vehető szolgálati idő rövidebb mint a T. 44. §-ának (1) bekezdésében jelzett (1988. január 1-jétől a nyugdíjazásig tartó) átlagszámítási időszak. A javaslat lehetővé teszi erre az esetre a rövidebb átlagszámítási időszak alatt elért kereset figyelembe vételét. Lehetővé teszi továbbá, hogy az átlagszámítási időszak ne a nyugdíj megállapítása, hanem a megrokkanás bekövetkezése elé helyeződjék. Az így kitűzhető átlagszámítási időszak a kezdeti öt évhez és töredékévhez képest 1994-től kezdve évenként egy-egy évvel hosszabb lesz. Az 1988. elé eső kereseteket ilyen esetben is az 1988. évre irányadó növelés mértékének megfelelően kell növelni.

A 17. §-hoz

1992. december 31-ével megszünnek a mezőgazdasági és az ipari szövetkezetek, a jövőben csak külön nevesítés nélküli szövetkezetek alakulhatnak. Erre tekintettel a szolgálati időként figyelembe vehető jogviszonyok közé a biztosítási kötelezettséggel összhangban a javaslat felveszi a szövetkezeti tagsági viszonyt is.

A 18. §-hoz

A javaslat szerint - törvényi szintre emelve - továbbra is fennmarad az a rendelkezés, amely szerint az ideiglenes özvegyi nyugdíj nem haladhatja meg a meghalt személyt megillető nyugdíj felét, tehát azt az özvegyi nyugdíjnak jogszabályban meghatározott összegére, ha azt nem éri el - felemelni nem lehet.

Az ideiglenes özvegyi nyugdíj megállapítása utáni nyugdíjemelés azonban - ha a külön jogszabály ezt kifejezetten nem zárja ki - az ideiglenes özvegyi nyugdíjhoz is jár. Az ideiglenes özvegyi nyugdíj összege nem érinti kedvezőtlenül a szülői nyugdíj és az árvaellátás összegét, mert azokat az állandó özvegyi nyugdíjból kell kiszámítani.

A 19. §-hoz

Jelenleg az állandó özvegyi nyugdíj akkor is jár, ha az arra jogosító feltételek valamelyike (például a korbetöltés) a házastárs halálától számított tizenöt éven belül következik be.

Az özvegyi nyugdíj feltételeinek alapvető megváltozására a saját jogú nyugdíjakkal való szoros összefüggés miatt csak a nyugdíjrendszer egészének változásakor kerülhet sor. Az egyes jogosultságok fokozatos szigorítása azonban időszerűvé vált. A javaslat szerint az említett tizenöt év tízre csökken úgy azonban, hogy annál, akinek az özvegyi nyugdíjat 1993. január 1-jét megelőző időponttól állapították meg, az tíz év számítása 1993-tól kezdődik.

A 20. §-hoz

A jogalkalmazás egységessé, egyértelművé tétele érdekében a javaslat szerint ha a jogszabály kizárólag az összegszerűség vonatkozásában az „özvegyi nyugdíj” kifejezést használja, azon állandó özvegyi nyugdíjat kell érteni.

A 21. §-hoz

Jelenleg az elvált, továbbá a házastársától egy évnél hosszabb ideje különélő személynek állandó özvegyi nyugdíj - egyebek között - abban az esetben jár, ha a jogosultság feltételei a különéléstől számított tizenöt éven belül következnek be.

A 19. §-hoz fűződő indokoknak megfelelően a javaslat szerint az említett időtartam tíz évre csökken.

A 22. §-hoz

A javaslat törvényi szintre emelve rendezi az állandó özvegyi nyugdíj megállapításának módját arra az esetre, ha a jogszerző nyugdíjának alapjául szolgáló havi átlagkereset nem éri el az öregségi nyugdíj jogszabályban meghatározott legkisebb összegét.

A 23. §-hoz

Jelenleg nem a házasságkötés miatt megszüntetett özvegyi nyugdíj akkor éled fel, ha az arra jogosító feltételek valamelyike az özvegyi nyugdíj megszünésétől számított tizenöt éven belül bekövetkezik.

A 19. §-hoz fűzött indokoknak megfelelően, továbbá a költségkihatásra is tekintettel a javaslat szerint a tizenöt év tízre csökken. A tíz évet 1993-tól kell számítani, ha a házastárs 1993. január 1-je előtt hunyt el és az özvegyi nyugdíj megszünésétől kell számítani, ha a házastárs halála 1992. december 31-e után következett be.

A 24. §-hoz

Jelenleg az ugyanazon személy után járó hozzátartozói ellátások összege az özvegyi nyugdíj két és félszeresénél nem lehet több. Az ellátások jogszabályban biztosított legkisebb összegeinek erőteljes növekedésére és ezek fedezetének hiányára is tekintettel a javaslat szerint a jövőben az ugyanazon személy után járó hozzátartozói ellátások együttes összege az özvegyi nyugdíj kétszeresét nem haladhatja meg. Túllépés esetén az özvegyi nyugdíjat, árvaellátást és a szülői nyugdíjat arányosan csökkenteni kell. A már megállapított ellátásokra azonban ez nem vonatkozik.

A javaslat azonban - a többgyermekesek érdekeit szem előtt tartva - kizárólag az árvaellátásra nézve fenntartja azt a rendelkezést, amely szerint az árvaellátást a jogszabályban meghatározott legkisebb összeg (ún. minimumösszeg) alá csökkenteni nem lehet.

A 25. §-hoz

a javaslat megváltoztatja a baleseti táppénz folyósításának idejét oly módon, hogy az Orvosszakértői Intézetnek lehetővé teszi a folyósítás időtartamának - a táppénzre vonatkozó szabályoknál kedvezőbb - meghosszabbítását.

Ugyanis a baleseti sérült állapotának kialakulása azt is jelenti, hogy munkábaállásának, foglalkoztatási rehabilitációjának, rokkantsági megállapításának nincs akadálya. Indokolt törvényi szintre emelni a baleseti táppénz, eddig kormányrendeletben szabályozott, 100%-os mértékét.

A 26. §-hoz

A baleseti járadékot az üzemi balesetet közvetlenül megelőző egy év alatt elért kereset havi átlaga alapján kell megállapítani, így fordulhat elő, hogy az 1988. előtti kereset a számítások alapja. A javaslat az üzemi baleseti sérültek ellátásának megállapításánál is biztosítja a keresetek meghatározott növelését, indexálását. ezt nem a keresetekre, hanem legalább részben az 1988. előtti keresetekből számított havi átlagkeresetre és az 1988. évre vonatkozó mértékben kell végrehajtani.

A javaslat tartalmaz a baleseti járadék alapjául szolgáló havi átlagkereset kiszámítására vonatkozó törvényi szintre emelt egyéb rendelkezéseket is.

A 27-28. §-hoz

A javaslat nem érinti a munkáltatók, az egyéb szervek és az egyéni vállalkozók által fizetendő egységes társadalombiztosítási járulék mértékét, illetőleg a fizetési kötelezettség teljesítését, de az egyéni járulékhoz hasonlóan biztosítási ágazatonként külön-külön meghatározza a nyugdíjbiztosítási és az egészségbiztosítási járulékok mértékeit.

A javaslat továbbra sem tesz lényeges megkülönböztetést az egyéni és a munkáltatói járulékok alapjának szabályozásában. Az alapul szolgáló juttatások körén azonban kisebb mértékben módosít, annak érdekében, hogy a munkáltatók a munkavégzés alapján járó vagy azzal összefüggésben adott személyi jellegű juttatásokat indokolatlanul ne vonhassák ki a járulékfizetési kötelezettség alól, csökkentve ezáltal a biztosítottak társadalombiztosítási ellátásainak alapjául figyelembe vehető kereseteket (jövedelmeket) is.

A változtatások a hatályos járulékfizetési kötelezettséget lényegesen nem befolyásolják, de egyértelműbbé teszik azt, különös tekintettel az adózási, a munkajogi és egyéb rendelkezések időközben bekövetkezett módosulásaira. A javaslat tartalmazza az ösztöndíjas szakmunkástanulók utáni, egyébként is alacsony összegű és igen kedvezményes havi 300 forint összegű járulék havi 450 forintra történő felemelését. A javaslat - igazodva a szociális igazgatásról és a szociális ellátásokról szóló törvényjavaslathoz - intézkedik a gyermeknevelési támogatás és az ápolási díj utáni járulékfizetési kötelezettségről, rendezve a társadalombiztosítási jogállást.

A megbízási jogviszony keretében előadóművészi tevékenységet folytatók díjazása nem képez járulékalapot 1992. december 31. napja után sem. A munkaviszonyban nem álló előadóművészek foglalkoztatásának legelterjedtebb és szinte egyetlen lehetséges módja a megbízás. E személyi kör foglalkoztatásának sajátosságaiból adódóan a társadalombiztosítási jogállásukat megbízásos jogviszony nem alapozhatja meg, ezért célszerű részükre a megállapodás megkötésének lehetőségét biztosítani.

A 29. §-hoz

A javaslat rendezi az egészségbiztosítási- és a nyugdíjjárulék alapjának megállapítását, a fizetendő járulékok kiszámításának módját.

Eltérően a társadalombiztosítási járuléktól nem képez egészségbiztosítási- és nyugdíjjárulék alapot a természetbeni juttatás, ezért azok nem vehetők figyelembe a társadalombiztosítási ellátások alapjául szolgáló kereset (jövedelem) megállapításánál sem.

A javaslat összhangban a szociális igazgatásról és szociális ellátásokról szóló törvényjavaslattal rendezi, a gyermeknevelési támogatásban és az ápolási díjban részesülők nyugdíjjárulékfizetési kötelezettséget is.

A 30. §-hoz

A társas vállalkozások és tagjaik járulékfizetése a személyes közreműködés alapján kiosztott jövedelmen, de havonta legalább a tárgyév első napján érvényes minimális béren alapul. A javaslat egyértelműen kimondja, hogy a személyes közreműködés alapján kiosztott költségként elszámolható jövedelmen kívül nem képez járulékalapot a társas vállalkozás adózás utáni eredményéből a tagjai részére juttatott jövedelem. E körben is pontosítja továbbá az egészségbiztosítási- és a nyugdíjjárulék alapjául szolgáló jövedelem felső határának megállapítását.

A 31. §-hoz

A hatályos társadalombiztosítási jogszabályok nem rendezik, a társadalombiztosítási tartozásra befizetett összegek elszámolásának kiegyenlítési sorrendjét, illetőleg a behajthatatlan tartozások törlésének szabályait. Az ebből eredő jogbizonytalanság megszüntetésére a javaslat megteremti az adójogszabályokhoz igazodó, de a társadalombiztosítási sajátosságokat figyelembevevő jogalapot.

A 32. §-hoz

A társadalombiztosítás keretében egészségügyi szolgáltatásra jogosultak körét indokolt bővíteni a baleseti járadékban, a szociális igazgatásról és szociális ellátásokról szóló törvény elfogadása esetén a gyermeknevelési támogatásban, továbbá a Magyarországon tanuló magyar ösztöndíjban részesülőkkel, valamint az előzetes letartóztatott, szabadságvesztésre ítélt, illetőleg elzárásra beutalt személyekkel.

Indokolt a biztosítás megszűnését követően táppénzben, terhességi-gyermekágyi segélyben, valamint a baleseti járadékban részesülő személynek és eltartott hozzátartozójának is biztosítani az egészségügyi szolgáltatásra való jogosultságot. Ez a törvény keretei között úgy oldható meg, hogy a T. 16/A. § (1) bekezdés második mondatát hatályon kívül kell helyezni, és a T. 118. § (1) bekezdés a) és c) pontjában fel kell sorolni az említett ellátásban részesülőket.

A 33. §-hoz

Az egyéni vállalkozó, illetőleg a társas vállalkozás tagja meghatározott feltételek esetén kiegészítő tevékenységet folytatónak minősül. A javaslat ezért összhangban a szövetkezeti törvénnyel módosítja a szövetkezeti tagsági viszonyra vonatkozó feltételeket.

A 34. §-hoz

Az oktatási intézmény, iskola, tanfolyam gyakorlati képzésben részesülő magyar állampolgárságú hallgatója, az előzetes letartóztatott, szabadságvesztésre ítélt, illetőleg elzárásra beutalt, valamint az, aki társadalmi munkát végez, baleseti ellátásra és baleseti egészségügyi szolgáltatásra jogosult. Az ellátások járulékfedezetét eddig a jogszabály nem rendezte, a javaslat ezt már tartalmazza. Az említett személyeket nem célszerű és megfelelő járulékalap hiányában nem is lehet baleseti járulék fizetésére kötelezni. A javaslat szerint tehát a járulékfizetés kötelezettsége az állami költségvetést terheli.

A 35. §-hoz

A társas vállalkozás a jövőben kizárólag a személyes közreműködés alapján kiosztott jövedelmek alapján fizet járulékot tagjai után, tehát az adózott eredmény terhére elszámolt jövedelem nem képez járulékalapot. A javaslat ezt a megoldást vezeti be a társas vállalkozás kiegészítő tevékenységet folytató tagjára nézve is.

A 36. §-hoz

Járulékfizetés ellenében megállapodás köthető az illetékes társadalombiztosítási igazgatási szervvel a társadalombiztosítás valamennyi ellátásának, vagy csak egyes ellátásoknak a megszerzéséhez. A megállapodás megkötésének feltételei és szabályai korszerűsítésre szorulnak. A javaslat egyértelműen rendezi a fizetendő járulékok alapjának a meghatározását, továbbá - az ezt igénylő olyan személyek részére, akik nem folytatnak keresőtevékenységet, vagy járulék-alapként figyelembe vehető keresetük nem állapítható meg - néhány megszorítással lehetővé teszi, hogy a tárgyév első napján érvényes minimális bér helyett magasabb összeg alapján fizethessenek járulékot, ami a későbbiekben magasabb összegű ellátást fog eredményezni.

A 37. §-hoz

Az átlagszámítási időszak fokozatos meghosszabbítása szükségessé teszi a munkáltatók és egyéb szervek iratmegőrzési kötelezettségének törvényi szintű rendezését.

A 38. §-hoz

A javaslat rendezi, hogy a társadalombiztosítási ellenőrzési jogosítványok mely szerveket illetik meg, továbbá azt is, hogy a szak- és pénzügyi ellenőrzési jogkör a társadalombiztosítás terhére teljesített - a hatályos jogszabályban egyértelműen nem szereplő - egyéb szolgáltatásokra, támogatásokra és azok felhasználásának az ellenőrzésére is kiterjedjen.

-----STARTING---POINT---VEGE---

A 39. §-hoz

A törvény 1993. március 1-jén lép hatályba.

A javaslat a társadalombiztosítás önkormányzati igazgatásáról szóló 1991. évi LXXXIV. törvény rendelkezéseire tekintettel 1993. január 1-jével hatályon kívül helyezi a T. 6. §-ának (1) bekezdését, a biztosítási önkormányzatok első közgyűlése napján pedig (2) bekezdését. Ezt követően az érdekeltek beleszólási jogát és az érdekérvényesítés lehetőségeit a biztosítási önkormányzatok garantálják.

A szövetkezetekről szóló 1992. évi I. és II. törvényekre tekintettel indokolatlan fenntartani a mezőgazdasági szövetkezet tagjának a közös munkában részt vevő családtagjainak és az ipari szolgáltató szövetkezeti szakcsoport tagjának biztosítását, valamint az iskolai szövetkezetekre és az iskolai szövetkezeti csoportokra vonatkozó járulékfizetési szabályok hatályát.

A tudományos és művészeti, illetőleg egyéb szellemi tevékenységet folytatókra 1992. március 1-je előtt speciális bejelentési és járulékfizetési szabályok vonatkoztak. A bejelentkezést, az elért jövedelmet ellenőrizni nem lehetet, a biztosítás megszerzése „kvázi önkéntes” volt. Ez a helyzet nem változott a T. módosítása következtében sem.

Általában jellemző továbbá hogy ezek a személyek megbízási vagy vállalkozási jellegű szerződések alapján tevékenykednek. Lehetőségük van egyéni vállalkozói engedélyt váltani, munkaviszonyt vagy társasági, szövetkezeti tagsági viszonyt létesíteni. Mindezen jogviszonyokra a biztosítás kiterjed.

Végső soron a módosítás következtében választhatják az élethelyzetüknek leginkább megfelelő megállapodás megkötését is. Ezért kizárólag csak a társadalombiztosítási törvény szempontjából egyéni vállalkozóként kötelező biztosításukat fenntartani nem indokolt.

Felhatalmazást kell adni a Kormánynak, hogy a munkaegészségügy, illetőleg az iskolaegészségügy finanszírozására vonatkozó részletes szabályokat megalkossa, figyelemmel az Egészségbiztosítási Alap 1993. évi költségvetéséről szóló törvény rendelkezésére.

Az ipari és szolgáltató szövetkezeti szakcsoport és tagjaik társadalombiztosítási jogai és kötelezettségei tekintetében - figyelemmel a vonatkozó jogi szabályozás változásaira - a javaslat átmeneti rendelkezést hoz. Ennek megfelelően esetükben 1993. január 31. napjáig még az 1993. február 28. napján hatályos rendelkezéseket kell alkalmazni.

A javaslat szerint a nyugellátásokkal kapcsolatos új rendelkezéseket azoknál kell alkalmazni, akiknek az ellátását 1993. február 28-a utáni időponttól állapítják meg.

A javaslat az ugyanazon személy után járó hozzátartozói ellátások együttes összegének és ebből adódóan a szülői nyugdíj és az árvaellátás arányos csökkentésének kapcsán úgy rendelkezik, hogy a már megállapított ellátások nem csökkenthetők.