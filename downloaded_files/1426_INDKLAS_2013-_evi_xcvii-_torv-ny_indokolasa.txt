2013. évi XCVII. törvény indokolása

a honvédségi adatkezelésről, az egyes honvédelmi kötelezettségek teljesítésével kapcsolatos katonai igazgatási feladatokról

-----STARTING---POINT---ALTALANOS--- 

2013. július 1-jén lép hatályba a honvédek jogállásáról szóló 2012. évi CCV. törvény (a továbbiakban: Hjt.). A Hjt. a kor követelményeihez, a megváltozott közszolgálati szabályozáshoz igazítja a hivatásos, szerződéses, önkéntes tartalékos katonai szolgálati viszony, a honvéd tisztjelölti szolgálati viszony és a honvéd altiszt-jelölti szolgálati viszony szabályozását, figyelemmel a szolgálati viszonyok sajátosságaira. A Hjt. új szabályaira, valamint a személyes adatok védelmének törvényi garanciáira figyelemmel új nyilvántartási, adatkezelési szabályok kidolgozása vált szükségessé e személyi kör vonatkozásában. Az új szükségletekre figyelemmel jelentősen bővült a szolgálati viszonyban állókról vezethető nyilvántartások köre, ezért a Hjt. tehermentesítésére figyelemmel e törvény tartalmazza ezek szabályozását.

2012. január 1-jén lépett hatályba az egyes honvédelmi kötelezettségek teljesítéséről, az azokkal kapcsolatos katonai igazgatási feladatokról, a hadköteles nyilvántartás vezetése, a gazdasági és anyagi szolgáltatások biztosítása érdekében teljesítendő adatszolgáltatásokról és a honvédelmi ágazatban használt igazolványokkal kapcsolatos adatkezelésről szóló 2011. évi CLXXVII. törvény, amely a hadköteles nyilvántartás, a gazdasági és anyagi szolgáltatási kötelezettségekkel kapcsolatos nyilvántartás, valamint a szolgálati igazolványok kiadásával, nyilvántartásával kapcsolatos adatkezelések mellett a hadkötelezettséggel kapcsolatos katonai igazgatási feladatokat is tartalmaz. E törvény alapvetően bevált, azonban a nyilvántartások egységes szemléletű szabályozása, az elektronikus adatkezelés minél teljesebbé tétele érdekében szükséges új - a honvédelmi célú adatkezelés komplexen, egy helyen kezelő - törvénybe emelni e szabályokat is. Ez utóbbi tekintetében alapvető tartalmi változtatások nem szükségesek, azonban kisebb pontosítások a gyakorlati tapasztalatokra figyelemmel szükségessé váltak.

A törvénynek a Hjt. egyes rendelkezéseit érintő módosítására elsősorban szövegpontosító, a jogalkalmazást segítő céllal kerül sor.

-----STARTING---POINT---RESZLETES---

I. Fejezet

ÁLTALÁNOS RENDELKEZÉSEK

1. Értelmező rendelkezések

Az 1. §-hoz

A törvény az alkalmazáshoz szükséges értelmező rendelkezéseket tartalmazza.

II. Fejezet

A KATONAI IGAZGATÁS SZERVEZETI FELÉPÍTÉSE, FELADATAI

2. A katonai igazgatási szervek

A 2. §-hoz

A törvény meghatározza a katonai igazgatási szervezet felépítését, amely központi katonai igazgatási szervből és az annak alárendeltségében működő területi katonai igazgatási szervekből áll.

3. A katonai igazgatási szervek feladatai

A 3-5. §-hoz

A Magyar Honvédség katonai igazgatási és központi adatfeldolgozó szerve és a katonai igazgatás területi szervei vonatkozásában behatárolja a békeidőszakban és a különleges jogrend idején a hadkiegészítés módját, az adatszolgáltatási kötelezettséget és a nyilvántartható adatok körét a nyilvántartás és adatszolgáltatás céljának pontos meghatározásával.

A Magyar Honvédség katonai igazgatási és központi adatfeldolgozó szerve részére meghatározza a nyilvántartási és adatszolgáltatási feladatain túl az országos személyügyi nyilvántartási rendszerekkel való kapcsolattartásra és azoktól való adatátvételre vonatkozó szabályokat, valamint feljogosítja a szervezetet a Magyar Honvédség által biztosított igazolványok, és az 1949. augusztus 12-én kötött Genfi Egyezmények hatálya alá tartozó egyéb igazolásokkal történő ellátásra.

III. Fejezet

A SZOLGÁLATI VISZONNYAL KAPCSOLATOS NYILVÁNTARTÁSOK KÖRE

4. Általános szabályok

A 6-8. §-hoz

A törvény meghatározza a szolgálati viszonnyal kapcsolatban vezetett nyilvántartások körét. Ezek köre:

a) toborzó nyilvántartás,

b) személyügyi nyilvántartás,

c) fegyelmi nyilvántartás,

d) érdekvédelmi nyilvántartás,

e) szolgálaton kívüliekre vonatkozó nyilvántartás, és

f) pénzügyi nyilvántartás

Az informatikai fejlődést felhasználva, igazodva a korszerű közigazgatás követelményéhez a törvény célja egyes nyilvántartások elektronikus vezetésének előírása.

Az egészségi, pszichikai és fizikai alkalmasság megállapítását erre feljogosított orvosok, orvosi bizottságok végzik. Az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) 3. § 3. pont b) alpontja értelmezi a különleges adat fogalmát, mely szerint különleges adat az egészségi állapotra, és a kóros szenvedélyre vonatkozó személyes adat. Erre figyelemmel ezek kezeléséhez fokozott garanciák szükségesek, így kezelésük külön szabályozást igényel.

5. A toborzó nyilvántartás

A 9. §-hoz

A szolgálati viszonyra jelentkezőkről a törvény szerint a Magyar Honvédség katonai igazgatási és központi adatfeldolgozó szerve toborzó nyilvántartást vezet, melynek célja az utánpótlás biztosítása.

6. A személyügyi nyilvántartás

A 10-13. §-hoz

A személyügyi nyilvántartásban kell kezelni valamennyi, a szolgálati viszonnyal kapcsolatos személyes adatot. A személyügyi nyilvántartásban szereplő adatok kezelése biztosítja a szolgálati viszonnyal összefüggő döntések előkészítéséhez, meghozatalához, a jogok gyakorlásához és a kötelezettségek teljesítéséhez szükséges adatokat. A személyügyi nyilvántartás kezeli az állomány tagjára, az önkéntes tartalékos katonára, a honvéd tisztjelöltre és a honvéd-altisztjelöltre vonatkozó adatokat. Az adatok a szolgálati viszony megszűnéséig vagy megszüntetéséig kezelhetők.

Az Infotv. szerinti követelményeknek megfelelően a személyügyi nyilvántartásban szereplő adatok a szolgálati viszony megszűnéséig vagy megszüntetéséig kezelhetők.

A célhoz kötöttség követelményével összhangban a törvény meghatározza azt, hogy mely személyek férhetnek hozzá a személyügyi nyilvántartásban kezelt adatokhoz.

A törvény a tudományos kutatás elősegítése és a szolgálati idővel kapcsolatos hatósági bizonyítványok kiállításának biztosítása érdekében meghatározza az iratok adatkezelési idő lejárta utáni őrzését.

7. A fegyelmi nyilvántartás

A 14-15. §-hoz

A fegyelmi nyilvántartásban kell kezelni a fegyelmi eljárással, a büntetőeljárással, a szabálysértési eljárással, a méltatlansági eljárással és az ezek során megállapított szankciókkal kapcsolatos adatokat. Az adatkezelés célja az eljárások lefolytatásához szükséges adatok biztosítása, a döntés-előkészítés és a határozathozatal megalapozása, a kiszabott szankciók megállapíthatósága, illetve annak megállapítása, hogy fennáll-e még azok hatálya.

A fegyelmi nyilvántartásban szereplő adatok főszabályként a szolgálati viszony megszűnéséig vagy megszüntetetéséig kezelhetők. Azonban a lefokozás, a szolgálati viszony megszüntetése fegyelmi fenyítés kiszabása és a méltatlansági eljárásban kiszabott szolgálati viszony megszüntetése a szolgálati viszony létesítését kizáró ok, ezért ezen szankciók kiszabása esetén a fegyelmi adatok a szolgálati viszony megszűnését követően is kezelhetők.

A törvény meghatározza, hogy feladataik ellátása érdekében mely személyek férhetnek hozzá a fegyelmi nyilvántartásban kezelt adatokhoz.

8. Az érdekvédelmi nyilvántartás

A 16. §-hoz

A Magyar Honvédség a Hjt. rendelkezéseinek megfelelően a szolgálati viszony megszűnését követően is gondoskodik volt tagjairól, ezért érdekvédelmi nyilvántartást vezet a nyugállományú katonákról, a hivatásos, a szerződéses és az önkéntes tartalékos vagy a hadkötelezettség alapján történő katonai szolgálatteljesítéssel összefüggő baleset, betegség, sebesülés vagy haláleset miatt társadalombiztosítási és szociális ellátásra jogosultakról, a korábban hadkötelezettség alapján katonai szolgálatot teljesítettekről és ezek ellátásra jogosult hozzátartozóiról. Az érdekvédelmi nyilvántartás célja a nyugállomány tagját, valamint más a gondoskodás körébe tartozó személyeket megillető ellátásra jogosultak társadalombiztosítási, szociális, kegyeleti ellátása megállapításához és folyósításához szükséges adatok biztosítása. Ennek megfelelően az érdekvédelmi nyilvántartásban szereplő adatok legfeljebb ezen ellátásokra való jogosultság megszűnéséig kezelhetők.

9. A szolgálaton kívüliek nyilvántartása

A 17. §-hoz

A Hjt.-ben meghatározott esetekben a hivatásos állomány volt tagja kérheti szolgálaton kívüli állományba történő vételét. E személyekről a hivatásos szolgálatba történő visszavétel elősegítése, és honvédségi kötődésük fenntartása érdekében nyilvántartást kell vezetni.

10. A szolgálatteljesítési idő nyilvántartása

A 18. §-hoz

A törvény a közszolgálati tisztviselőkről szóló 2011. évi CXCIX. törvényhez hasonlóan kötelezővé teszi a szolgálatteljesítési időre vonatkozó nyilvántartás vezetését. A szolgálati viszony sajátosságaihoz igazodóan nyilvántartást kell vezetni

- a szolgálati rend szerinti szolgálatteljesítés,

- az ügyeleti és a készenléti szolgálatok,

- a szabadság

- az egészségügyi szabadság, és

- a munkaidő-kedvezmények

időtartamáról.

Nyilvántartást kell vezetni továbbá a teljesített túlszolgálatról és annak ellentételezéséről.

A törvény meghatározza a nyilvántartás vezetésének módjára vonatkozó alapvető rendelkezéseket.

11. Pénzügyi nyilvántartás

A 19. §-hoz

A pénzügyi nyilvántartás célja a szolgálati viszonyban állókat pénzben megillető járandóságok, juttatások és költségtérítések kifizethetőségének biztosítása. A pénzügyi nyilvántartást a törvény szerint a Magyar Honvédség központi pénzügyi és számviteli szerve kezeli a szolgálati viszony megszűnéséig vagy megszüntetéséig.

12. A Katonai Nemzetbiztonsági Szolgálatok nyilvántartásaira vonatkozó sajátos szabályok

A 20. §-hoz

A minősített adatok védelmére figyelemmel a törvény sajátos szabályokat határoz meg a Katonai Nemzetbiztonsági Szolgálatok hivatásos állományú tagjairól vezetett nyilvántartásokról.

13. Egyéb nyilvántartások

A 21-24. §-hoz

A Magyar Honvédség objektumainak védelme, az ott kezelt minősített adatok megóvása érdekében beléptető rendszerben rögzíti az objektumokba történő ki- és belépők adatait. A törvény meghatározza a személyi állomány ki- és belépésekor, valamint az alkalmi belépők ki- és belépésekor rögzíthető adatok körét és az adatkezelés idejét. Az említett célokból a Magyar Honvédség az objektumaiban és azok közvetlen környezetében felvételt készíthet az ott tartózkodó személyekről.

A belső pályázati úton betölthető munkakörök esetén a Magyar Honvédség központi személyügyi szerve nyilvántartást vezethet a pályázatra jelentkezőkről.

A Magyar Honvédség katonájának mindenkor rendelkezésre kell állnia feladata végrehajtására. A katonák elérhetőségének biztosítására a Magyar Honvédség kiértesítési rendszert működtet. A kiértesíthetőség biztosítása érdekében a törvény szerint a honvédségi szervezet vezetője által meghatározott személyek, illetve szolgálatok, a honvédségi szervezet személyi állományának kiértesítési és kiértesíthetőségére vonatkozó adatokat rögzíthetik és kezelhetik.

IV. Fejezet

A HADKÖTELES ÁLLOMÁNY NYILVÁNTARTÁSA

14. A hadköteles nyilvántartás

A 25-28. §-hoz

A hadköteles nyilvántartásban az Alaptörvény XXXI. cikk (3) bekezdése és a Hvt. 5. § (4) bekezdés k) és l) pontjában meghatározottaknak megfelelően a törvény szabályozza az állampolgárok adatai kezelésének szabályait és a nyilvántartó szervezetet. Meghatározza a katonai szervezetek kiegészítése érdekében a Magyar Honvédség katonai igazgatási és központi adatfeldolgozó szerve, a katonai igazgatás területi szervei, a Magyar Honvédség központi irattározásra kijelölt szerve és a honvédségi szervezetek (a továbbiakban együtt: nyilvántartást vezető szervek) között átadható adatok körét, az adatkezelés ideje, időtartama és célja szerinti jogosultságokat és kötelezettségeket.

A hadköteles nyilvántartás ezen új rendszere - tekintetbe véve a más törvényekben szabályozott önkéntes tartalékos rendszerben megvalósítani tervezett létszámot - ismét képessé válik arra, hogy a Magyar Honvédség hadkiegészítési szükségletének mintegy 2/3-a már békeidőszakban kiírásra kerüljön a katonai szervezetek részére.

A törvény pontosítja a haza védelme érdekében elsődlegesen behívható kiképzett tartalékosokkal kapcsolatos - az általánostól részben eltérő - nyilvántartási jogosultságokat.

15. Automatikus adatszolgáltatás a hadkötelesek nyilvántartásához

A 29-30. §-hoz

Azt az alapelvet követve, hogy az állampolgárt békében ne terhelje kötelezettség a későbbiekben lehetséges katonai szolgálatának tervezése kapcsán, a potenciális hadkötelesek és a kiképzett tartalékosok vonatkozásában az adattal rendelkező adatszolgáltatók biztosítanak adatot a Magyar Honvédség részére. A hadkötelezettség bevezetését követően sem változik az alapelv, tehát a hadkötelesek esetében is az alapadatok bekérése az adatszolgáltatóktól történik.

Mivel az Alaptörvény meghatározza, hogy ki köteles katonai szolgálatot teljesíteni, az automatikus adatszolgáltatás elvileg minden nagykorú, magyar állampolgárságú férfira vonatkozhatna, azonban tekintettel arra, hogy a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény (a továbbiakban: Hvt.) behatárolja a katonai szolgálatra történő behívhatóság életkori határait, ezzel determinálja a hadköteles nyilvántartás adatkezelési célhoz kötöttségét. Fentiek alapján az adatszolgáltatás a Hvt. 5. § (4) bekezdés k) pontjában meghatározott határidőig történik automatikus adatszolgáltatásként.

A törvény, figyelemmel az adatkezelés célhoz kötöttségére meghatározza, hogy mely adatok kezelhetők békében és a hadkötelezettség bevezetését követően egyaránt, és melyek kizárólag a hadkötelezettség bevezetése után.

16. Megkeresésre történő adatszolgáltatás a hadköteles nyilvántartáshoz

A 31-32. §-hoz

Azon adatszolgáltatások esetében, melyek nem érinthetnek minden katonai szolgálatteljesítésre kötelezett korú személyt, nem indokolt az automatikus adatszolgáltatás előírása. Az adatszolgáltatás egyedi esetben és kizárólag akkor szükséges, ha a hadköteles nyilvántartásban szereplő személyről a meghatározott adatszolgáltató a törvényban rögzítettek szerinti információ birtokába jut.

17. A meghagyással kapcsolatos nyilvántartások

A 33. §-hoz

A meghagyás rendszerében a békeidejű adatszolgáltatás kizárólag a jogszabály által meghagyásba kijelölt, vagy jogszabály alapján meghagyásba bevont munkáltató adataira vonatkozik, és nem érinti a meghagyásba vont munkakört betöltő személyt, hiszen ő lehet a hadkötelezettségben nem érintett személy is. A munkakört betöltő személy adatai csak a hadkötelezettség bevezetését, vagy a katonai szolgálatra történő önkéntes jelentkezést követően válnak relevánssá, mert az ilyen munkakört betöltő személy nem kerül behívásra katonai szolgálat teljesítésére.

18. Az adatszolgáltatás költsége, azonosító adatai

A 34. §-hoz

A hadkötelezettséggel kapcsolatos nyilvántartások vezetése honvédelmi érdek, ezért a törvény szerint az azok részére történő adatszolgáltatás térítésmentes, költségeit az adatszolgáltatók viselik. A nyilvántartások közötti kapcsolat, ahol lehetséges a személyazonosító alkalmazásával, ahol nem, ott a természetes személyazonosító adatok alkalmazásával biztosított.

V. Fejezet

A VESZTESÉG-NYILVÁNTARTÁS

A 35. §-hoz

A hadijogot szabályozó különböző nemzetközi egyezmények végrehajtása érdekében a törvény meghatározza a veszteség-nyilvántartás szabályait. Ennek célja a fegyveres konfliktusok következtében elhunyt, eltűnt, idegen hatalom által fogvatartott tényleges katonák azonosítása. A törvény meghatározza, hogy a veszteség-nyilvántartásból kik juthatnak hozzá adatokhoz, illetve kik szolgáltatnak adatot ennek vezetéséhez.

VI. Fejezet

A KATONAI SZOLGÁLATI KÖTELEZETTSÉG JÁRULÉKOS KÖTELEZETTSÉGEI

19. Személyes adatszolgáltatási kötelezettség

A 36. §-hoz

A törvény alapelvét követve, az állampolgárok minimális megterhelésére törekedve, a hadkötelezettség bevezetését követően is kizárólag azok a hadköteleseknek kell adatot szolgáltatniuk, akiket a Magyar Honvédség erre felszólít.

20. Bejelentési kötelezettség

A 37. §-hoz

Bejelentési kötelezettség alapján az állampolgár a törvény 36. §-a szerinti adatszolgáltatási kötelezettséget követően az adataiban bekövetkezett változást köteles bejelenteni.

21. Megjelenési kötelezettség

A 38. §-hoz

A törvény szerinti megjelenési kötelezettség kizárólag a hadkötelezettség bevezetését követően terheli az állampolgárt és csak abban az esetben, ha katonai szolgálatra történő tervezése a személyes, az automatikus, vagy megkeresésre történő adatszolgáltatás során a Magyar Honvédség birtokába jutott adatok alapján nem zárható ki. A megjelenési kötelezettség egyes esetei (orvosi vizsgálat, gyógykezelés) a hadköteles és a Magyar Honvédség érdekeit egyaránt szolgálják.

22. Személyes kötelezettség teljesítése a kötelezett akadályoztatása esetén

A 39. §-hoz

A törvény meghatározza, hogy az érintett akadályoztatása esetén miként kell eleget tenni a megjelenési és bejelentési kötelezettségeknek.

VII. Fejezet

A HONVÉDELMI ÁGAZATBAN HASZNÁLT IGAZOLVÁNYOKKAL KAPCSOLATOS ADATKEZELÉS

23. A katonai igazolvány kiadásával kapcsolatos adatkezelés

A 40. §-hoz

A hadköteles katona szolgálati viszonyát és személyazonosságát katonai igazolvánnyal igazolja. A törvény meghatározza a katonai igazolvány adattartalmát és a kiadott katonai igazolványokról vezetett nyilvántartásra vonatkozó szabályokat.

24. A honvédségi szolgálati, kormánytisztviselői és közalkalmazotti igazolvány kiadásával kapcsolatos adatkezelés

A 41. §-hoz

A Magyar Honvédség személyi állományába tartozó személy szolgálati viszonyának igazolása szolgálati igazolvánnyal történik. A törvény meghatározza a szolgálati igazolvány adattartalmát és a kiadott szolgálati igazolványokról vezetett nyilvántartásra vonatkozó szabályokat.

25. A katonai nyugdíjas igazolvány kiadásával kapcsolatos adatkezelés

A 42. §-hoz

A Hjt. szerint a Magyar Honvédség feladata a nyugállományú katonákról történő gondoskodás. A katonai nyugdíjas igazolvány a nyugállomány tagját megillető ellátásokra való jogosultságot igazolja. A törvény meghatározza a katonai nyugdíjas igazolvány adattartalmát és a kiadott katonai nyugdíjas igazolványokról vezetett nyilvántartásra vonatkozó szabályokat.

26. Az ideiglenes szolgálati igazolvány kiadásával kapcsolatos adatkezelés

A 43. §-hoz

Az elveszett, megsemmisült szolgálati igazolványok pótlásáig az állomány tagját és az önkéntes tartalékos katonát ideiglenes szolgálati igazolvánnyal kell ellátni. A törvény meghatározza az ideiglenes szolgálati igazolvány adattartalmát és a kiadott ideiglenes szolgálati igazolványokról vezetett nyilvántartásra vonatkozó szabályokat.

27. Hatósági és ellenőri igazolvány kiadásával kapcsolatos adatkezelés

A 44. §-hoz

A Magyar Honvédség széleskörű hatósági és ellenőrzési feladatokat lát el. Alapvető érdek, hogy az e tevékenységet végzők jogosultságukat megfelelően igazolni tudják. Ezért a törvény meghatározza a hatósági és az ellenőri igazolvány adattartalmát, és a kiadott hatósági és ellenőri igazolványról vezetett nyilvántartásra vonatkozó szabályokat.

28. A személyi igazolójegy kiadásával kapcsolatos adatkezelés

A 45. §-hoz

A Magyar Honvédség tényleges katona állományát a katonai cselekmények idején, valamint Magyarország területén kívüli szolgálat teljesítése és nemzetközi szerződés alapján teljesített szolgálat időszakában azonosítás és segítségnyújtás biztosítása céljából személyi igazolójeggyel kell ellátni. A törvény meghatározza a személyi igazolójegy adattartalmát, és a kiadott személyi igazolójegyről vezetett nyilvántartásra vonatkozó szabályokat.

29. Adatszolgáltatás a honvédelmi ágazatban használt igazolványokkal kapcsolatos nyilvántartásokból

A 46. §-hoz

A törvény meghatározza, hogy az e fejezet szerinti nyilvántartásokból mely szervek részére teljesíthető adatszolgáltatás.

VIII. Fejezet

A GAZDASÁGI ÉS ANYAGI SZOLGÁLTATÁSI KÖTELEZETTSÉGGEL KAPCSOLATOS NYILVÁNTARTÁS ÉS ADATSZOLGÁLTATÁS

30. Gazdasági és anyagi szolgáltatás adatainak nyilvántartása

A 47. §-hoz

Az Alaptörvény és a Hvt. szerinti gazdasági- és anyagi szolgáltatási teljesítéséhez szükséges nyilvántartás alapjait teremti meg a törvény. A honvédelem feladatainak végrehajtása körében, az igénybevevő igényének teljesítése érdekében az igénybevétel tervezéséhez szükséges adatokról a Magyar Honvédség katonai igazgatási és központi adatfeldolgozó szervezete, valamint a katonai igazgatási központ nyilvántartást vezet a kormányrendeletben meghatározott ingatlanokról, technikai eszközökről és szolgáltatásokról.

31. Adatszolgáltatás a gazdasági és anyagi szolgáltatások nyilvántartásához

A 48-51. §-hoz

Az adatszolgáltatás megkeresésre történik. A nyilvántartásból törölni kell a nem lebiztosított ingatlan, technikai eszköz vagy szolgáltatásra vonatkozó adatokat. Ezzel biztosítható a nyilvántartott adatok célhoz kötöttsége, illetve a szükséges mértékű nyilvántartás fenntartása. A törvény rögzíti, hogy az adatszolgáltatás térítésmentes.

IX. Fejezet

ADATTOVÁBBÍTÁSI NYILVÁNTARTÁS

Az 52. §-hoz

Az Infotv. szerint az adatkezelő által teljesített adatszolgáltatásokról adattovábbítási nyilvántartást kell vezetni. A törvény a benne szereplő nyilvántartások esetében meghatározza az adattovábbítási nyilvántartás tartalmát és abból történő adatszolgáltatást.

X. Fejezet

KATONAI SZOLGÁLATRA VALÓ EGÉSZSÉGI ALKALMASSÁG

32. Előzetes alkalmasság megállapítása

Az 53-54. §-hoz

Az előzetes alkalmasság megállapításának célja, hogy a hadkötelezettség bevezetését követően a Magyar Honvédség hadi létszámra történő mielőbbi feltöltése érdekében elkerülhető legyen mind a hadköteles, mind a katonai igazgatási feladatokat végző állomány felesleges terhelése. Ez oly módon kerül biztosításra, hogy a béke idején rendelkezésre álló információk alapján a sorozó szak-főorvos kizárhatja azon személyek katonai szolgálatra való tervezésének lehetőségét, akiknél az alkalmasságot befolyásoló betegség mértéke nem teszi lehetővé a katonai szolgálat teljesítését és az egészségi állapotukban javulás nem várható.

A törvény differenciáltan tartalmazza az orvosi szakvélemény kialakításához rendelkezésre álló adatok körét. Meghatározásra kerülnek a sorozó szak-főorvos által javasolható egészségi állapotra utaló minősítések.

33. Sorozás alóli mentesítés

Az 55. §-hoz

A sorozás alóli mentesítésről a sorozó szak-főorvos javaslata alapján, a hadkötelezettség bevezetését követően, a Magyar Honvédség katonai igazgatási és központi adatfeldolgozó szerve hoz határozatot.

34. Sorozás

Az 56-64. §-hoz

Sorozás kizárólag a hadkötelezettség bevezetését követően kerül végrehajtásra, melynek szabályozása hatályos jogszabály alapján jelenleg is rendezett. A törvény meghatározza, hogy kit kell sorozásra tervezni, a tervezettek közül kiket lehet megjelenés nélkül sorozni és, hogy kiket személyes megjelenés alapján.

A személyes megjelenés nélküli sorozás végrehajtásához a törvény lehetővé teszi a katonai szolgálatra való alkalmasságot befolyásoló egészségi adatok egyedi szolgáltatását, amely elősegíti a Magyar Honvédség hadi szervezetre történő gyorsabb áttérését.

A megjelenés nélkül sorozható hadkötelesek részére fegyver nélküli katonai szolgálat teljesítése iránti kérelem beadásának lehetőségét biztosítani kell, ezért a hadkötelesek ezen körét is tájékoztatni kell a tervezett sorozási időpontról. A fenti kérelem benyújtása nem befolyásolja a sorozás tervezett idejét, azonban amennyiben a hadköteles egészségi állapotában bekövetkezett változásról tesz bejelentést és ezt orvosi igazolásokkal alátámasztja, sorozását csak személyes megjelenése esetén lehet végrehajtani.

A törvény rendezi az első és a másodfokú sorozóbizottság összetételét és eljárását, meghatározza a jogorvoslat rendjét.

A jogerős határozat a hadkötelezettség megszűnéséig hatályos, azonban a hadköteles az egészségi állapotában bekövetkezett változás esetén kérheti egészségi alkalmasságának újbóli megállapítását. Amennyiben a kérelemhez csatolt orvosi igazolások alátámasztják a kérelmet, a hadköteles ismételt sorozását rendeli el a Magyar Honvédség katonai igazgatási és központi adatfeldolgozó szerve.

XI. Fejezet

HONVÉDELMI BÍRSÁG

A 65-67. §-hoz

A honvédelmi bírság a közigazgatási bírságok egyik fajtája. A törvény meghatározza azokat a szabályszegéseket, amelyek elkövetése esetén a fővárosi és a megyei kormányhivatal honvédelmi bírságot szabhat ki, szabályozza annak alsó és felső határát és a kiszabásnál mérlegelendő körülményeket.

-----STARTING---POINT---VEGE---

XII. Fejezet

ZÁRÓ RENDELKEZÉSEK

35. Felhatalmazások

A 68. §-hoz

A törvény megállapítja a végrehajtáshoz szükséges felhatalmazásokat a Kormány és a Kormány tagjai részére.

36. Hatálybalépés

A 69. §-hoz

A törvény lépcsőzetes hatálybalépést határoz meg az egyes rendelkezések tartalmával összefüggésben.

37. Átmeneti rendelkezés

A 70. §-hoz

A törvény meghatározza a hatálybalépéshez kapcsolódó átmeneti szabályokat.

38. Módosító rendelkezések

A 71. és a 78. § (1) bekezdéséhez

A törvény a személyi jövedelemadóról szóló 1995. évi CXVII. törvényt módosítja a szolgálati viszonnyal összefüggő egyes juttatások adómentességének megteremtése érdekében.

A 72. §-hoz

A törvény az egészségügyi tevékenység végzésének egyes kérdéseiről szóló 2003. évi LXXXIV. törvény módosítja a honvédekre vonatkozó szabályok pontosítása érdekében.

A 73. és a 78. § (2) bekezdéséhez

A törvény a Hvt. módosítása keretében rendezi a lő- és a gyakorlóterek rendeltetésszerű használatához szükséges törvényi alapok megteremtését, a közalkalmazottak jogállásáról szóló 1992. évi XXXIII. törvény 1. § (1) bekezdésétől eltérő szabályok meghatározását, biztosítja az államháztartás valamely alrendszerébe tartozó, HM vagyonkezelésű ingatlannal határos közterületi ingatlanok honvédelmi érdekből történő ingyenes igénybevételi lehetőségét, szabályozza a Honvédség nemzetközi válságreagáló műveletekben való részvételével, valamint ezen műveletek átalakult feladatkörével összefüggésben e műveletek során egyes nem halálos kényszerítő eszközök használatának megengedhetőségét, valamint pontosítja a jogszabály-alkotási felhatalmazásokat.

A 74. §-hoz

A törvény a Honvédségnél beosztást betöltő, a Nemzeti Közszolgálati Egyetemen óraadó oktatóként foglalkoztatottak tekintetében sajátos akkreditációs szabályt határoz meg.

A 75. §-hoz

A törvény a nemzeti köznevelésről szóló 2011. évi CXC. törvényt módosítja a honvéd altiszt-jelöltek tanulmányaival kapcsolatos adatok kezelésével összefüggésben.

A 76. §-hoz

A törvény a megváltozott munkaképességű személyek ellátásairól és egyes törvények módosításáról szóló 2011. évi CXCI. törvény módosításával a rehabilitációs hozzájárulásra vonatkozó fizetési kötelezettséget pontosítja.

A módosítás biztosítja, hogy azok a személyek, akik rokkantsági ellátásban, rokkantsági járadékban, rehabilitációs ellátásban részesülnek, és komplex felülvizsgálaton még nem vettek részt, vagy a felülvizsgálat eredménye még nem született meg, a felülvizsgálat lefolytatásáig, de legkésőbb a rájuk irányadó nyugdíjkorhatár betöltéséig részt tudjanak venni a rehabilitációs foglalkoztatásban. Ezáltal korábban megkezdődik a rehabilitációjuk, és hamarabb kerülhetnek ki a nyílt munkaerőpiacra.

A 77., a 78. § (3) és (4) bekezdéséhez és a 79. §-hoz

A törvény a 2013. július 1-jén hatályba lépő Hjt. módosítása körében a rendszeres illetménypótlékok körét kiegészíti a munkaköri pótlékkal, pontosítja különösen a jogvesztő határidőre, a nyugdíj előtti rendelkezési állományra, a maximális várakozási idő meghosszabbítására vonatkozó szabályozást, az ún. mozgó rendfokozattal kapcsolatos várakozási időket, a kettős rendfokozattal rendszeresített beosztásokra vonatkozó rendelkezéseket, továbbá meghatározza az előírt várakozási idő letöltése előtti előléptetés és kinevezés szabályait.

A törvény más jogállási törvényekhez hasonlóan - a hatályos és a kihirdetett szabályozástól eltérően, szolgálati időkedvezmény helyett - pótszabadságot biztosít a gyermek születése után az apának, egyértelművé teszi, hogy nem fizethető idegennyelv-tudási pótlék az állomány nyelvtanár, tolmács, valamint fordító, revizor-fordító beosztást betöltő tagjának a beosztása ellátásához szükséges idegen nyelv használata alapján, továbbá a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény rendelkezéseivel összhangban lehetővé teszi a jubileumi jutalom előrehozott kifizetését az özvegynek (élettársnak, örökösnek), ha a hivatásos katona szolgálati viszonya halála miatt szűnik meg.

A törvény pontosítja a felhatalmazásokat, átmeneti szabályokat határoz meg különösen a más kereső tevékenységhez, az új típusú teljesítményértékeléshez, a várakozási idő letelte előtti előléptetéshez és kinevezéshez kapcsolódóan, az előírt iskolai végzettséggel nem rendelkező altiszti állományra vonatkozóan, és az eltérített beosztást betöltők tekintetében.

A 80. §-hoz

A törvény hatályon kívül helyezi az egyes honvédelmi kötelezettségek teljesítéséről, az azokkal kapcsolatos katonai igazgatási feladatokról, a hadköteles nyilvántartás vezetése, a gazdasági és anyagi szolgáltatások biztosítása érdekében teljesítendő adatszolgáltatásokról és a honvédelmi ágazatban használt igazolványokkal kapcsolatos adatkezelésről szóló 2011. évi CLXXVII. törvényt.

39. Az Alaptörvény sarkalatosságra vonatkozó követelményének való megfelelés

A 81. §-hoz

A törvény meghatározza, hogy az Alaptörvény alapján mely rendelkezések minősülnek sarkalatosnak.