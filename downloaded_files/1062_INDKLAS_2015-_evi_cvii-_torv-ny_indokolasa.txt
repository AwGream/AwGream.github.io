2015. évi CVII. törvény indokolása

a bírósági végrehajtásról szóló 1994. évi LIII. törvény, és ezzel összefüggésben egyes törvények módosításáról

-----STARTING---POINT---ALTALANOS--- 

A bírósági végrehajtással kapcsolatos közvélekedés az elmúlt években jelentősen romlott. A Magyar Bírósági Végrehajtó Kamara (a továbbiakban: kamara) érdekvédelmi feladatait túlértékelte, emellett szakmai felügyeleti feladatait nem kellő súllyal értelmezte. A kamara szakmai felügyeletének következetes gyakorlása nem jelent meg a közéletben. Ezért a közvéleményben eltolódott a hangsúly a jogerős ítéletek - és ezzel azonos hatályú határozatok - állami akarattal történő végrehajtásának kötelezettsége felől a végrehajtással történő szembeszegülés felé. A törvénymódosítás célja az igazságszolgáltatásba vetett közbizalom helyreállítása.

A törvény alapján a végrehajtói kinevezés a jövőben meghatározott időre, 7 évre szól. Azok a végrehajtók, akik a határozott idő lejártával végrehajtók akarnak maradni, pályázat útján kaphatják meg ismét a kinevezést. Ha a határozott időre kinevezett végrehajtót a működése során nem sújtják írásbeli megrovásnál súlyosabb fegyelmi büntetéssel, pályázat nélkül folytathatja a végrehajtói tevékenységet.

A végrehajtói szakma jogi hivatásrenddé válása érdekében a törvény alapján a végrehajtóknak és a végrehajtó-helyetteseknek jogi végzettséget kell szerezniük 2022-re. E kötelezettség nem vonatkozik azokra a végrehajtókra, akik a következő hét évben elérik a 65 éves nyugdíjkorhatárt. A jogi végzettséggel nem rendelkező végrehajtóknak 2017. december 31. napjáig jogi tanulmányokat kell kezdeni, és ezt követően minden évben igazolniuk kell a tanulmányokban való megfelelő előrehaladást. Amennyiben a végrehajtó 2022. december 31. napjáig nem szerez jogi végzettséget, a végrehajtói szolgálata megszűnik.

A törvény alapján a kamara megszűnik, jogutódlással átalakul Magyar Bírósági Végrehajtói Karrá (továbbiakban: kar). A kar tagjai a végrehajtói kinevezéssel rendelkező végrehajtók és a végrehajtó-helyettesek. A kar látja el a végrehajtók érdekképviseletét, akik részt vehetnek a kar által létrehozott szakmai bizottságok munkájában, és igénybe vehetik a kar hivatala által nyújtott szolgáltatásokat - elsősorban számítástechnikai - szolgáltatásokat. A kar élén, a kamarához hasonlóan elnökség áll.

A végrehajtással kapcsolatos közfeladatokat a jövőben a kar a hivatali szervén keresztül látja el. A hivatali szerv vezetőjét az igazságügyért felelős miniszter nevezi ki 7 évre. A vezető a miniszternek tartozik beszámolási kötelezettséggel. A hivatali szerv rendelkezik az általános végrehajtási költségátalány felhasználásáról, rendelkezik továbbá a kamarai vagyonnal.

A törvény alapján módosulnak a fegyelmi eljárás szabályai is. A törvény lehetőséget biztosít a feljelentőnek arra, hogy a vizsgálóbiztos jelentése alapján a fegyelmi feljelentést kiegészítse, illetve a fegyelmi feljelentés megtételét követő 30 napon belül a bíróság köteles lesz megindítani az eljárást annak érdekében, hogy a fegyelmi eljárás valóban betölthesse rendeltetését.

A törvény alapján módosulnak a helyettesítés és ezzel összefüggésben a végrehajtói szolgálat szünetelésének szabályai is. A törvénymódosítás hatálybalépését követően a végrehajtót kizárólag a kar hivatali szervéhez bejelentett állandó helyettes vagy az általa foglalkoztatott végrehajtó-helyettes helyettesítheti. A törvénymódosítás részletesen meghatározza, hogy mikor kell helyettesnek eljárni és azt is, hogy az egyes esetekben ki járhat el helyettesként.

-----STARTING---POINT---RESZLETES---

Az 1-2. §-hoz

A törvény alapján a Magyar Bírósági Végrehajtói Kamara (a továbbiakban: kamara) megszűnik és jogutódlással átalakul Magyar Bírósági Végrehajtói Karrá (a továbbiakban: kar), így értelemszerűen a végrehajtási lapot nem a kamarának, hanem a kar hivatali szervének kell megküldeni, a miniszteri biztost pedig nem a kamara, hanem a kar felügyeletére lehet kinevezni.

A 3. §-hoz

A törvény a jogi szakvizsgával rendelkező pályázók kinevezését 2018. január 1. napjától további feltételhez, a végrehajtói szakvizsga letételéhez is köti. A végrehajtói szakvizsga célja, hogy a jelentkező számot adjon a bírósági végrehajtói feladatkör ellátásához szükséges elméleti ismereteiről, gyakorlati szaktudásáról és jogalkalmazási készségéről, ami a jogi szakvizsga során számonkért joganyaghoz képest speciális ismeretanyagot ölel fel. A végrehajtói szakvizsga letételének kinevezési feltételként való meghatározása hozzájárulhat a végrehajtás szakmai színvonalának emeléséhez.

A 4. §-hoz

A törvény alapján a hatályos szabályozással szakítva a végrehajtói kinevezés a jövőben kizárólag meghatározott időre, 7 évre szól.

A törvény értelmében a végrehajtói állásokat pályázat útján lehet betölteni, a végrehajtó szolgálata folyamatossága megállapításának esetét kivéve. A szolgálat folyamatosságának megállapítását olyan, már kinevezett önálló bírósági végrehajtó kérelmezheti, akivel szemben a kinevezéshez szükséges feltételek változatlanul fennállnak és a kinevezését követően nem tanúsított olyan magatartást, amely méltatlanná tenné őt a végrehajtói hivatás gyakorlására, azaz a végrehajtót kinevezését követően legfeljebb kettő alkalommal sújtották jogerősen fegyelmi büntetéssel és abból legfeljebb egy volt súlyosabb, mint figyelmeztetés, de egyik sem volt írásbeli megrovásnál súlyosabb.

A hatályos Vht. 239. § (4a) bekezdése szerint a miniszter a végrehajtói szolgálat megszűnését állapítja meg, ha a végrehajtói vizsgálat eredménye alapján megállapítható, hogy a végrehajtó jogszabályban meghatározott kötelezettségeit súlyosan vagy rendszeresen ismétlődően megszegte. A miniszter 239. § (4a) bekezdésében meghatározott és a módosítás szerinti, a szolgálat folyamatosságának megállapításával kapcsolatos jogosítványa is a végrehajtót a szakszerű és jogszerű működésre ösztönzi.

Az 5. §-hoz

A végrehajtó önálló jogállásából következik, hogy áthelyezésére csak beleegyezésével kerülhet sor. Tekintettel arra, hogy a törvény alapján a kamara megszűnik és jogutódlással átalakul karrá, az áthelyezéshez a kamara egyetértése helyett a kar hivatali szerve vezetőjének egyetértése szükséges.

A 6-7. §-hoz

A törvény nem a végrehajtó választásától teszi függővé, hogy a végrehajtói felelősség körébe tartozó cselekményekkel okozott károk megtérítésének fedezetét felelősségbiztosítási szerződés megkötésével vagy kamarai letétbe helyezéssel biztosítja, hanem kimondja, hogy a végrehajtónak felelősségbiztosítási szerződés megkötésével kell eleget tenni e kötelezettségének, és a megváltozott értékviszonyokhoz jobban igazodó 30 millió forint összegben határozza meg a felelősségbiztosítás legalacsonyabb összegét. A törvény alapján 2017. július 1. napjától a végrehajtóknak a bevételükhöz igazodó felelősségbiztosítási szerződést kell kötniük, az ezzel összefüggő értékhatárokat pedig az igazságügyért felelős miniszter rendeletben fogja meghatározni.

E módosítás értelmében a biztosíték befizetésének kötelezettsége a kinevezést követően szükséges előkészületek köréből kikerül, továbbá tekintettel arra, hogy a törvény alapján a kamara megszűnik és jogutódlással átalakul karrá, az előkészület követelményeinek teljesítését, a végrehajtó a kar hivatali szerve vezetőjének vagy az általa kijelölt személynek köteles igazolni, aki az igazolás alapján ellenőrzi azokat. A törvény értelmében a kar hivatali szerve vezetője vagy az általa kijelölt személy továbbá ellenőrzi azt, hogy a végrehajtó hivatali helyisége és annak felszerelése alkalmas-e a hivatás gyakorlására.

A 8. §-hoz

A törvény a végrehajtói szolgálat megszűnésének okait újabb esettel bővíti, tekintettel arra, hogy a végrehajtói kinevezés a jövőben meghatározott időre, 7 évre szól. Ezzel összefüggésben a törvény kimondja, hogy a határozott idő utolsó napjával a végrehajtói szolgálat automatikusan megszűnik, kivéve a szolgálat folyamatosságának megállapítása esetét.

A törvény értelmében a végrehajtói szolgálat megszűnését a miniszter további esetekben is megállapítja, így akkor is, ha a végrehajtói szolgálat a törvényben meghatározott időn át huzamosan szünetel. Amennyiben ugyanis a végrehajtó hosszabb időn át nem képes személyesen ellátni a szolgálatát, szükséges a végrehajtói szolgálat megszűnését megállapítani, és ezzel olyan végrehajtó kinevezése lehetőségét biztosítani, aki képes a végrehajtói feladatokat személyesen ellátni.

A törvény értelmében a végrehajtói szolgálat megszűnését a miniszter akkor is megállapítja, ha a végrehajtónak 90 napot meghaladóan nincs bejelentett állandó helyettese, továbbá ha 3 hónapon belül nem alapít végrehajtói irodát vagy nem lép be tagként végrehajtói irodába.

Tekintettel arra, hogy a törvény alapján a kamara megszűnik és jogutódlással átalakul karrá, a szolgálat megszűnésére okot adó körülményt a kamara helyett a kar hivatali szerve vezetőjének kötelező bejelenteni, és ő jár el az összeférhetetlenség megszüntetése érdekében is.

A 9. §-hoz

A törvény alapján módosulnak a végrehajtó helyettesítésének szabályai, amely változásokat a törvény a helyettes végrehajtó általi számla- és iratkezelésére vonatkozó előírások, továbbá a helyettesnek a végrehajtó letéti számlája feletti rendelkezési jogosultsága tekintetében is átvezet.

A 10. §-hoz

A törvény az eddigi szabályozáshoz képest megszünteti a végrehajtói szolgálat végrehajtói kérelemre engedélyezett szüneteltetése esetét, és helyette a törvény meghatározza a távollét azon időintervallumát, amelyhez a törvény a szünetelés jogkövetkezményét fűzi.

A törvény értelmében, ha a távollét egybefüggően meghaladja a 30 napot, a végrehajtói szolgálat a 31. naptól szünetel. A végrehajtói szolgálat szünetelésének jogkövetkezményét fűzi a törvény ahhoz az esethez is, ha egy naptári évben az összes távollét együttesen meghaladja a 90 napot.

A törvény erejénél fogva szünetel a végrehajtó szolgálata abban az esetben is, ha a végrehajtót országgyűlési, helyi önkormányzati képviselőjelöltként, illetőleg polgármesterjelöltként nyilvántartásba vették. A szünetelés kezdő időpontja a nyilvántartásba vétel időpontjával esik egybe. A végrehajtó a nyilvántartásba vétel pillanatától a választás befejezéséig nem gyakorolhatja hivatását, megválasztása esetén pedig a szünetelés időtartama a mandátumának lejártáig meghosszabbodik.

A végrehajtó a távollétét köteles bejelenteni a kar hivatali szervének, amely bejelentés alapján a szünetelést a kar hivatali szerve állapítja meg. Tekintettel arra, hogy a végrehajtói szolgálat szünetelése nem kérelemhez kötött, hanem törvény erejénél fogva következik be, a törvény a végrehajtási ügyek zavartalan intézése érdekében a végrehajtó helyettesítésének rendjét is meghatározza.

A 11. §-hoz

Figyelemmel arra, hogy a törvény alapján a végrehajtó szolgálata folyamatosságának megállapítása a miniszter hatáskörébe kerül, akinek az eljárása a Ket. hatálya alá tartozik, a szabályozási törvény egyértelművé teszi, hogy ezen eljárásra is a Ket. rendelkezései irányadók.

A kérelemre történő és miniszteri engedélyhez kötött szüneteltetés jogintézményének kivezetése miatt, a Ket. hatálya alatt álló miniszteri jóváhagyási jogkört a törvény hatályon kívül helyezi.

A 12. §-hoz

Végrehajtó-helyettesként az működhet, akit a kar hivatali szerve felvett az önálló bírósági végrehajtó-helyettesek nyilvántartásába és ezt követően a hivatali esküt letette. A kar hivatali szerve hallgatja meg a nyilvántartásba való felvételét kérő személyt, amely meghallgatáson a törvény alapján az érdek-képviseleti feladatok ellátásért felelős elnökség tagjai is jelen lehetnek.

A 13. §-hoz

A törvény a végrehajtó-helyettesek kinevezésének feltételeit szigorítja, középiskolai végzettség helyett egyetemi jogi végzettséget ír elő a kinevezés feltételeként. Ennek oka, hogy a végrehajtó-helyettes önállóan jogosult a végrehajtó nevében végrehajtási cselekmények foganatosítására, a végrehajtó hatáskörébe tartozó bármely végrehajtási cselekményt foganatosíthat, intézkedést elvégezhet, kivéve az ingó árverés megtartását, árverési jegyzőkönyv elkészítését és meghatározott cselekmény végrehajtásának foganatosítását, amelyek megfelelő színvonalon való ellátásához széleskörű jogi ismeretekre van szükség.

A törvény a végrehajtókhoz hasonlóan a végrehajtó-helyettesek esetén is csak a 65. életév betöltéséig teszi lehetővé a szolgálat ellátását. Annak érdekében, hogy az érintett végrehajtó-helyettesek felkészülhessenek a szolgálatuk megszűnésével együttjáró változásokra, a törvény alapján e szabály csak 2016. január 1. napján lép hatályba.

A 14. §-hoz

A törvény értelmében a végrehajtó, a végrehajtó-helyettes és a végrehajtójelölt képzéseit és továbbképzéseit a kar helyett a külön jogszabályban erre feljogosított szerv fogja lebonyolítani.

A 15. §-hoz

A végrehajtói tevékenység ellátatlansága súlyosan sértené a végrehajtást kérők érdekeit, ezért a végrehajtó távolléte esetén is gondoskodni kell az ügyek ellátásának folyamatosságáról.

A törvény a helyettesítés rendjének átalakításával gondoskodik a végrehajtói működés folyamatos biztosításáról. A törvény hatálybalépését követően a végrehajtót kizárólag a kar hivatali szervéhez bejelentett állandó helyettes vagy az általa foglalkoztatott, legalább egyéves végrehajtói gyakorlattal rendelkező végrehajtó-helyettes helyettesítheti. A végrehajtók helyettesítése bizalmi viszony, ezért a végrehajtó saját elhatározásán múlik, hogy melyik végrehajtót választja állandó helyetteséül, illetve ha a végrehajtónak több végrehajtó-helyettese van, melyik végrehajtó-helyettest jelöli ki a helyettesítését ellátóként.

A törvény a helyettesítés rendjének kialakítása során abból a feltételezésből indul ki, hogy a hosszabb ideig tartó távollét esetén a helyettesítés ellátásához nagyobb tapasztalat szükséges, ezért a végrehajtó helyettesítését ilyenkor állandó helyettesének kell ellátnia, aki kizárólag önálló bírósági végrehajtó lehet. A végrehajtó-helyettes pedig - a Vht. 240/B. § (2) bekezdése miatti szünetelés kivételével - a rövidebb, átmeneti jellegű távollét esetén helyettesíthet.

A végrehajtó az állandó helyettesét a kinevezését követő 90 napon belül köteles bejelenteni a kar hivatali szervének, és ezzel egyidejűleg be kell nyújtania az állandó helyettes helyettesítésre vonatkozó elfogadó nyilatkozatát. Abban az esetben, ha a végrehajtónak több végrehajtó-helyettese van, ki kell jelölnie azt a helyettest, aki a helyettesítésére jogosult és a kijelölést szintén be kell jelentenie a kar hivatali szervének.

A végrehajtót helyettesíteni kell, ha a végrehajtói álláshely megüresedett; ha a végrehajtót a hivatalából felfüggesztették; ha a végrehajtó szolgálata szünetel; továbbá, ha a végrehajtó 30 napot meg nem haladóan van távol.

Abban az esetben, ha a végrehajtó 30 napot meg nem haladóan van távol, továbbá ha a végrehajtót országgyűlési, helyi önkormányzati képviselőjelöltként, illetve polgármesterjelöltként nyilvántartásba vették, a végrehajtó szolgálatának szünetelése alatt az általa foglalkoztatott végrehajtó-helyettes helyettesíti. A helyettesítés egyéb eseteiben, illetve akkor is, ha a végrehajtó nem foglalkoztat legalább egyéves végrehajtó-helyettesi gyakorlattal rendelkező végrehajtó-helyettest, a végrehajtót állandó helyettese helyettesíti.

A végrehajtó, annak érdekében, hogy a kar hivatali szerve tudomást szerezzen helyettesítésének szükségességéről, köteles a távollétét bejelenteni és a bejelentéssel egyidejűleg benyújtani a helyettesítő nyilatkozatát, amely szerint a helyettesítő személy a távollét időtartama alatt a helyettesítési feladatokat ellátja. Ha a végrehajtó egyúttal állandó helyettes is, a bejelentéssel egyidejűleg tájékoztatnia kell azt a végrehajtót is, akinek ő a bejelentett állandó helyettese.

A távollét bejelentését követően a kar hivatali szerve felhívja a helyettesként eljárni köteles személyt a helyettesítési feladatainak ellátására a helyettesként történő eljárásról szóló okirat kiállításával, és a helyettesítést feltünteti a végrehajtók névjegyzékében.

A helyettes gondoskodik a végrehajtó irodájának zavartalan működéséről, a működési költségeket kifizeti, a számláit kezeli, a végrehajtó alkalmazottai felett a munkáltatói jogokat gyakorolja, az alapvető munkáltatói jogok kivételével.

A 16. §-hoz

A törvény alapján a végrehajtással kapcsolatos, jogszabályban meghatározott közfeladatokat a jövőben is egy a végrehajtókból és végrehajtó-helyettesekből álló jogi személy, a kar fogja ellátni, azonban e jogi személy szervezeti felépítését a kamarára vonatkozó szabályozáshoz képest a törvény jelentősen módosítja. A végrehajtáshoz kapcsolódó közfeladatok ellátása ugyanis a törvény alapján közvetlen állami irányítás alá kerül azzal, hogy azokat a kar azon szervezeti egysége útján látja el, amelynek vezetőjét az igazságügyért felelős miniszter nevezi ki. A Kar tagsága által választott elnökség az érdek-képviseleti feladatok ellátásért felelős.

A törvény egyértelművé teszi azt is, hogy a kari tagdíj szolgál az érdek-képviseleti jellegű feladatok fedezetéül, míg a kar egyéb bevételei, így elsősorban a Vht. 34/A. §-ban szabályozott általános költségátalánynak a Karhoz befolyó összege csak a hivatali szerv útján ellátandó közfeladatokra fordítható.

A 17. §-hoz

A törvény alapján a végrehajtókról, végrehajtó-helyettesekről és végrehajtójelöltekről a kamara helyébe lépő kar vezet nyilvántartást a törvényben részletesen meghatározott adattartalommal.

A 18-22. §-hoz

A Vht. törvény szerinti 251. §-a meghatározza a kar szervezeti felépítésére és működésére vonatkozó alapvető szabályokat. A kar szervei: a tagjaiból álló közgyűlés, a közgyűlés által megválasztott elnökség és a hivatali szerv. Az érdek-képviseleti feladatok ellátása színvonalának emelése érdekében a törvény előírja, hogy csak a jogi végzettséggel rendelkező végrehajtó tagok választhatók az elnökségbe. A kar a feladatai hatékonyabb ellátása érdekében, így például a végrehajtást érintő jogszabályok tervezetének véleményezésére, szakmai bizottságokat hozhat létre.

A Vht. törvény szerinti 253. §-a biztosítani kívánja, hogy a végső soron az adósok által megfizetett általános költségátalányból származó bevételek, és a kar vagyonának felhasználása a közfeladatok ellátása érdekében történjen, ezért a vagyon feletti rendelkezési jogot a hivatali szervhez telepíti, az érdekképviseleti feladatok ellátásának forrását jelentő tagdíjak kivételével, amely felett az elnökség jogosult rendelkezni.

A hivatali szerv hatáskörébe tartozó ügyekben az igazságügyért felelős miniszter által kinevezett vezető dönt. Az ő személye garantálja, hogy a közfeladathoz rendelt források a jogalkotói szándéknak megfelelően kerüljenek felhasználásra. A Kar hivatali szerve vezetőjének jogviszonya sui generis, fokozott bizalmi jogviszony, egyértelmű, hogy a jogviszonyára a Vht.-ban nem szabályozott körben a munka törvénykönyvének egyes rendelkezéseit kell megfelelően alkalmazni.

A Vht. törvény szerinti 253/C. §-a alapján a kar szervezetének és működésének részletes szabályait a hivatali szerv vezetője által elkészített szervezeti és működési szabályzat határozza meg. A szervezeti és működési szabályzat nem lehet ellentétes a Vht. által meghatározott szabályokkal, amit az garantál, hogy a szabályzat csak miniszteri jóváhagyás esetén szolgálhat a működés alapjául. Az etikai szabályzat jóváhagyására is a szervezeti és működési szabályzatra irányadó szabályokat kell alkalmazni. A kar működésére vonatkozó szabályrendszert határoz meg az elnökség ügyrendje is, amelyet az elnökség fogad el.

A 23. §-hoz

A kamarához hasonlóan a kar működése felett is a törvényességi felügyeletet az igazságügyért felelős miniszter gyakorolja, aki a törvényes működés helyreállítása érdekében végső soron a bírósághoz fordulhat, illetve a hivatali szerv vezetőjével kapcsolatos jogosítványain keresztül tudja a törvényes működést kikényszeríteni.

A 24. §-hoz

A kamarához hasonlóan a kar is lehetővé teheti a közigazgatási hatósági ügynek nem minősülő eljárásiban a Ket. szerinti elektronikus kapcsolattartás szabályainak az alkalmazását.

A 25-31. §-hoz

A végrehajtási tevékenység keretrendszerére vonatkozó szabályozás egységesítése érdekében a törvény alapján a végrehajtó kizárólag végrehajtói iroda keretében végezhet végrehajtási tevékenységet, ezért a kinevezését követő 3 hónapon belül köteles végrehajtói irodát alapítani, vagy végrehajtói irodához csatlakozni. Annak érdekében, hogy az iroda működése során kizárólag a végrehajtási tevékenység érdekeit szolgáló szempontok érvényesülhessenek, a módosító törvény alapján a végrehajtói irodának kizárólag végrehajtó tagjai lehetnek, és a végrehajtási tevékenységen kívül üzletszerű gazdasági tevékenységet az iroda nem folytathat.

Az iroda alapítására, nyilvántartására, működésére, ellenőrzésére, megszűnésére és tagjainak felelősségére a Vht.-ban foglalt eltérésekkel a továbbiakban is a Ptk. korlátolt felelősségű társaságra vonatkozó szabályait kell majd alkalmazni, és a törvény alapján végrehajtói iroda az egyszemélyes korlátolt felelősségű társaságra vonatkozó szabályok szerint is működhet majd. A végrehajtói iroda alapítása a jövőben sem érinti a végrehajtónak a Vht. 236. §-a alapján fennálló felelősségét.

A törvény alapján a végrehajtói irodának csak végrehajtó tagjai lehetnek, ezért módosulnak a tagsági jogviszony és a végrehajtói iroda megszűnésének azon szabályai, amelyek a nem végrehajtói tagságot is biztosító szabályozás miatt voltak szükségesek.

A 32. §-hoz

A törvény változatlanul nevesíti azokat az eljárásokat, amelyekben a Ket. rendelkezéseit kell alkalmazni, a módosítások a kamara megszűnése és karrá való átalakulása következtében bekövetkező szervezeti változások átvezetésére irányulnak.

A 33. §-hoz

A törvény egyértelművé teszi, hogy az önálló bírósági végrehajtó-helyettessel szemben előírt egyetemi jogi végzettség, mint kinevezési feltétel nem irányadó a törvényszéki végrehajtó-helyettesre.

A 34-40. §-hoz

A törvény alapján módosulnak a fegyelmi eljárás szabályai. A végrehajtójelölt ügyviteli jellegű tevékenységet végez, végrehajtási cselekményt - a végrehajtói kézbesítést kivéve - önállóan a végrehajtó nevében sem foganatosíthat, ezért nem indokolt a fegyelmi eljárásra vonatkozó szabályozás hatályát rájuk is kiterjeszteni. Fegyelmi felelősséggel a végrehajtók és a végrehajtó-helyettesek tartoznak. Nem indokolt a fegyelmi szabályozás körébe vonni a tagdíj befizetésének elmulasztását, ezért a törvény alapján az nem minősül fegyelmi vétségnek. Az etikai szabályzat megalkotása lehetőségének törvényben való nevesítésére tekintettel a törvény fegyelmi vétségként határozza meg az abban foglaltak megszegését.

Annak érdekében, hogy a fegyelmi felelősség szabályozása betölthesse rendeltetését, és a fegyelmi vétségnek minősülő cselekményt az elkövetéséhez képest rövid időn belül elbírálhassák, a törvény határidőt szab a feljelentés megtételére azzal, hogy megállapítja a fegyelmi vétség elévülését abban az esetben, ha a feljelentő a cselekmény tudomásra jutásától számított 6 hónapon túl tett feljelentést. A törvény az objektív elévülési határidőt 3 évről 5 évre emeli.

A fegyelmi felelősségi szabályok hatékonyabb érvényesülését célozza, hogy a Vht. 266. § (3) bekezdésének hatályon kívül helyezésével megszűnik a lehetőség, amely alapján a vétkesség enyhébb fokára hivatkozással a fegyelmi eljárás lefolytatása és a fegyelmi büntetés kiszabása mellőzhető volt, így a fegyelmi tanácsnak nincs mérlegelési joga, hanem a feljelentés beérkezésétől számított 30 napon belül el kell rendelnie a fegyelmi vizsgálat lefolytatását.

A törvény hangsúlyosabbá teszi a feljelentő szerepét a fegyelmi eljárás vizsgálati szakaszában azzal, hogy kifejezetten rögzíti a feljelentő vizsgálóbiztos általi meghallgatásának lehetőségét. A törvény egyértelművé kívánja tenni, hogy a vizsgálóbiztos feladata a releváns tények megállapítása, a bizonyítékok felderítése, és nem annak megállapítása, hogy az eljárás alá vont személy milyen súlyú vétséget követett el, és hogy az milyen büntetést von maga után, ezért a törvény kifejezetten megtiltja, hogy a vizsgálóbiztos a kötelességszegés súlyáról és az általa szükségesnek ítélt büntetésről véleményt nyilvánítson.

Annak érdekében, hogy a fegyelmi feljelentés alapjául szolgáló tényállás vizsgálata során felderített egyéb cselekmények is ugyanabban az eljárásban elbírálhatók legyenek, a törvény lehetővé teszi, hogy a vizsgálóbiztos jelentése alapján a feljelentő a feljelentést kiegészítse.

A 41. §-hoz

A törvény kijavítja a 2015. évi XL. törvénnyel beiktatott 306/F. § hibás számozását.

A 42. §-hoz

A törvény átmeneti rendelkezése alapján a kamara megszűnik, és annak általános jogutódjaként jön létre kar. A 2015. szeptember 1. napján a kamara jogutódjaként létrejövő karnak a kamara végrehajtó és végrehajtó-helyettes tagjai a törvény erejénél fogva a tagjaivá válnak, és a jogutódlásra tekintettel a kamarai vagyon is a karra száll át. Az átmeneti szabályok rögzítik az átalakulással kapcsolatos feladatok határidejét és elvégzésének rendjét. 2015. szeptember 30-áig meg kell választani a kari elnökséget a miniszter által jóváhagyott ideiglenes választási szabályzata alapján.

Az átmeneti szabály biztosítja, hogy a kamarai elnökségi tisztségviselést a Kar elnökségének megválasztásakor is figyelembe kelljen venni, mint az újraválaszthatóságot korlátozó körülmény. A Módtv.3. 2015 . május 18-ai hatálybalépését követően megválasztott elnökségi tagokkal szemben azonban súlyosan méltánytalan lenne, ha a kari elnökségi választások során a néhány hónapos tisztségviselésüket is figyelembe vennék, ezért az átmeneti szabály megalkotásakor erre a körülményre is figyelemmel ezen tisztségviselést ki kell zárni a választhatósági korlátok közül.

A 43. §-hoz

A törvény alapján a végrehajtói kinevezés 7 év határozott időre szól. A törvény átmeneti rendelkezése az új szabályozáshoz igazítja a korábban határozatlan időre kinevezett végrehajtók szolgálatának időtartamát azzal, hogy 7 év elteltével e végrehajtók is az újonnan, már határozott időre kinevezett végrehajtókkal azonos feltételek mellett lesznek jogosultak a szolgálat folytatására.

A 44-45. §-hoz

A végrehajtás szakmai színvonalának emelése érdekében a törvény nemcsak arról rendelkezik, hogy 2018. január 1. napjától a végrehajtói szakvizsgával is rendelkező pályázó nyerhet el végrehajtói állást, illetve csak a végrehajtói szakvizsgával is rendelkező jelölt működhet végrehajtó-helyettesként, hanem a már kinevezett végrehajtók, illetve a nyilvántartásba vett végrehajtó-helyettesek számára is kötelezővé teszi a végrehajtói szakvizsga megszerzését. A törvény felkészülési időt biztosít az érintetteknek, és e határidő elmulasztása a szolgálat megszűnését eredményezi.

A 46-47. §-hoz

A végrehajtási eljárásra vonatkozó szabályozás komplexitása, bonyolultsága indokolja, hogy az eljárást csak jogi végzettséggel rendelkező bonyolíthassa, ezért a törvény minden végrehajtó és végrehajtó-helyettes számára kötelezővé teszi, hogy 2022-ig, illetve 2027-ig egyetemi jogi végzetséget szerezzen, kivéve azokat, akik eddig az időpontig betöltenék a 65. életévüket. Annak érdekében, hogy ez a jogalkotói cél ténylegesen is elérhetővé váljon, az átmeneti szabály nemcsak a végzettség megszerzését, hanem a tanulmányokban való megfelelő előrehaladás igazolását is kötelezővé teszi.

A végrehajtónak az átmeneti időszakban is meg kell felelnie a szakmájával szemben a törvény által támasztott magasabb követelményeknek, ezért a jogi végzettség megszerzéséig köteles jogi végzettségű alkalmazottat foglalkoztatni.

A 48-49. §-hoz

A törvény új alapokra helyezi a végrehajtói irodára, mint a végrehajtási tevékenységnek keretet adó jogi személyre vonatkozó szabályozást. Annak érdekében, hogy a végrehajtás területén csak az új szabályoknak megfelelő irodák működjenek, a törvény minden végrehajtói iroda számára kötelezővé teszi, hogy működését megfeleltesse az új szabályoknak, azok számára pedig, akik nem végrehajtói iroda keretében tevékenykednek, kötelezővé teszi a végrehajtói iroda alapítását vagy az ahhoz való csatlakozást.

Az 50-51. §-hoz

A törvény módosítja a helyettesítésére és a szolgálat szünetelésére vonatkozó szabályokat. A szünetelés újfajta szabályozása miatt szükséges annak kimondása, hogy 2015. szeptember 1. napjától szünetel annak a végrehajtónak a szolgálata, akit tartós távollét miatt helyettesítenek.

Annak érdekében, hogy az új helyettesítési szabályok alkalmazhatóak legyenek, minden végrehajtó köteles az újonnan felálló hivatali szervnek bejelenteni az állandó helyettesét, és a helyettesítésére kijelölt végrehajtó-helyettesét.

Az 52. §-hoz

A végrehajtói felelősség körébe tartozó cselekményekkel okozott károk megtérítésének fedezetére minden végrehajtónak a törvény szerinti felelősségbiztosítási szerződést kell kötni, és a törvény megszünteti a biztosíték letétbe helyezésének lehetőségét is. A törvény meghatározza az eljárási rendet azokban az esetekben, amikor a végrehajtó által okozott károkat a károkozás időpontjára tekintettel, felelősségbiztosítási szerződés hiányában csak az új szabályozás hatályba lépését megelőzően befizetett biztosíték összegéből lehet megtéríteni.

Az 53. §-hoz

A törvény jelentősen módosítja a végrehajtók helyettesítésére vonatkozó szabályokat, a helyettesítéssel összefüggő elszámolási, ügyviteli és ügykezelési részletszabályok megalkotására pedig felhatalmazást ad az igazságügyért felelős miniszternek.

Az 54-55. §-hoz

A törvény szövegcserés és hatályon kívül helyező módosításai a kamara megszűnése és karrá való átalakulása következtében bekövetkező szervezeti változások átvezetésére irányulnak.

Az 56-62. §-hoz

A törvény a kamara megszűnése és karrá való átalakulása következtében bekövetkező szervezeti változásokat az egyéb, kamarát nevesítő jogszabályokban is átvezeti.

-----STARTING---POINT---VEGE---

A 63. §-hoz

A törvény hatálybalépésére vonatkozó rendelkezéseket tartalmaz.