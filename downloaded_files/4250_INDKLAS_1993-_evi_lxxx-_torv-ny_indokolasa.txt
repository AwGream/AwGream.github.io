1993. évi LXXX. törvény indokolása

a felsőoktatásról

-----STARTING---POINT---ALTALANOS--- 

A magyar felsőoktatás kezdetei egy fél évezrednyi időnél régebbre nyúlnak vissza, ám a folytonosságot a kedvezőtlen történelmi körülmények hosszú évszázadokra megszakították. Ez idő alatt a magyar ifrjak külföldi egyetemeken tanultak, ami ugyan elevenen tartotta a hazai művelődés kötődését az európai szellemi élethez, de fájdalmasan éreztette a hazai egyetemi műhelyek hiányát. A magyar felsőoktatás úraindulása a reformáció és az ellenreformáció korára esik, amikoris rendre új intézmények alakultak. Újabb kiemelkedő korszak kezdődött a kiegyezés után, a felsőoktatási képzés bővülésével. Az első világháború után a sanyarú helyzetbe jutott maradék ország fenntartotta az egyetemeit és főiskoláit, otthont adott az elcsatolt területekről áttelepült intézményeknek, egyetemet alapított Szegeden.

A második világháború után jelentékenyen bővült a felsőoktatási intézmények hálózata, alkalmassá vált nagyobb létszámú hallgatóság befogadására és különösen a műszaki, valamint az agrárfelsőoktatás gazdagodott új egyetemekkel és főiskolákkal.

A hazai felsőoktatási intézmények rendszere a korábbi évtizedek politikájának következtében felaprózódott, 1990-ben mintegy 60 állami felsőoktatási intézmény, köztük 25 egyetem működött. Az intézmények, különösen némely főiskolák csak kislétszámú hallgató befogadására képesek, több főiskolán a nappali hallgatók ltészáma nem haladja meg a 400 főt, és egyedül a Budapesti Műszaki Egyetem és az Eötvös Loránd Tudományegyetem méretei teszik lehetővé 10.000 főnyi hallgató képzését, amely szám közelít az európai egyetemeken megszokott számokhoz.

A középiskola elvégzése után az esedékes korosztályból a felsőoktatási intézményekbe felvettek aránya alacsonyabb, mint a fejlett európai országokban, a nappali tagozaton tanuló hallgatók létszáma mintegy 80.000 fő. Ennek oka nemcsak a felsőoktaási intézmények befogadó képességének határaiban volt található, hanem abban is, hogy a továbbtanulás lehetőségét nem kezelték alanyi jogként, ami mesterségesen alacsonyan tartott felvételi keretszámokban nyert kifejezést.

A felsőoktatás részesedése az állami költségvetésből sok éven át általában 1% alatt maradt, ami nem tette lehetővé sem a hallgatói létszám emelését, sem a felsőoktatási intézmények korszerűsítését, sőt, különösen a tudományegyetemeken és a humán képzésű főiskolákon a színvonal megőrzését sem. Az egyetemeket hátrányosan érintette a tudományos kutató munka háttérbe szorítása, különösen az 1950-es években, és a tudományos fokozatok odaítélésének jogától való megfosztás.

A felsőoktatás átfogó törvényi szabályozása Magyarországon (eltekintve a Mária Terézia királyi dekrétumába foglalt Ratio Educationis-tól, illetőleg ennek későbbi megújított változatától) sokáig váratott magára, habár egyes felsőoktatási intézményekről, egyetemekről magas elhatározásból született alapító oklevelek, külön-külön törvények rendelkeztek. A teljes körű, átfogó törvényi szabályozásra a kiegyezést követően Eötvös József, majd Trefort Ágoston készített javaslatot, de ezek országgyűlési elfogadására nem kerülhetett sor. Figyelmet érdemel azonban, hogy ők már akkor felkarolták a tanítási és tanulási szabadság eszméjét, aminek ébrentartása és cselekvő megvalósítása a mai nemzedékeknek tiszte.

Magyarországon először kerülhet sor az egész felsőoktatás külön törvényben történő szabályozására. Ezt indokolttá teszi a felsőoktatás azon kiemelkedő szerepe, amellyel hozzájárulhat a hazánkban végbemenő társadalmi változások megszilárdításához, társadalmi-gazdasági fejlődésünk elősegítéséhez, s egyúttal ahhoz, hogy az európai integrációs folyamatoknak egyenrangú partnereként lehessünk részesei.

A felsőoktatásra vonatkozó hatályos joganyag középpontjában az oktatásról szóló 1985. évi I. törvény, és az ezt módosító 1990. évi XXIII. törvény áll. Ezeket számos rendelet veszi körül, amelyek különböző szervezeti és tevékenységi ágakat szabályoznak. Az oktatási törvény tovább enyhítette a felsőoktatási intézmények korábbi szigorú központi irányítását, kimondta, hogy a felsőoktatási intézmények feladataikat a jogszabályok keretei között önállóan határozzák meg és szervezik. Az oktatási törvény 1990. évi, említett novellája összhangba hozta a törvény a Köztársaság 1989. évi alkotmányával, tovább korlátozta a központi állami irányítás eszközeit, és megnyitotta az utat a nem állami felsőoktatási intézmények előtt.

Egy újonnan megalkotandó, különálló felsőoktatási törvény mellett - az említett politikai indokokon túl is - nyomatékos érvek szólnak, mégpedig

-  emelni kell, és ahol ez indokolt, megőrizni a felsőoktatási képzés színvonalát, a képzés rendszerét hozzá kell igazítani a kialakuló és fokozatosan alkalmazandó európai normákhoz,

-  növelni kell a felsőoktaási képzésben részesülők korosztályon belüli arányát, csökkentve a nyugat- és észak-európai átlaghoz viszonyított hátrányukat,

-  alkalmassá kell tenni az egyetemeket a tudományo továbbképzésre és a tudományos fokozatok odaítélésére.

Ezek a követelmények indokolttá és szükségessé teszik a felsőoktatási intézmények önállóságának és felelősségének növelését, a felsőoktatásban jelenlévő szellemi erők szabad kibontakozási lehetőségének megadását.

A felsőoktatási intézményekről szóló új törvény megalkotásánál a törvényjavaslat (a továbbiakban: Javaslat) irányadónak tekinti az alkotmányban foglalt elvi jelentőségű tételeket, mégpedig

-  a tanítás, a tanulás, a tudományos, a művészeti élet szabadságáról,

-  a Kormány felelősségéről az oktatás fejlesztéséért és feltételeinek biztosításáról,

-  az állam ama kötelezettségvállalásáról, hogy képességei alapján mindenki számára hozzáférhetővé teszi a felsőfokú képzést és hogy ehhez anyagi támogatást nyújt.

A Javaslat az alkotmányos tételek kifejtésére vállalkozik és javaslatokat tartalmaz a megvalósításukhoz szükséges szervezetek, intézmények létesítésére, és a jogi biztosítékok kiépítésére. Ennek érdekében a Javaslat meghatározza a tanítás, a tanulás, a tudományos kutatás szabadságának elemeit, azokat a jogosultságokat, amelyek a felsőoktatásban résztvevőket megilletik. Meghatározza továbbá, a művelődési és közoktatási miniszternek a felsőoktatásra kiterjedő jogait, azokat az új testületeket, amelyek a Kormányt és tagjait kötelezettségeik megvalósításában hivatottak segíteni.

A tanulás, a tanítás és a tudományos kutatás szabadságából következik a felsőoktatási intézmények autonómiája (önigazgatása, önkormányzata).

E szabadságok beteljesülésének ugyanis olyan intézményi rendszerben vannak jó esélyei, amelyekben a döntés joga túlnyomóan a szabadságok birtokosainak a kezében van. Az ezzel ellentétes természetű intézményi rendszer - a közhatalmi, közigazgatási jellegű irányítás - könnyen válik érzéketlenné, türelmetlenné a szabadságjogok iránt, és könnyen vállalkozik oktalan korlátozásukra, amint ezt számos történelmi tapasztalat igazolja.

A Javaslat a felsőoktatási intézményeknek két típusát különbözteti meg, az egyetemet és a főiskolát, amelyeknek eltérő jegyeit főként a képzés jellege és a képzés időtartama adja. A felsőoktatási intézmény állami, vagy az állam által elismert egyetem és főiskola. A nem állami egyetemek és főiskolák közül - a lelkiismereti és vallásszabadság alkotmányos és törvényi rendelkezéseire tekintettel - a hittudományi egyetemek és főiskolák elismerésére a Javaslat különös szabályokat fogalmaz meg.

A felsőoktatás önigazgatásának terjedelmét behatárolják az állami szervek, az Országgyűlés, a Köztársaság elnöke, a Kormány jogosultságai. A Javaslat az állami szervek jogosultságait az alkotmányból kiindulva állapítja meg, különös súlyt helyezve a fejlesztésre, valamint aminőség biztosításának garanciáira. A fejlesztés fontos eleme, többek között, a felsőoktatási intézmények létesítése, összevonása, megszüntetése, amit a Javaslat szerint a Kormány kezdeményezésére az Országgyűlés határoz el. A magyar hagyományok szerint csak az egyetem létesítése tartozik az Országgyűlés elé, a Javaslat azonban a főiskolákat illető döntést is az Országgyűlés elé utalja. Ennek magyarázata bban van, hogy a felsőoktatási intézményeket a Javaslat összefüggő rendszerként szemléli, aminek alakítása, korszerű átalakítása nem járhat külön utakon az egyetemeket és a főiskolákat illetően. Ennek is a következménye az, hogy a Javaslat a nem állami felsőoktatási intézmények elismerésére nem állapít meg e tekintetben különös hatásköri szabályokat.

A Javaslat a Kormány hatáskörébe adja a képesítési követelmények meghatározását, valamint az alapképzésben a szakok indításának, megszüntetésének engedélyezését is. Ennek indoka az elemi egység biztosítása az azonos képzést nyújtó felsőoktatási intézmények között, az oklevelek értékének tanusítása és garantálása az állampolgárok előtt, az oklevelek nemzetközi egyenértékűségének (ekvivalenciájának) elősegítése.

A központi állami szervek és az autonóm felsőoktatási intézmények együttműködése által fogalmazódhatnak meg és valósulhatnak meg a felsőoktatáshoz fűződő egyetemes érdekek. Az együttműködés színterei között kiemelkedően fontos hely illeti meg a Felsőoktatási Tanácsot a felsőoktatás fejlesztési programjainak kidolgozásában, a felsőoktatási kutatási tevékenység, a felsőoktatási intézményi rendszer, a hallgatói létszám meghatározásában, s nem utolsó sorban a felsőoktatási költségvetés kialakításában. A Tanácsban kellő súllyal kapnak képviseletet az egyetemek és főiskolák, s ugyancsak ebben a testületben kapnak helyet a szakmailag érintett miniszterek, a külső szakemberek, a társadalom, a kultúra, a gazdaság küldöttei, akik kívülről nézve a felsőoktatást, az eltartó és befogadó közeg igényeit fogalmazzák meg. Mind a társadalomnak, mind pedig a felsőoktatásnak elemi érdeke, hogy a minőségi követelmények a felsőoktatási intézmények minden feladata tekintetében érvényesüljenek, a megfogalmazott követelmények és azok teljesítésének szintje, minősége legyen értékmérője az adott felsőoktatási intézménynek. A minőség garanciája maga a felsőoktatási rendszer, ezért olyan eljárásokat kell kidolgozni, olyan mechanizmust kell kiépíteni, amely lehetővé és egyben kötelezővé teszi az egyes felsőoktatási intézmények és a felsőoktatási intézmények közösségének önértékelését, ez utóbbiak segítő közreműködését a kormányzati feladatkörbe tartozó döntések előkészítésében, illetőleg a felsőoktatás számára fontos területeken a felsőoktatási intézményeket kötő vagy orientáló, közösségi genezisű döntések meghozatalát. A Javaslat, külföldi tapasztalatokra is tekintettel, javasolja az Akkreditációs Bizottság felállítását, amelyben hazai és külföldi szakemberek, a Magyar Tudományos Akadémia itthoni és kültagjai, szakértői testületke képviselői együttesen alakíthatják ki értékelő és értéket meghatározó állásfoglalásaikat. A Javaslat javasolja, hogy meghatározott időn belül minden felsőoktatási intézmény tekintetében sor kerüljön egy általános, tényfeltáró akkreditációra.

Az együttműködés mint igény, mint elv megjelenik az egyes felsőoktatási intézmények egymás közötti kapcsolataiban, a felsőoktatási intézmények és a tudományos kutató intézetek, a Magyar Tudományos Akadémia közötti kapcsolatában. Nem engedhető meg, hogy a felsőoktatás kapuin ne kopogtassanak az értékek hordozói. Az együttműködés formáit a felsőoktatási intézmények maguk alakíthatják ki, a Javaslat nem gátolja, inkább elősegíti azt, hogy az együttes munka, az egymásratalálás ne sémákban valósuljon meg. Csakis a megalapozott érdekeken és a kölcsönösen megbecsült értékeken alakulhatnak ki a felsőoktatási intézmények jövőbeni, újtípúsú szervezeti keretei.

Az egyetemek, a Javaslat szerint visszakapják a kandidátusi fokozatot felváltó tudományos fokozat odaítélésének jogát. Az ahhoz vezető út - a szervezett tudományos továbbképzés (posztgraduális képzés keretében), vagy az egyéni képzés. A javaslat biztosítékokat kíván teremteni arra, hogy a magyar egyetemeken szerzett tudományos fokozat ne járjon értékcsökkenéssel, hogy színvonalas tudományos eredmények elérésének tanúsítványai legyen, hogy nemzetközileg is elismerhető színvonalat képviseljen. A képzésbe, a tudományos munka elbírálásába az egyetem más felsőoktatási intézmény, tudományos kutató intézet kvalifikált tagjait is bevonja. A felsőoktatási intézmények javaslatára, a Magyar Tudományos Akadémia elnökének a véleménye alapján létrejövő Akkreditációs Bizottság feladata annak megállapítása, hogy mely tudományágban alkalmas és képes tudományos továbbképzésre, illetőleg tudományos fokozat odaítélésére.

A Javaslat az egyetemi tanári kinevezés feltételévé teszi a habilitációt, ami az oktatói, a kutatói és egyáltalán az alkotói teljesítmények, illetőleg alkalmasság (habilitás) megmérésének a módszere és eszköze. Ugyanakkor a habilitáció nyitva áll mások előtt is. A habilitációs eljárás lefolytatására általában az az egyetem jogosult, amely jogosult doktori képzésre, illetőleg tudományos fokozat odaítélésére.

A felsőoktatási intézményekről szóló törvénynek ellentmondásoktól mentesen illeszkednie kell a jogrendszerbe, különösen azokra a törvényekre és kihirdetett nemzetközi megállapodásokra tekintettel, amelyek az oktatás, a tudományos kutatás szféráját érintik. A Javaslat figyelembe veszi a közoktatási- és a Magyar Tudományos Akadémiáról szóló törvényjavaslatot, amelyekkel összhangban álló szabályokat fogalmaz meg. Figyelembe veszi tehát, hogy az érettségi vizsga egyetemi, főiskolai továbbtanulásra való alkalmasságot igazol, hogy a Magyar Tudományos Akadémiának és intézményeinek az együttmóködése a felsőoktatási intézményekkel a képzésben, a tudományos kutatásban jogilag megállapított kereteket kíván.

A Javaslat a felsőoktatási rendszer fejlesztésnek és átalakításának jogi lehetőségeit, illetőleg ennek megteremtését ajánlja egyebek között azzal, hogy a Kormány kezébe helyezi a képesítési követelmények meghatározásának jogát, és az Országgyűlés jogává teszi felsőoktatási intézmények létesítését, átalakítását, megszüntetését, a nem állami felsőoktatási intézmények leismerését. A Javaslat ugyancsak az Országgyűlés jogává teszi azt, hogy a felsőoktatás alapvető, fejlesztési és strukturális kérdéseiben törvény megalkotásával döntsön. A felsőoktatási intézmények önálló felelőssége és joga az oktatás, a tudományos munka alakítása és meghatározása, de a képzés színvonalának ellenőrzése (vizsgálata) - szakértők bevonásával - ugyancsak a fejlesztés, az átalakulás biztosítéka. Az átalakulást szolgálja a felsőoktatási intézmények társulási jogának törvényi megfogalmazása, amely akár integrációs törekvések csírájává is válhat.

-----STARTING---POINT---RESZLETES---

Első rész

I. Fejezet

Az 1. §-hoz

A Javaslat egyik legfontosabb célkitűzése a felsőoktatás autonómiájának védelme, ezért irányítási jogkörök általában a jogforrások közül a legmagasabb szinten, azaz törvényben jelennek meg.

2. Fejezet

A 2-6. §-hoz

A Javaslat olyan önigazgatással rendelkező intézményként definiálja a felsőoktatási intézményeket, amely a társadalom egésze számára végez közfeladatokat és ezen feladatok ellátását mind a feladat szakmai tartalmát, mind a tevékenység formai, szervezeti kereteinek kialakítását működtetését, külső beavatkozástól mentesen végzi. Működésénél a rendelkezésre bocsátott állami, vagy nem állami (alapítványi) eszközök, és az egyéb bevételeiből szerzett pénzügyi, vagyoni keretei között önálló gazdálkodást folytat.

A Javaslat alapvetően két szektorra bontja a felsőoktatást, s eszerint állami és államilag elismert nem állami felsőoktatási intézményeket különböztet meg. Ezeket az eltérések feltüntetése mellett, a továbbiakban azonban egységes szabályozás alá vonja.

A Javaslat az intézmények két típusát fogalmazza meg: az egyetemeket és a főiskolákat. Megkülönböztetésük alapja nem értékrangsor, hanem tevékenységük eltérése, feladataik „mássága”. A javaslat ugyanakkor kiemeli azokat a legfontosabb jellemzőket, amelyek - a nemzetközi meghatározásokkal összhangban - az egyetemek, illetve a főiskolák móködésénekminimális alapját jelentik.

E feltételek szükségesek nem állami intézmény alapításakor az állami elismeréshez is.

3. Fejezet

A 7-8. §-hoz

A felsőoktatással kapcsolatos feladatok elsősorban az intézményrendszeren keresztül valósulnak meg, ezért a Javaslat az intézményrendszer legfontosabbnak ítélt feladatait rögzíti. A Javaslat szükségesnek látja rögzíteni, hogy az egyetemek főiskolai szervezeti keretek nélkül is - azaz főiskolai kar nélkül is - folytathatnak főiskolai szakon képzést. Természetesen erre is a szakindítás általános feltételei, illetőleg a szakindítás eljárási rendje vonatkozik.

A hazánk által elfogadott nemzetközi szerződések, illetve az Alkotmányban foglaltak teszik szükségessé a felsőoktatásban a nyelvhasználat szabályozását.

4. Fejezet

A 9-10. §-hoz

A Javaslat rögzíti, hog az állami felsőoktatási intézmények működéséhez szükséges pénzügyi eszközök biztosítása alapvetően az állam feladata. Az intézmények szolgáltató tevékenységéből, illetve a tandíjakból befolyt összeg csak az állam által a költségvetésben biztosított pénzeszközök kiegészítése lehet. Az állami költségvetési jutttások elosztásas alapszerűen, valamint költségvetési előirányzat meghatározásával történik. Az alapokra vonatkozó részletes szabályokat külön törvényben, illetve kormányrendeletben célszerű rendezni.

Újdonsága a Javaslatnak, hogy 1996-tól, egy fokozatos átmenet után, az eddigi gyakorlattal ellentétben a költségvetés felsőoktatásra vonatkozó része nem épül be a különböző tárcák költségvetésébe, hanem egyösszegben a Művelődési és Közoktatási Minisztérium fejezetében határoz róla az Országgyűlés. Így lehetővé válik a felsőoktatás finanszírozás szerinti egységes kezelése, és így a fejlesztési elképzelések egyértelműbb végrehajthatósága.

5. Fejezet

A 11-12. §-hoz

A felsőoktatás hatékonyságának sokat emlegetett egyik akadálya a túlzott intézményi szétaprózottság, a szűk szakmai specializáltságot jelentő szakegyetemi rendszer kialakulása. Ezért a javaslat a kívánatosnak tartott együttműködés lehetőségét, annak különböző szintjeit állapítja meg. A társulás egyrészt a felsőoktatási intézmények egymás közötti, másrészt a felsőoktatási intézmények és más intézmények közötti kapcsolataira terjed ki.

MÁSODIK RÉSZ

6. Fejezet

A 13-24. §-hoz

A Javaslat orientáló céllal felsorolja a felsőoktatási intézményekben szervezhető oktatói-kutatói munkaköröket. A munkakörök megnevezésére, illetve felsorolására a közalkalmazottak jogállásáról szóló törvényben foglaltak miatt van szükség, ugyanakkor az itt található felhatalmazás alapján eltérő munkakörök szervezésére a felsőoktatási intézménynek joga van.

A Javaslat rögzíti, hogy a felsőoktatási intézményekben az első két oktatói kategóriába tartozók, a tanársegédek és az adjunktusok kinevezése csak határozott időre szólhat. E szabállyal is a nagyobb oktatói mobilitás lehetőségét próbálja a javaslat elősegíteni.

A Javaslat visszállítja a pályázati kötelezettséget, alkalmazását azonban csak a vezető oktatókra írja elő. A kinevezés szempontjából nem intézményi hatáskörbe tartozó oktatók kinevezésének feltételei, illetve eljárási szabályai szerint az egyetemi, illetve főiskolai tanár címének viselésére munkaviszonyától függetlenül jogosult. Felmentése ezért nem a munkaviszony megszűnéséhez, hanem más súlyos - fegyelmi eljárás keretében megállapított - okokhoz kapcsolódik.

A Javaslat újra bevezeti a korábban ismert egyetemi magántanári intézményt, az ahhoz kapcsolódó önálló előadáshirdetési jog biztosításával.

7. Fejezet

25-29. §-hoz

A Javaslat e szabályai határozzák meg, hogy ki minősül a felsőoktatási intézmény hallgatójának; rendezik a hallgatói jogviszony kezdetének és megszűnésének időpontját, valamint az e jogviszonyon alapuló legfontosabb jogokat. A törvény által meghatározott keretek között, a további részletes szabályokat azonban - a diákigazolvány és a juttatások kivételével - az intézmények szabályzatban állapítják meg.

Az ösztöndíj és a tandíj alapelveinek kialakításán túl a részletes szabályozás összefügg az éves költségvetési törvényekkel is, ezért célszerű, ha az állami felsőoktatási intézmények tekintetében kormányrendelet intézkedik a tandíj maximális mértékéről.

Ugyanígy a tandíj összegét és növelhetőségének ütemét korlátozni kell. E korlátozás megállapítása az intézmény hatásköre.

A bevezetésre kerülő tandíj mellett törvényi garanciák kellenek a kompenzációs mechanizmus működtetésére, melynek legfontosabb elemeit a Javaslat tartalmazza.

8. Fejezet

A 30-35. §-hoz

Az intézményi autonómia alapja az intézmény dolgozóinak és hallgatóinak szabadsága. Ezért a Javaslat példálódzó jelleggel felsorolja azokat a legfontosabb alapjogokat, amelyek az oktatás, kutatás és a tanulás köré csoportosíthatók. A működés demokratikus szabályainak megfogalmazása is a 33.§-ban található. Az oktatási, illetve hallgatói feladatok különbsége indokolja a differenciált követelményrendszer leírását.

9. Fejezet

A 36-41. §-hoz

A fegyelmi eljárás először kerül ilyen részletességgel törvényi szabályozásra, kisebb módosítások mellett lényegében áttéve a mai (1985. óta változtatás nélkül hatályban lévő) szabályokat, törölve azonban a megrováshoz képest nehezen értelmezhető szigorú megrovást, illetőleg az ország összes felsőoktatási intézményéből való kizárás alkalmazásának lehetőségét.

10. Fejezet

A 42-44. §-hoz

A Javaslat az 1985. évi I. törvénynél részletesebben szabályozza a kártérítési felelősség kérdéseit, melynél az oktatás sajátosságaira figyelemmel a Ptk. idevonatkozó részéhez képest korlátozottabb felelősségvállalás érvényesül.

HARMADIK RÉSZ

11. Fejezet

A 45-48. §-hoz

A felsőoktatási intézmények belső szervezetének, struktúrájának kialakításánál az az alapelv, hogy - állami intézmény egyetemi, illetve főiskolai kara kivételével - az oktatási szervezeti egységek létesítésének joga az intézményé. A jelenlegi helyzettel megegyezően, garanciális szempontból, továbbá pénzügyi vonatkozásai miatt állami inétzmény esetén kar létesítése a Kormány hatáskörében marad.

Újdonságot jelent az, hogy a felsőoktatási intézményben külső szervek, illetve megánszemélyek számára is lehetőség van különböző feladatok ellátását szolgáló oktatási, illetve kutatási szervezeti egység létesítésére. Ez az intézménnyel kötött polgári jogi szerződésen alapul. Az ebből fakadó irányító, illetve működést biztosító következmények miatt a szerződésben foglaltakat az intézményi szervezeti és működési szabályzathoz kell csatolni.

12. Fejezet

A 49-57. §-hoz

A Javaslat a jelen helyzetnek megfelelően deklarálja, hogy az intézmény alapokmánya a szervezeti és működési szabályzat. A Javaslat felsorolja az intézményi egyszemélyi felelős vezető és az intézmény vezető tstületeként definiált intézményi tanács legfontosabbnak ítélt feladat- és hatáskörét, továbbá meghatározza a hatáskörátruházás szabályait.

A jogbizonytalanság elkerülése érdekében szükségesnek látszik a rektor és a főiskolai főigazgató esetében a munkáltatói jogkör gyakorlójának egyértelmű meghatározása.

13. Fejezet

Az 58-61. §-hoz

A kar és más alapvető szervezeti egységek kiemelt jelentősége miatt a törvény az intézmény működéséhez, illetve vezetéséhez hasonlóan, - annak logikai felépítését követve, - itt is meghatározza a legfontosabb működési szabályokat.

Negyedik rész

14. Fejezet

62-63. §-hoz

A Javaslat az eddigi jogi szabályozásnak megfelelően, azonban egyértelműbben határozza meg a felsőoktatási intézmények önkormányzatának (autonómiájának) határait. A Javaslat szerint minden olyan ügy intézményi hatáskörbe tartozik, amelyet törvény vagy törvényi felhatalmazás alapján kiadott más jogszabály nem utal kifejezetten állami vagy helyi önkormányzati szerv hatáskörébe.

A Javaslat az önkormányzati jogok garanciáját teremti meg egyrészt azzal, hogy általában felhív minden állami szervet az intézményi önkormányzati jogok tekintetbe vételére, másrészt, annak megsértése esetén, alkotmánybírósági eljárást tesz lehetővé. Hatásköri vita során pedig a bírói út adhat megfelelő garanciát.

15. Fejezet

A 64-65. §-hoz

A felsőoktatási intézményben a hallgatók speciális helyzetére tekintettel azérdekérvényesítés formáját, illetve az intézmény működtetésében való részvételi jogosultságot, annak tartalmi elemeit önállóan is szükséges meghatározni. A Javaslat e lehetséges feladatokból, illetve e jogkörökből sorol fel néhányat. Újdonság a jogok között, hogy e szabályok először teszik vehetővé a hallgatók beleszólását a választható tantárgyak, szemináriumok bevezetésére, oktatók meghívására, s fenntartják az eddig is biztosított hallgatói jogokat a diákotthonok kollégiumok és tudományos diákkörök szervezésében és vezetésében.

A 16. Fejezet

66. §

A Javaslat felsorolja azokat a már meglévő testületeket, szerveződéseket, amelyek a felsőoktatási intézmények és az állami különböző szervek között a szakmai jellegű, konzultatív kapcsolatot biztosítják, illetve a szakmai érdekképviseletet elláthatják.

17. Fejezet

A 67-73. §-hoz

A felsőoktatás összehangolt fejlesztése, valamint a nemzetközi integrációs folyamatokba való bekapcsolódás érdekében az állam központi szervein keresztül látja el azokat a feladatokat, amelyeket az állam elsőoktatáspolitikájának kialakítása és végrehajtása érdekében fontosnak és egyben szükségesnek is tart. az állami feladat- és hatáskörök kiegyensúlyozott rendszert alkotnak, amely figyelembe veszi a felsőoktatási intézmények autonómiáját éppen úgy, mint a felsőoktatási intézmények és az állami szervek között közvetítő szerepet ellátó testületeket és szakmai szerveket is.

A Javaslat szerint az Országgyűlés felsőoktatással kapcsolatos feladatai: a felsőoktatási intézmények (egyetemek és főiskolák) alapítása, összevonása, átalakítása, vagy megszüntetése, a felsőoktatás fejlesztésének olyan lényeges elemei amelyek közvetlenül kapcsolódnak az Országgyűlés költségvetést megállapító funkciójához is. Ez teszi indokolttá, hogy a nem állami felsőoktatási intézményeket is az Országgyűlés ismerje el, hiszen az állami elismerés állami pénzügyi támogatást is maga után vonhat.

A Javaslat az Alkotmányban foglalt rendelkezésekkel összhangban határozza meg a köztársasági elnök felsőoktatással kapcsolatos jogköreit, az egyetemi tanárok és az egyetemi rektorok kiemelkedő társadalmi pozicióját hangsúlyozva ezzel.

A Kormány feladatainak meghatározásakor a Javaslat abból indult ki, hogy a felsőoktatási intézmények életében fontos kérdésekben összehangolt szűkebb ágazati érdekektől mentes döntések születhessenek.

A művelődési és közoktatási miniszter feladatait a Javaslat úgy alakította ki, hogy a felsőoktatással kapcsolatos szabályozási és beavatkozási lehetőségei csökkenjenek, ugyanakkor a felsőoktatásért felelős miniszter ne legyen hiányában azoknak a jogi eszközöknek, amelyek révén információt szerezhet a felsőoktatás állapotáról, rendelkezhet az intézményi működés jogellenessége setén, s egyben biztosítani képes hatókörén belül a felsőoktatás fejlesztésével, minőségével összefüggő állami feladatok érvényesítését. A művelődési és közoktatási miniszter uj jogköre az, hogy felfüggesztheti annak a felsőoktatási intézménynek a záróvizsgáztatási jogát, ahol - valamilyen ok vagy okok miatt - a képzési színvonal nem ítéltetett megfelelőnek. Az „A” variáció szerint a művelődési és közoktatási miniszter jogosítványainak egy részét 1996. decemberéig - egy teljes integráció végrehajtása érdekében - a népjóléti, illetve a földművelésügyi miniszter gyakorolja.

A „B” variáció a felsőoktatás tagolt miniszteri felügyeletét határidő nélkül a továbbiakban is megtartaná.

A Javaslat a felsőoktatási intézmények pozicióját kívánja azzal is erősíteni, hogy előírja, a miniszter a felsőoktatási intézményt érintő - a hatáskörébe tartozó - ügyekben köteles véleményüket kikérni.

18. Fejezet

A 74-79. §-hoz

A Javaslat a felsőoktatás fejlesztésével kapcsolatos kormányzati döntések előkészítésében, a felsőoktatási és azz azon kívüli felhasználók közötti összhang biztosításában jelentős szerepet szán a Felsőoktatási Tanácsnak. Ezért a Tanács - bár a művelődési és közoktatási miniszter mellett működik - funkciói leginkább a Kormány felsőoktatási fejlesztő feladataihoz kapcsolódna.

A szervezet és működés alapvető kérdéseit a Javaslat tartalmazza, amelynek meghatározása során figyelembe vette az Európában már működő, hasonló szervezetek hozzánk eljutott tapasztalatait is.

A felállítani javasolt Akkreditációs Bizottság típzsát és feladatait tekintve olyan új testület, melyhez hasonló a magyar felsőoktatás rendszerében eddig nem működött. A Bizottság a felsőoktatás minőségéért viselt közös - kormányzati és intézményi - felelősség szervezeti manifesztálódása. A Bizottság szervezetének és működésének garanciális szabályait maga a Javaslat tartalmazza, ideértve összetételére, valamint a Bizottság és a bizottsági döntések nyilvánosságára vonatkozó rendelkezéseket is.

A Bizottság hatáskörének és szrvezetének meghatározásában is a nemzetközi tapasztalatokra voltunk figyelemmel. A Javaslat valamenyi felsőoktatási intézmény rendszeres akkreditációját írja elő, az első akkreditáció határidejét 1998. júniusában állapítja meg.

Ötödik rész

19. Fejezet

A 80-81. §-hoz

A Javaslat a felsőoktatási intézményben való tanulás jogát alanyi jogként fogalmazza meg, az európai követelményeknek és az érettségib izonyítványok egyenértékűségéről, valamint az egyetemi diplomák egyenértékűségének elismeréséről szóló európai konvenciók eddigi rendelkezéseinek megfelelően. A Javaslat meghatározza az alapképzésre és a továbbképzésre való jelentkezés feltételeit és két általános korlátot állít fel: nem lehet a felsőoktatási intézmény hallgatója az, aki cselekvőképtelen vagy a közügyektől való eltiltás büntetés hatálya alatt áll. a tanulás alanyi jogát nem érinti a felsőoktatási intézményeknek az a joga, hogy a rendelkezésre álló helyek miatt, vagy egyéb okból felvételi vizsgát írjon elő, vagy sajátos követelmények teljesítéséhez kösse a beíratkozást.

A felvételi vizsgák megszervezése és megtartása a felsőoktatási intézmények joga és felelőssége, ami azonban nem járja ki, hogy együttműködjenek, vagy közös feladataik végzésére a rendelkezésre álló helyek jobb kihasználására, a pályázók tájékoztatására központi szervet hozzanak létre. (ilyen szerv ma is működik)

Hatodik rész

20. Fejezet

A 82-85. §-hoz

Az 1985. évi I. törvény, a korábbi gyakorlatot átvéve, az alapképzésben a legfontosabb tanulmányi dokumentumnak a tantervi irányelveket tekintette. A szakosító képzésről és a doktori tanulmányokról külön jogszabályok szóltak. A - jelenleg hatályos oktatási törvény 1990. évi módosítása megszüntette a tantervi irányelv fogalmát, s helyébe a képesítési követelményeket helyezte. A módosítás azonban átmeneti rendelkezéseket nem tartalmaz, így jelenleg a szakok képzési rendjét, a végzettség megszerzésének feltételeit állami dokumentum nem szabályozza. Ezért a Javaslat, a nemzetközi gyakorlatra is figyelemmel, meghatározza az alapképzésben a képesítési követelmények minimális tartalmát, s ezek jelentőségére tekintettel kormányrendeletben történő megjelenítését tartja célszerűnek.

A szakirányú továbbképzésben a képesítési követelményeket a felsőoktatási intézmény maga állapítja meg azzal a megkötéssel, hogy azt az Akkreditációs Bizottságnak be kell mutatni. Erre azért van szükség; mert a szakosító tanulmányok sikeres befejezése a Javaslat szerint újabb főiskolai vagy egyetemi végzettségi szintet jelent.

Tekintettel a tudományos minősítési rendszer átalakulására, a Javaslat az Akkreditációs Bizottság jóváhagyásához köti egy-egy egyetemen a doktori programok meghirdetését, a doktori fokozat adományozási jogának felélesztését.

21. Fejezet

A 86-88. §-hoz

A tanulmányi és vizsgarend eddig miniszteri rendeletben foglalt lényeges szabályait a Javaslat törvényi szintre emeli. Az európai követelményekkel való összehasonlíthatóság érdekében lehetővé teszi először a magyar felsőoktatásban, a hagyományos értékelési formák mellett mások, így pl. a halmozott pontozási rendszer bevezetését is.

22. Fejezet

A 89-92. §-hoz

A tudományos továbbképzés, a doktori eljárás anyagi és eljárási szabályait a Javaslat szerint Kormányrendelet és az egyetem doktori szabályzata tartalmazza. E többlépcsős rendszerre való tekintettel szükségtelen az eljárás részletező becikkelyezése, az egyetemi hagyományok, az egyetemek minőség iránti elkötelezettsége, az Akkreditációs Bizottság hathatós felügyelete az eredményességre, a szakmai, az intézményi és a külső ellenőrzés szabályainak kialakítására sarkall.

23. Fejezet

A 93-98. §-hoz

A végzettség megjelölése és a címek viselésének szabályai Magyarországon rendezetlenek, áttekinthetetlenek. Erre tekintettel a Javaslat kisérletet tesz egyfajta rend kialakítására.

A Javaslat minden végzettségi szint tekintetében szabályozza az effectus academicus, illetőleg az effectus civilis kérdéseit, tehát az oklevelek jogosító tartalmát.

A Javaslat rendelkezéseiből következik, hogy az állami és az állam által elismert felsőoktatási intézményekben szerzett címeket más oktató intézmények nem adományozhatják, illetőleg ilyen címek viselésének jogát a végzettek az oklevéllel, illetőleg a honosítással kapják meg.

A Javaslat fenntartja a végzettséget nem tanusító, hagyományos egyetemi, főiskolai címek adományozásának lehetőségét.

A tanulmányi és vizsgarend itt nem részletezett szabályait a képesítési követelmények, illetőleg a felsőoktatási intézmények határozzák meg.

24. Fejezet

A 99-100. §-hoz

A habilitáció valamikor Magyarországon is ismert eljárás volt, ezért újonnan történő bevezetésekor a korábbi magyar és jelenlegi külföldi tapasztalatokat is figyelembe lehetett venni. A Javaslat gyakorlatilag minden tudományos fokozattal rendelkező személy számára lehetővé teszi a pályázat benyújtását, ezért a habilitáció a felsőoktatás falain kivül lévő, meglehetősen nagyszámú oktatási és kutatási habilitással rendelkeő személy részére kínál alkalmat a felsőoktatásban való részvételre. A habilitáció a tudományos fokozattól, végzettségtől nem választható el, ezért a Javaslat a habilitációs jogot is csak annak az egyetemnek szándékozik megadni, amelyik a tudományos fokozat odaítélésére jogosult.

A habilitáció viszonylagos újdonságára tekintettel a Javaslat meghatározza a habilitációs eljárás szervezeti kereteit, a bizottság összetételét is. Az eljárás szabályait a Kormány, illetve az egyetem állapítja meg.

Hetedik rész

A 25-27. Fejezet

A 101-109. §-hoz

Ma már a magyar állampolgárok alanyi joga az, hogy eldöntse, itthon vagy külföldön kíván-e felsőfokú tanulmányokat folytatni. Ez utóbbi elősegítésére ösztöndíj adományozásának jogi alapját is megteremti a Javaslat, utalva a kötelezettségek megszegésének következményeire is.

Magyarországon eddig is sok külföldi hallgató tanult, a mobilitás erősödésével számuk várhatóan növekszik. Jogaik és kötelezettségeik nem voltak egyértelműen meghatározva. Ezért a Javaslat, az európai tendenciákhoz kapcsolódóan egyértelműen mondja ki - többek között - a diszkrimináció tilalmát.

A külföldi tanulmányok magyarországi elismerése eddig is megfelelően rugalmas volt. A társadalmi viszonyok alapvető megváltozása, a munkaerő és a hallgatók szabad mozgása azonban újabb követelmények elé állítja a felsőoktatási intézményeket és az állami hatóságokat egyaránt. Erre tekintettel a Javaslat felhatalmazza a Kormányt, hogy az elavult szabályokat újakkal váltsa fel, a honosítást szigorúbb feltételekhez köti, s az un. elismerést teszi általánosság, ideértve a résztanulmányok elismerését is.

28. Fejezet

A 110. §-hoz

A Javaslat meghatározza a külföldi székhelyű felsőoktatási intézmény magyarországi működésének és oklevélkiadási jogának feltételeit, ha a külföldi intézmény olyan kurzust, olyan oktatást folytat, amelynek intézményesültsége nem éri el azt a szintet, amely önálló egyetem, főiskola, vagy nevesíthető más struktúra kialakítását indokolná.

Nyolcadik rész

29. Fejezet

A 111. §-hoz

A tanulás és az oktatás szabadsága mellett a tudományos kutatás alkotmányos szabadsága is megilleti az intézmény oktatóit, kutatóit és hallgatóit. A felsőoktatási intézmény kötelessége, hogy az ehhez szükséges feltételeket megteremtse. Az új értékre orientált rendszerben ez az egyetemek és főiskolák elemi érdeke is, hiszen a folyamatos akkreditációban a tudományos kutatás eredményessége, a tudományos utánpótlás nevelésének hatékonysága fontos szerepet játszhat.

A Javaslat csak a tudományos kutatás általános kereteit írja körül, a szervezet kialakítása, a programok megtervezése és megszervezése, a tudományos műhelyek kialakítása a felsőoktatási intézmények kötelessége és joga.

Kilencedik rész

29. Fejezet

A 112. §-hoz

Az érdekképviseleti szervezetek szerepének törvényi szabályozása nem a felsőoktatási intézményekről szóló törvény feladata, ezért a Javaslat csak utalhat már meglévő, illetőleg a közeljövőben megszülő szabályokra.

Tizedik rész

30. Fejezet

A 113-124. §-hoz

A különös és átmeneti szabályok az új felsőoktatási rendszerre való átmenetet, valamint az általánostól eltérő rendelkezéseket tartalmazzák.

A hittudományi egyetemek és főiskolák hallgatói által megszerzett végzettségek belső, hazai egyenértékűségét eddig is elismerte az állam, ugyanakkor az ilyen felsőoktatási intézmények megmérettetésére nem kerülhetett sor. Az Alkotány által is biztosított lelkiismereti és vallásszabadság az egyházak autonómiája azonban az állami beavatkozást korlátozza.

A katonai felsőoktatási intézmnyek szervezete és vezetési rendszere eltér a polgári felsőoktatási intézményekétől, ezért indokolt tételesen felsorolni azokat a területeket, ahol a különös jogszabályok az általános rendelkezésektől eltérhetnek.

Az orvosegyetemek az egészségügy szerves részét is alkotják, ezért a jelenlegi megoldáshoz hasonlóan gondoskodni kell külön szabályozási lehetőségekről.

Az „A-B” variáció közötti különbség csakúgy, mint a 72. §-nál itt is a felsőoktatás tagolt, vagy egységes irányítási koncepciójához igazodik.

Magyarországon eddig is többtípusu és eltérő jellegű doktori cím volt, s ez az elkövetkező periódusban is így lesz. Ezért rendelkezni kell az új helyzetben az új jogosítványokról, s a már megszerzettek megtartásának jogáról. A korábbi tudományos fokozatok átalakítása természetes jognak tűnik, ezt azonban olyan módon kell megoldani, hogy az egyetemek fokozatadási jogát ne sértsük. Erre tekintettel a Javaslat megteremti a volt kandidátusi fokozat és az új doktori fokozat belső ekvivalenciáját az effectus civilis és az effectus academicus szempontjából egyaránt.

A Javaslat szól a már működő felsőoktatási intézmények kötelező akkreditációjáról. Tekintettel azonban arra, hogy egy hosszabb folyamat eredményeképpen jött létre hazánkban az un. szakegyetemi rendszer, ennek kívánatos átalakítása sem történhet meg máról holnapra. Ezért a Javaslat lehetővé teszi, hogy a már működő egyetemek első akkreditációja megtörténjék akkor is, ha az intézményben az alapképzés adott esetben csak egy tudományágban, vagy tudományterületen folyik. A második, illetve további akkreditáció, azonban ár csak az általános szabályok alapján folyhat.

-----STARTING---POINT---VEGE---

Tizenegyedik rész

31. Fejezet

A 125-126. §-hoz

A Javaslat egy fokozatos hatálybaléptetéssel számol, amely az „A” variáció szerint integráció folyamatára figyelemmel a különböző miiszteri feladatokat, s így a finanszírozást is, 1997-re egy helyre, a művelődési és közoktatási miniszterhez telepítené, míg a „B” variáció a tárcák további folyamatos közreműködésével számol.