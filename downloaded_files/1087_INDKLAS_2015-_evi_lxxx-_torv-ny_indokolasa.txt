2015. évi LXXX. törvény indokolása

a magyar nemzeti értékekről és a hungarikumokról szóló 2012. évi XXX. törvény módosításáról

-----STARTING---POINT---ALTALANOS--- 

Az előterjesztés a magyar nemzeti értékekről és a hungarikumokról szóló 2012. évi XXX. törvény (a továbbiakban: Htv.) módosítását tartalmazza. A hétköznapi szóhasználatban csak hungarikum törvénynek nevezett szabályozás maga is bizonyos értelemben véve „hungarikum”. Hasonlóan széleskörű, valamennyi figyelembe vehető területet lefedő, átfogó jellegű és alapvetően a társadalmi kezdeményezésekre épülő hasonló szabályozásról ugyanis a világon nincs információnk. Az újdonság tartalmának megfelelően a szabályozás megalkotása során számos kérdést még nem lehetett pontosan tisztázni, illetve egyes esetekben a gyakorlati alkalmazás során derült fény arra, hogy még további kiegészítő szabályozások is szükségesek. Tovább finomodott az egyes fogalmak köre és értelmezése. Az előterjesztés célja olyan rendelkezések megalkotása, amelyek elősegítik a jogalkalmazók jogértelmezését, amelyek segítségével világossá és egyértelművé tehetők a törvényi szintű rendelkezések.

A gyakorlati tapasztalatok alapján a Htv.-ben több olyan problémás, esetleg hiányos szabályozásra derült fény, amely a jogalkalmazó javaslattevők, a Hungarikum Bizottság (a továbbiakban: HB) tagjai, illetve a titkárság munkatársai számára olykor feloldhatatlan ellentmondásokat, bizonytalan jogi környezetet teremtettek. A Htv. módosítása tehát elsősorban ezeknek a problémás kérdéseknek a megnyugtató megoldása miatt szükséges a joghézagokat pótló előírások megalkotásával, illetve módosítás és dereguláció útján. E részletszabályok megalkotása mellett azonban számos figyelemre méltó téma szabályozása is megtalálható a módosításban, amelyek új területeket vagy meglévő tevékenységeket hiányosan szabályozó rendelkezéseket kiegészítő szabályok bevezetésével lehetővé teszik a törvény preambulumában megfogalmazott célok minél hatékonyabb megvalósítását.

A módosítás ennek megfelelően az alábbi főbb témák köré csoportosul:

Az értelmező rendelkezések felülvizsgálata

Egyrészt a jogalkalmazás során szerzett tapasztalatoknak megfelelően az egyes, a Htv. 1. Értelmező rendelkezések alcím alatt szereplő fogalmak pontosítása szükséges. Másrészt a Htv. módosítása a fogalom-meghatározás átszerkesztését is elvégzi.

A külhoni értéktár rendszerének módosítása

A módosítás során a külhoni értéktár szabályozása a belföldi értéktárakhoz hasonlóan épülne fel.

A Magyar Értéktárba és a Hungarikumok Gyűjteményébe történő javaslattétel összehangolása

A Htv. módosítása nyomán összhangba kerül a Magyar Értéktárba és a Hungarikumok Gyűjteményébe javaslatot tevő személyek és szervezetek köre. Emellett egyes esetekben a javaslattevői kör pontosítására is sor kerül.

Valamennyi minisztérium HB-ba történő delegálási jogának biztosítása

A Htv. hatályos szövege értelmében a Külgazdasági és Külügyminisztérium, a Nemzeti Fejlesztési Minisztérium és a Honvédelmi Minisztérium nem delegálhat tagot a HB-be, holott a kiemelkedő nemzeti értékeknek, hungarikumoknak külhoni, külgazdasági és külpolitikai, informatikai és honvédelmi, hagyományőrzési vonatkozásai egyaránt vannak.

A HB feladatainak felülvizsgálata

A hatályos Htv. olyan feladatokat is meghatároz a HB számára, amelyek esetében a jogalkalmazás során szerzett tapasztalatok rámutattak arra, hogy azok célszerűtlen kívánalmakat fogalmaznak meg. Egyes célkitűzések pedig okafogyottá váltak, így azok Htv-ből trtöénő elhagyása szükséges.

A Htv-nek a HB feladatait meghatározó szakasza különbséget tesz a feladatok között aszerint, hogy azok a kiemelkedő nemzeti értékekre és a Magyar Értéktárra, illetve a hungarikumokra és a Hungarikumok Gyűjteményére vonatkoznak. Tekintettel arra, hogy e körben a hatályos Htv. nem következetes, a módosítás elvégzi a feladatok rendszerezését.

A „hungarikum” kifejezés visszaélésszerű használatát tiltó rendelkezés Htv.-be való beépítése

Jelenleg nincs olyan jogszabályi rendelkezés - sem a Hvt.-ben, sem a magyar nemzeti értékek és a hungarikumok gondozásáról szóló 114/2013. (IV. 16.) Korm. rendeletben (a továbbiakban: Vhr.) -, amely a „hungarikum” kifejezés visszaélésszerű használatát tiltaná. Számos vállalkozás, kereskedelmi egység (pl. a „Hungarikum boltok”) a gyakorlatban a Htv. rendelkezéseivel összhangban nem levő tevékenységre, visszaélésszerűen használják a „hungarikum” kifejezést.

Jogszabály-szerkesztési következetlenségek megszüntetése, nyelvi pontosítás

A Htv. hatályos szövegében helyenként jogszabály-szerkesztési anomáliák szerepelnek, amelyek kodifikációs jellegű pontosításait is tartalmazza a módosítás.

A nyelvi pontosítás is a módosítás célja.

Dereguláció

A hatályos Htv. olyan részletszabályokat, végrehajtási jellegű rendelkezéseket is megfogalmaz, amelyek rögzítése a szabályozott tárgykörre vonatkozóan a Vhr. feladata. Ilyenek pl. a Htv.-nek a 7. A Magyar Értéktár alcím alatt szereplő, az egyes helyi szintű értéktárak adatszolgáltatási kötelezettségre vonatkozó rendelkezései.

Emellett számos olyan kisebb jellegű módosítást is tartalmaz az előterjesztés, amely egy meghatározott téma köré nem csoportosítható.

-----STARTING---POINT---RESZLETES---

Az 1. §-hoz

A módosítás pontosítja a preambulum a) pontját.

A preambulum e) pontjában szereplő országmárka kifejezés helyébe a nemzeti arculat kifejezés lép. A nemzet fogalma tágabb az ország fogalmánál, befogadóbb, amelybe az országhatáron túliak is beleértendők.

A preambulum utolsó előtti bekezdésében a következetes szóhasználat indokolja a határon túli kifejezés országhatáron túli elnevezésre történő cserélését. Továbbá a nemzetalkotó nemzetiségek helyébe az államalkotó nemzetiségek szövegrész lép.

A 2. §-hoz

A Htv. 1. Értelmező rendelkezések alcíme alatt szereplő fogalmak köre - egy kivétellel - változatlan marad, csupán a fogalmak ábécé sorrendben, betűrendben történő felsorolására kerül sor.

A módosuló sorrend szerint haladva a következő definíciók változnak:

A c) pontjának módosításához: „A törvény erejénél fogva hungarikumnak minősített” szövegrész elmarad, tekintettel arra, hogy valamennyi érték hungarikummá nyilvánításához a Hungarikum Bizottság külön elbírálására van szükség.

Az e) pontjának módosításához: A hatályos Htv. olyan európai uniós jogforrásokra hivatkozik, amelyeket már hatályon kívül helyeztek, helyükbe pedig új közösségi normák léptek, így az azokra történő hivatkozás aktualizálására van szükség. A Lisszaboni Szerződés hatályba lépésére figyelemmel a fogalom elnevezése uniós oltalom alatt álló nemzeti értékre módosul.

Az f) pontjának módosításához: A módosítás meghatározza a külhoni nemzetrész értéktár fogalmát.

A h) pontjának módosításához: A módosítás pontosítja a megyei értéktár fogalmát. A definíció kiegészül a fővárosi értéktárra történő utalással. Utóbbira azért van szükség, hogy egyértelmű legyen, a fővárosi értéktár egyenértékű a megyei értéktárral, így a Htv-nek a megyei értéktárra vonatkozó rendelkezéseit a fővárosi értéktár esetében is alkalmazni kell.

Az i) pontjának módosításához: A „magyarság” szó és az „államalkotó nemzetiségek” fogalom beemelésével a nemzeti érték fogalma összhangba kerül a kiemelkedő nemzeti érték fogalmával, amely azt a magyarságra jellemző nemzeti értékként definiálja. A nemzeti érték a módosítás nyomán kiegészül a tájérték kategóriájával, amely egyaránt lehet anyagi és nem anyagi érték, amennyiben egy adott terület és történelem kapcsolatát tükrözi. A tájak meghatározása Magyarország számára az Európai Táj Egyezményben is rögzített feladat, amelynek kulcsfontosságú eleme a tájértékek számbavétele és fenntartható hasznosítása. Ebben a tevékenységben a helyi közösségeknek kiemelt szerepet kell kapniuk.

A k) pontjának módosításához: A módosítás a földrajzi közelséget és az azonosságot kívánja kifejezésre juttatni.

A 3. §-hoz

A jelen szakaszban szereplő személyi és szervezeti kör pontosítása szükséges.

A 4. §-hoz

Tekintettel arra, hogy valamennyi megyében létrejött a Megyei Értéktár Bizottság, a Települési Értéktár Bizottságok az adatszolgáltatási kötelezettségüket a részükre teljesíthetik.

A módosítás lehetővé teszi, hogy ne csak ugyanazon megye területén működő települések működhessenek közre. Továbbá mivel a közös települési értéktár azonos a tájegységi értéktárral, és mivel utóbbit definiálja a Htv., a következetes szóhasználat érdekében a tájegységi értéktár fogalmának használata indokolt.

Az adatszolgáltatás címzettjének megváltoztatása szükséges a (2) bekezdésben foglaltak szerint. Továbbá tekintettel arra, hogy a hatályos jogrendszer nem ismeri a társadalmi szervezet intézményét, helyette az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény szerinti civil szervezet fogalmát indokolt alkalmazni, kiegészülve a közalapítvány intézményével. A gyakorlati tapasztalatok alapján a megbízandó szervezetek esetében elmarad a „már korábban is” (nemzeti értékek azonosítását, gondozását végző) kitételt, mint a megbízás egyik feltétele.

Kiegészül a Tájegységi Értéktár Bizottságra vonatkozó rendelkezésekkel.

Az 5. §-hoz

Tekintettel arra, hogy a hatályos jogrendszer nem ismeri a társadalmi szervezet intézményét, helyette az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény szerinti civil szervezet fogalmát indokolt alkalmazni, kiegészülve a közalapítvány intézményével. A gyakorlati tapasztalatok alapján a megbízandó szervezetek esetében elmarad a „már korábban is” (nemzeti értékek azonosítását, gondozását végző) kitétel, mint a megbízás egyik feltétele.

A 6. §-hoz

A módosítás a külhoni nemzetrész értéktár létrehozását, a MÁÉRT szerepvállalását szabályozza.

A 7. §-hoz

A Htv.-nek a külhoni nemzetrész értéktárra vonatkozó rendelkezései kiegészülnek az 5/A. §-sal, amely utat nyit az országhatáron kívüli, helyi szinten történő értékgyűjtésnek.

Az országhatáron túl települési, illetve tájegységi értéktárat kizárólag a MÁÉRT-ban részt vevő külhoni szervezet által támogatott jogi személy és önkormányzat hozhat létre. Megteremti a külhoni értéktár rendszerének és a - figyelemmel a Htv. 3. § (2) és 4. § (2) bekezdésében foglaltakra - Magyarországon működő értéktárak összhangját.

A 8. §-hoz

A Htv. 6. § (2) bekezdésében szereplő személyi és szervezeti kör pontosítása szükséges.

A 9. §-hoz

A Htv. 7. §-a olyan részletszabályokat tartalmaz, amelyeknek meghatározása azok végrehajtási jellegére tekintettel a Vhr. keretébe tartozik. Továbbá az egyes helyi szintű értéktárak adatszolgáltatási kötelezettségeire vonatkozó rendelkezéseknek A Magyar Értéktár’ alcím alatt történő szerepeltetését nem támasztja alá semmilyen ok, körülmény.

A Htv. 7. §-a helyébe a Magyar Értéktárra vonatkozó alapvetések deklarálása lép.

Az egyes nemzeti értékek települési, tájegységi, megyei, illetve külhoni értéktárba történő felvételére javaslatot tevők körét a Vhr. már meghatározza. Ráadásul - hasonlóan az előző szakaszhoz - a kezdeményezési jogra vonatkozó rendelkezésnek a Htv. 7. A Magyar Értéktár alcím alatt történő szerepeltetésének sincs alapja.

A Htv. 8. §-a helyébe a Magyar Értéktárba történő felvételre javaslatot tevő személyi kör meghatározása lép, amely így összhangba kerül a hungarikummá történő nyilvánításra javaslatot tehető személyek körével.

Az „ e törvény erejénél fogva” szövegrész elhagyandó, tekintettel arra, hogy valamennyi érték kiemelkedő nemzeti értékké történő nyilvánításához a Hungarikum Bizottság külön elbírálására van szükség. Továbbá a Htv. 9. §-ában - helytelenül - kiemelt nemzeti érték szerepel, amelynek korrekcióját a módosítás elvégzi.

A Htv. 10. §-ában foglaltak törvényben történő meghatározásának fenntartása nem indokolt. Az ebben a szakaszban rögzített feladatokat a HB ellátja.

A 10. §-hoz

A Htv. 12. § (1) bekezdésében szereplő személyi és szervezeti kör pontosítása, egyszerűsítése szükséges. Továbbá mivel a Htv. 3. § (3) bekezdése, illetve 4. § (3) bekezdése már meghatározza a települési szervezetet, illetve a megyei szervezetet, e körben jelen bekezdés esetén elegendő a gyűjtőnév használata. A módosítással a hungarikummá történő nyilvánításra javaslatot tehető személyek köre összhangba kerül a Magyar Értéktárba javaslatot tehető személyek körével.

A Htv. 12. § (2) bekezdésének módosítása szövegpontosítás.

A 11. §-hoz

A Htv. 13. §-a helyébe a Hungarikumok Gyűjteményébe történő felvételre vonatkozó alapvetések deklarálása lép.

A 12. §-hoz

A Htv. hatályos szövege értelmében a Külgazdasági és Külügyminisztérium, a Nemzeti Fejlesztési Minisztérium és a Honvédelmi Minisztérium nem delegálhat tagot a HB-be, holott a kiemelkedő nemzeti értékeknek, hungarikumoknak külhoni, külgazdasági és külpolitikai, informatikai és honvédelmi vonatkozásai egyaránt vannak, illetve lehetnek. Ezt a hiányosságot pótolja a módosítás. Az Országgyűlés a korábbi 2 helyett 4 tagot delegálhat, közülük 2 kormánypárti, 1 ellenzéki és 1 a nemzetiséget bizottságot képviselő.

A 13. §-hoz

A Htv. 16. § (1) bekezdésének módosításához: a Vhr.-rel történő összhang megteremtése érdekében a jelen bekezdésben foglaltak kiegészülnek a HB titkárságnak a HB munkájában történő közreműködésével.

A 14. §-hoz

A Htv.-nek a HB feladatait példálozó jelleggel meghatározó szakasza különbséget tesz a feladatok között aszerint, hogy azok a kiemelkedő nemzeti értékekre és a Magyar Értéktárra, illetve a hungarikumokra és a Hungarikumok Gyűjteményére vonatkoznak. Tekintettel arra, hogy e körben a hatályos Htv. nem következetes, a módosítás elvégzi a feladatok megfelelő rendszerezését.

A 15. §-hoz

Pontosító rendelkezések.

A 16. §-hoz

Jelenleg nincs olyan jogszabályi rendelkezés - sem a Hvt.-ben, sem a Vhr.-ben -, amely a „hungarikum” kifejezés visszaélésszerű használatát tiltaná. Számos vállalkozás, kereskedelmi egység (pl. a „Hungarikum boltok”) a gyakorlatban a Htv. rendelkezéseivel összhangban nem levő tevékenységre, visszaélésszerűen használják a „hungarikum” kifejezést.

A 17. §-hoz

A következetes szóhasználat érdekében a rendelkezések pontosítását végzi el a módosítás.

A 18. §-hoz

Átmeneti rendelkezések.

A 19. §-hoz

Hatályon kívül helyező rendelkezések.

-----STARTING---POINT---VEGE---

A 20. §-hoz

Hatályba léptető rendelkezés.