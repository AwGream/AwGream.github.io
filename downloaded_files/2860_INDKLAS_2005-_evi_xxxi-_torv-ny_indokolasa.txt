2005. évi XXXI. törvény indokolása

a Párizsi Békeszerződésről szóló 1947. évi XVIII. törvény 27. Cikke 2. pontjában foglaltak végrehajtásáról szóló 1997. évi X. törvény módosításáról

Indokolás

A Párizsi Békeszerződésről szóló 1947. évi XVIII. törvény 27. Cikke 2. pontjában foglaltak végrehajtásáról szóló 1997. évi X. törvény 2. § (2) bekezdése biztosította, hogy mindazon személyek, akik 1997. január 1. napjával, illetve az ezt követő években a 60. életévét betöltötték, valamint az arra irányuló igényüket legkésőbb 2006. május 9-ig a közalapítványnál előterjesztették, életjáradékot kaphassanak. Figyelemmel azonban arra, hogy az életjáradék forrásoldalát képező kárpótlási jegyek átváltását szabályozó, a kárpótlási jegyek életjáradékra váltásáról szóló 1992. évi XXXI. törvény nemcsak a jogosultsági korhatár, de a 67%-ban munkaképességét elvesztett személyek számára is megnyitotta a kárpótlásra történő jogosultságot, szükségesnek mutatkozik a Párizsban 1947. évi február hó 10. napján kelt békeszerződés becikkelyezéséről szóló 1947. évi XVIII. törvény 27. Cikkely 2. pontja alapján támogatásban részesíthető, de munkaképességét 67%-ban elveszített személyek életjáradékban történő részesítésének megnyitása is.

A módosítás biztosítja a visszamenőleges hatályt 1997. január 1-jére, azzal, hogy a munkaképesség csökkenésnek ebben az időpontban kell fennállnia és bizonyíthatóan az üldöztetésből eredően kellett előállnia.

Ugyanakkor a törvény - figyelemmel az Alkotmánybíróság 1063/B/1997. AB határozatára - kizárja annak a lehetőségét, hogy a korábbiakban jogosulttá vált személyek újabb jogcímen jogosulttá váljanak a kárpótlásra.

Az 1997. évi X. törvényt módosító 2003. évi CVIII törvény lehetővé tette, hogy az életjáradék iránti igény további fedezete már ne az alaptörvényben meghatározott 4 Mrd Ft értékű kárpótlási jegy legyen, hanem az ennek helyébe lépő, illetve az azt kiegészítő keret, melynek fedezeti értéke a módosítás után 200 MFt lett.

A 200 MFt-os összeg a további életjáradékok fedezetét szolgálta/szolgálja, és ugyanúgy „viselkedik”, mint a 4 Mrd Ft értékű kárpótlási jegy, tehát a 200 MFt egy elméleti keretet jelent, amelynek erejéig a MAZSÖK járadékot állapíthat meg (ez, figyelemmel arra, hogy a gyakorlat szerint jogosultanként kb. 200 000 Ft összeget váltottak át életjáradékra, még további 850 jogosult számára nyújtott lehetőséget).

A számítások szerint - valószínűsíthetően - 2006. májusáig a 67%-ban rokkantak korrekciója 50 Mft-tal emeli a kárpótlási jegyek fedezeti alapját képező összeget, mindösszesen 250 MFt-ra, ami a várhatóan 17 Mrd közeli összes - más jogszabályokon alapuló - életjáradék kifizetés 0,5%-át sem éri el.