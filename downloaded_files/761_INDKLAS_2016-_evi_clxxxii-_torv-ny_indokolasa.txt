2016. évi CLXXXII. törvény indokolása

egyes pénzügyi és gazdasági tárgyú törvények módosításáról

-----STARTING---POINT---ALTALANOS--- 

Magyarország versenyképességének javítása érdekében a Kormány a társasági adó mértékének 9 százalékra való csökkentéséről döntött általános érvénnyel. Az adókulcs csökkentése érinti az egyéni vállalkozók vállalkozói jövedelem szerinti adózását is.

A kormány továbbá hat évre szóló, a munkáltatókat a foglalkoztatással összefüggésben terhelő közterhek mértékét csökkentő programról is döntött. Az egyes pénzügyi és gazdasági tárgyú törvények módosításáról szóló törvény a program első két évére - 2017-re és 2018-ra - vonatkozóan tartalmazza

- az illetékekről szóló 1990. évi XCIII. törvény,

- a személyi jövedelemadóról szóló 1995. évi CXVII. törvény,

- a társasági adóról szóló 1996. évi LXXXI. törvény,

- az egészségügyi hozzájárulásról szóló 1998. évi LXVI. törvény,

- a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény,

- az egyes gazdasági és pénzügyi tárgyú törvények megalkotásáról, illetve módosításáról 2010. évi XC. törvény,

- a szakképzési hozzájárulásról és a képzés fejlesztésének támogatásáról szóló 2011. évi CLV. törvény,

- az egyes adótörvények és azzal összefüggő egyéb törvények módosításáról szóló 2011. évi CLVI. törvény,

- a kisadózó vállalkozások tételes adójáról és a kisvállalati adóról szóló 2012. évi CXLVII. törvény,

- az egyes adótörvények és más kapcsolódó törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló 2016. évi LXVI. törvény és

- az egyes adótörvények és más kapcsolódó törvények módosításáról szóló 2016. évi CXXV. törvény

2017. január 1-jétől és 2018. január 1-jétől hatályba lépő módosításait.

A törvény ezen túlmenően tartalmazza

- a helyi adókról szóló 1990. évi C. törvény,

- az egyes sportcélú ingatlanok tulajdoni helyzetének rendezéséről szóló 1996. évi LXV. törvény

- az igazságügyi alkalmazottak szolgálati jogviszonyáról szóló 1997. évi LXVIII. törvény,

- a társadalombiztosítási nyugellátásról szóló 1997. évi LXXXI. törvény,

- a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény,

- a gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény,

- a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény,

- a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény,

- az egyes fizetési szolgáltatókról szóló 2013. évi CCXXXV. törvény,

- a hitelintézetekről és a pénzügyi vállalkozásokról szóló 2013. évi CCXXXVII. törvény és

- a biztosítási tevékenységről szóló 2014. évi LXXXVIII. törvény

módosítását.

A törvény - figyelemmel a településképvédelmi szempontokra, a településkép védelméről szóló törvénnyel összefüggésben, az önkormányzatok adóztatási mozgásterének bővítése érdekében - 2018. január 1-jétől módosítja a helyi adókról szóló 1990. évi C. törvényt. A törvény szerint az építményadóztatás szabályai kiegészülnek a településkép védelméről törvény szerinti reklámhordozó utáni adókötelezettség tényállásával.

-----STARTING---POINT---RESZLETES---

Az 1. §-hoz

Az illetékekről szóló 1990. évi XCIII. törvény 17. § (4) bekezdése és 26. § (20) bekezdése egyes kedvező illetékszabályok alkalmazását feltételhez köti az adóelkerülést célzó ügyletek visszaszorítása érdekében. Így a külföldi társaságoknak egyes illetékmentességi, illetékkedvezményi rendelkezések érvényesítése esetén nyilatkozniuk kell arról, hogy a székhelyük, üzletvezetésük helye szerinti államban a társasági adó (vagy annak megfelelő közteher) mértéke eléri a 10 százalékot, illetve a vagyoni betét, továbbá részesedés értékesítéséből származó jövedelmet minimum 10 százalékos társasági adónak megfelelő adófizetési kötelezettség terheli.

Tekintettel arra, hogy a magyarországi társasági adó mértéke módosul, a törvény a kedvező illetékszabályok alkalmazhatóságának feltételrendszerét rögzítő szabályban is megváltoztatja az elvárt minimális mértékű társasági adónak megfelelő adómértékre utaló rendelkezést.

A 2. §-hoz

Kiterjeszti az építményadó tárgyi hatályát a településkép védelméről szóló 2016. évi LXXIV. törvény szerinti reklámhordozóra.

A 3. §-hoz

Rögzíti, hogy a reklámhordozó utáni építményadó esetén az adó alanya a reklámhordozó tulajdonosa.

A 4. §-hoz

A törvény megállapítja a reklámhordozóhoz kapcsolódó építményadó-kötelezettség keletkezésének és megszűnésének szabályait.

Az 5. §-hoz

A törvény megállapítja a reklámhordozóhoz kapcsolódó építményadó alapját, mely a reklámhordozó felülete m2-ben kifejezve.

A 6. §-hoz

A törvény 12 000 forintban rögzíti a reklámhordozók utáni építményadó négyzetméterenkénti legmagasabb éves összegét. Az önkormányzat - a helyi sajátosságokat mérlegelve - szabadon állapíthatja meg az adó mértékét a 0 forint és e felső határ között a település egészére vagy az általa kialakított övezetek, településrészek szerint differenciálva.

A 7. §-hoz

A törvény egységesíti az ingatlan, ingatlanhoz kapcsolódó vagyoni értékű jog értékesítéséből származó jövedelem - az időmúlás függvényében történő - megállapítására vonatkozó szabályokat: bármely ingatlan, ingatlanhoz kapcsolódó vagyoni értékű jog értékesítéséből származó jövedelem a szerzés évét követő ötödik évtől kezdődően adómentessé válik.

A 8. §-hoz

A törvény 9 százalékra csökkenti a vállalkozói személyi jövedelemadó mértékét a társasági adó mértékének csökkentésével összhangban (7. és 8, pont). Ezen túlmenően a törvény a vállalkozói jövedelemadó, a szociális hozzájárulási adó és az egészségügyi hozzájárulás mértékének csökkenésével összefüggő módosítások az Szja tv. más rendelkezéseiben: az alacsony adókulcsú állam fogalmában, az összevont adóalap megállapítását szabályozó rendelkezésben (a hatályos szabály a jövedelem 78 százalékában rendeli akkor, ha szociális hozzájárulási adó vagy a 27 százalékos egészségügyi hozzájárulás fizetésére a magánszemély maga köteles), az előzőekkel összefüggésben az adóelőleg megállapításának szabályában és a vállalkozói személyi jövedelemadó előleg megállapítására vonatkozó szabályban. A rendelkezés egyebekben jogtechnikai pontosítást tartalmaz.

A 9. §-hoz

Az ingatlanértékesítésből származó jövedelem megállapításának új szabályával összefüggésben feleslegessé vált rendelkezés hatályon kívül helyezése. A rendelkezés összefügg a 2. §-ban foglalt módosítással.

A 10. §-hoz

A korai fázisú vállalkozások adóalap-kedvezményének mértéke nem haladhatja meg a korai fázisú vállalkozásban szerzett részesedés bekerülési értékének (ideértve a szerzést követő tőkeemelésre tekintettel a bekerülési érték növekményét is) háromszorosát a részesedés szerzésének adóévében és az azt követő három adóévben, egyenlő részletekben.

A 11. §-hoz

A társasági adó mértéke a pozitív adóalap 9 százaléka lesz 2017. január 1-jétől.

A 12. §-hoz

A törvény szerint az adózó kultúra támogatás esetén az adókedvezményt a támogatás (juttatás) adóéve és az azt követő adóévek adójából, de utoljára a támogatás (juttatás) naptári évét követő nyolcadik naptári évben lezáruló adóév adójából veheti igénybe 2017. január 1-jétől. A törvény szerint az adózó kiegészítő támogatásként az alaptámogatás 9 százalékos adókulccsal számított értéke legalább 75 százalékát köteles megfizetni. A törvény szerint továbbá a pótlólagos kiegészítő támogatás megszűnik.

A 13. §-hoz

A fejlesztési adókedvezmény esetében a kedvezmény a beruházás üzembe helyezését követő adóévben - vagy az adózó döntése szerint a beruházás üzembe helyezésének adóévében - és az azt követő tizenkét adóévben, legfeljebb a bejelentés, illetve a kérelem benyújtásának adóévét követő tizenhatodik adóévben vehető igénybe a 2017. január 1-jétől benyújtott bejelentések és kérelmek vonatkozásában.

A 14. §-hoz

A sporttámogatás esetében az adókedvezmény utoljára a támogatás (juttatás) naptári évét követő nyolcadik naptári évben lezáruló adóév adójából vehető igénybe. A módosítás továbbá jogtechnikai jellegű pontosítást tartalmaz. Az adózó kiegészítő sportfejlesztési támogatásként az alaptámogatás 9 százalékos adókulccsal számított értéke legalább 75 százalékát köteles megfizetni. A törvény szerint továbbá a pótlólagos kiegészítő sportfejlesztési támogatás megszűnik.

A 15. §-hoz

A törvény kivezeti a progresszív mentesítésre vonatkozó szabályt, tekintettel arra, hogy a társasági adó kulcsa 2017. január 1-jétől egységesen kerül meghatározásra.

A 16. §-hoz

Az IFRS-ekre történő áttérést megelőző adóév fizetendő adóját az adózó az áttérés adóévének első napján hatályos rendelkezései szerint előírt mértékkel számítottan veszi figyelembe.

A törvény szerint a fejlesztési adókedvezmény igénybevétele időtartamának meghosszabbítása a 2016. december 31-ét követően benyújtott fejlesztési adókedvezmény iránti bejelentésekben és kérelmekben szereplő beruházások vonatkozásában alkalmazható.

A törvény kimondja, hogy sporttámogatás esetében az adókedvezmény igénybevételi idejének meghosszabbítása a korábbi támogatási időszakokra is vonatkozik.

A törvény rögzíti, hogy a pótlólagos kiegészítő támogatást a 2016. adóévi adózás előtti eredmény terhére nyújtott támogatásokra is alkalmazni kell.

A törvény gondoskodik a 2015-ben és 2016-ban felsőkulcsot alkalmazó adózók vonatkozásában az adóelőleg kötelezettség törvény erejénél fogva történő mérsékléséről. Naptári éves adózóknál ez azt jelenti, hogy az adóhatóság a 2017. január-június időszakra fog határozatot hozni 2017. január 15-ig. Az eltérő üzleti éves adózóknál az ennek értelemszerűen megfeleltethető időszakra, például ha a 2017. adóév március 1-jén kezdődik, akkor a 2017. március-augusztusi időszakra fog vonatkozni az adóhatósági határozat, melyet március 15-ig kell meghozni.

A 17. §-hoz

A melléklet módosítására vonatkozó rendelkezés a 9 százalékos kulcs bevezetésével összefüggésben.

A 18. §-hoz

Az ellenőrzött külföldi társaság szabályozása kapcsán 9 százalékos kulcs kerül előírásra külföldi viszonylatban.

A 19. §-hoz

A Tao. egyes rendelkezéseinek hatályon kívül helyezése az egységes 9 százalékos adókulcs bevezetésével összefüggésben.

A 20. §-hoz

A szociális hozzájárulási adó mértékének csökkentése miatt szükséges az egészségügyi hozzájárulás 27 százalékos kulcsának 22 százalékra történő csökkentése.

A 21. §-hoz

Az egészségügyi hozzájárulás 2018. január 1-jétől hatályos mértékének megállapítása.

A 22. §-hoz

A közfoglalkoztatási jogviszonyban történő foglalkoztatás esetére a szociális hozzájárulási adóból igénybe vehető részkedvezmény mértékének meghatározása szociális hozzájárulási adó mértékének csökkentésével összefüggésben.

A 23. §-hoz

A módosítással 2017. január 1-től azon megváltozott munkaképességű személyek után is igényelheti a munkáltatója a kedvezményt, akik érvényes komplex minősítéssel rendelkeznek és minősítésük kategóriája „B2”, vagy „C2”.

A 24. §-hoz

A megváltozott munkaképességű személyek foglalkoztatásra tekintettel érvényesíthető kedvezmény mértékének 22 százalékra történő csökkentése a szociális hozzájárulási adó mértékének csökkentésével összefüggésben.

A 25. §-hoz

Jogtechnikai pontosítás a szociális hozzájárulási adó és az egészségügyi hozzájárulás mértékének változása miatt.

A 26. §-hoz

A szociális hozzájárulási adó mértékének csökkentése miatt szükséges technikai módosítás.

A 27. §-hoz

A szociális hozzájárulási adó mértékének 22 százalékban történő megállapítása.

A 28. §-hoz

A szociális hozzájárulási adó 2018. január 1-jétől hatályos mértékének megállapítása 20 százalékban.

A 29. §-hoz

Átmeneti szabály az adókulcs csökkentése, az adókedvezmények mértékének változása miatt.

A 30. §-hoz

A szociális hozzájárulási adó mértékének csökkenésével összefüggő egyéb módosítások átvezetése az Eat. kedvezményrendszerében. Az adókulcs 22 százalékra történő csökkentésével összefüggésben a maximális kedvezmény mértéket is 22 százalékra szükséges csökkenteni. A 14,5 százalékos és a 13,5 százalékos mértékű kedvezmények esetében egységesítésre kerül a kedvezmény mértéke. A kedvezmény új mértéke az adó általános mértéke 50 százalékával megállapított összeg. A rendelkezés a társasági adókulcs változása miatti technikai pontosítást is tartalmaz.

A 31. §-hoz

Az 1. pont a tételes adófizetés alapján járó ellátás alapját módosítja a szociális hozzájárulási adó mértékének csökkentésével összefüggésben a 2017. évre vonatkozóan.

A 2. pont a kisvállalati adó mértékét módosítja 2017. január 1-jétől.

A 32. §-hoz

Az 1. pont a tételes adófizetés alapján járó ellátás alapját módosítja a szociális hozzájárulási adó mértékének csökkentésével összefüggésben a 2018. évre vonatkozóan.

A 2. és 3. pont a kisvállalati adó, illetve az adóelőleg mértékét módosítja 2018. január 1-jétől.

A 33. §-hoz

Az egyes adótörvények és más kapcsolódó törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló 2016. évi LXVI. törvény eltérő szöveggel történő hatálybalépéséről rendelkezik annak érdekében, hogy kisvállalati adóelőleg is 14%-os mértékkel legyen megállapítható 2017-ben az adó mértékének csökkenésével összhangban.

A 34. §-hoz

Az egyes adótörvények és más kapcsolódó törvények módosításáról szóló 2016. évi CXXV. törvény kapcsán rendelkezik arról, hogy egyes rendelkezések egységes 9 százalékos társasági adó bevezetésére tekintettel nem lépnek hatályba.

A 35-37. §-hoz

A pénzügyi intézmények informatikai rendszereinek biztonsági tanúsításával kapcsolatos eljárások tekintetében szükségesnek látszik a piac szabályozására figyelemmel, hogy az eljárás lefolytatásáért fizetendő díjazás felső értéke meghatározásra kerüljön. Ennek megteremtése érdekében szükséges a Kormány részére felhatalmazás biztosítása, hogy a szükséges szabályozás megszülethessen.

A 38-40. §-hoz

Lásd a 35. §-hoz tartozó indokolást.

A 41-43. §-hoz

Lásd a 35. §-hoz tartozó indokolást.

A 44-46. §-hoz

Lásd a 35. §-hoz tartozó indokolást.

A 47. §-hoz

A sportigazgatási szerv a sportcélú ingatlan elidegenítéséhez vagy megterheléséhez szükséges hozzájárulást az erre irányuló kérelem benyújtásától számított 15 napon belül köteles kiadni abban az esetben, ha az elidegenítési, illetve a terhelési tilalom időtartamából hátralevő idő nem haladja meg az 5 évet, és az érintett sportcélú ingatlan elidegenítése folytán a Magyar Állam szerzi meg 1/1 tulajdoni arányban a sportcélú ingatlan tulajdonjogát, illetve ha a megterhelés folytán a Magyar Állam szerez jogosultságot az érintett sportcélú ingatlanon.

A 48. §-hoz

A nemzeti vagyonról szóló 2011. évi CXCVI. törvény a 2012. január 1-je után ingyenesen megszerzett, nemzeti vagyon körébe tartozó sportcélú ingatlanok esetében szintén alkalmazandó, ezért szükséges az egyes sportcélú ingatlanok tulajdoni helyzetének rendezéséről szóló 1996. évi LXV. törvény 16. §-ának kiegészítése a nemzeti vagyonba tartozó sportcélú ingatlanok átruházására vonatkozó rendelkezésekre vonatkozóan is.

A 49. §-hoz

Az egyes sportcélú ingatlanok tulajdoni helyzetének rendezéséről szóló 1996. évi LXV. törvény 5. § (10) bekezdése szerint szerzett, a Magyar Állam tulajdonában lévő ingatlanra az egyes sportcélú ingatlanok tulajdoni helyzetének rendezéséről szóló 1996. évi LXV. törvény hatálya nem terjed ki.

Az 50. §-hoz

Melléklet beiktatására vonatkozó rendelkezést tartalmaz.

Az 51. §-hoz

Az igazságügyi alkalmazottak szolgálati jogviszonyáról szóló 1997. évi LXVIII. törvény 96. § (1) bekezdése értelmében az igazságügyi alkalmazottak illetménye alapilletményből továbbá pótlékokból tevődik össze. E rendelkezés csupán annyit ír elő, hogy az alapilletmény és az alapilletmény jellegű pótlékok együttes összege nem lehet kevesebb, mint a legkisebb munkabér (minimálbér) összege. A hatályos rendelkezés alapján igazságügyi alkalmazottak részére - szemben más munkavállalókkal - a garantált bérminimum összege nem lenne kifizethető 2017. január 1-jével.

Az 52. §-hoz

Adatkezelési felhatalmazást ad a nyugdíjbiztosítási igazgatási szerveknek a nyugdíjfolyósító szerv által folyósított ellátásokkal kapcsolatos kormányzati tájékoztatás és kapcsolattartás céljából.

Az 53-54. §-hoz

Kiterjeszti a jogellenesen nyújtott kedvezmények nyújtásának tilalmát azon felekre is, akik ezt nyújtják a reklámközvetítő felé.

Az 55. §-hoz

Megemeli a kiszabható bírság mértékét, valamint tájékoztatási kötelezettséget ír elő az állami adóhatóság számára, hogy amennyiben tiltott kedvezmény nyújtására vonatkozó információ a hivatalos tudomására jut, abban az esetben köteles jelzéssel élni a bírság kiszabására jogosult hatóság felé.

Az 56. §-hoz

A tiltott kedvezmény nyújtására vonatkozó esetekben előírja a versenyfelügyeleti eljárás megindítását, ezzel is bővítve a szankciók sorát.

Az 57. §-hoz

A módosításra az elmúlt időszak tapasztalatait figyelembe véve, valamint a törvényen belüli koherencia megteremtése érdekében van szükség. A módosítás megteremti annak a lehetőségét, hogy a központi államigazgatási szerv szervezeti és működési szabályzata a szerv vezetőjének hatáskörébe tartozó egyes kiadmányozási jogot a miniszterelnök közvetlen irányítása alatt álló és kormányrendeletben irányítási jogkörrel felruházott kormánybiztosra ruházza.

-----STARTING---POINT---VEGE---

Az 58. §-hoz

Hatályba léptető rendelkezések.