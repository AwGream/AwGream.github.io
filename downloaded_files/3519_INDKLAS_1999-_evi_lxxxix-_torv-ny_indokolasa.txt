1999. évi LXXXIX. törvény indokolása

az Egyesült Nemzetek Iparfejlesztési Szervezete Alapokmányának kihirdetéséről

Indokolás

Az Egyesült Nemzetek Iparfejlesztési Szervezetének (UNIDO) új Alapokmányát, a Szervezet szakosított intézménnyé alakításával megbízott ENSZ-Konferencia Bécsben, 1979. április 8-án fogadta el. A Magyar Népköztársaság New Yorkban, 1981. január 26-án írta alá - az Elnöki Tanács megerősítésének fenntartásával - az Alapokmányt.

A Magyar Népköztársaság 1983. augusztus 15-én, az Egyesült Nemzetek Főtitkáránál helyezte letétbe az UNIDO Alapokmány megerősítő okiratát. Az Alapokmány a Magyar Népköztársaság vonatkozásában - az Alapokmány 25. Cikk alapján - 1985. július 2-án lépett hatályba.

Az akkor hatályos szabályozás értelmében az Országgyűlés erősítette meg, vagy az Elnöki Tanács kötötte meg és erősítette meg a - Magyar Népköztársaság nevében - nemzetközi szerződéseinket. Az Alapokmány utólagos megerősítését az Elnöki Tanács határozatában végezte el. A Minisztertanács az Alapokmány minisztertanácsi rendelettel történő kihirdetését írta elő. A Minisztertanács az 1982. évi 27. tvr. 13. § (3) bekezdésében foglaltak alapján - saját hatáskörben - megállapíthatta az Alapokmány kihirdetésének szintjét, mivel az Elnöki Tanács által megkötött és megerősített nemzetközi szerződések kihirdetésének módjait nem szabályozta a hivatkozott törvényerejű rendelet.

Az UNIDO Alapokmányának megerősítése a Magyar Népköztársaság Minisztertanácsának határozata, és ezen határozat alapján létrejött Elnöki Tanácsi határozat alapján történt. A megerősítés tényével az UNIDO Alapokmánya Magyarországra nézve nemzetközi jogi kötelezettséggé vált, de az Alapokmány kihirdetése a mai napig nem történt meg. A kihirdetésről a Külügyminisztériumnak, illetve a Gazdasági Minisztérium jogelődjeinek kellett volna gondoskodni.

Az Alapokmány 21. Cikke szabályozza a kiváltságok és mentességek kérdését, amely szerint a szervezet valamennyi tagja területén a feladatai ellátásához és céljai megvalósításához szükséges jogképességgel, illetőleg kiváltságokkal és mentességekkel rendelkezik. A 21. Cikk 2. pontja a kiváltságok és mentességek körének meghatározásánál az Egyesült Nemzetek szakosított intézményeinek kiváltságairól és mentességeiről szóló New Yorkban, 1947. november 21-én kelt Egyezményre (kihirdetve: 1967. évi 23. tvr.) és az Egyesült Nemzetek kiváltságairól és mentességeiről szóló New Yorkban, 1946. február 13-án kelt Egyezményre (kihirdetve: 1957. évi 15 tvr.) hivatkozik. Ezek a mentességi kérdések törvényi (tvr.-ben) szinten vannak szabályozva Magyarországon.

A hatályos magyar Alkotmány alapján az Országgyűlés köti meg (megerősíti) a Magyar Köztársaság külkapcsolatai szempontjából kiemelkedő fontosságú nemzetközi szerződéseket [19. § (1) bekezdés f) pont], és azok kihirdetése törvényben történik meg [1982. évi 27. tvr. 13. § (1) bekezdés].

Jelenleg kormányhatározat szabályozza az ENSZ Iparfejlesztési Szervezetében történő magyar képviselet kérdését. Ennek értelmében a gazdasági miniszter, mint a korábbi ipari és kereskedelmi miniszter jogutódja, vagy az általa kijelölt személy képviseli a Kormányt az UNIDO-ban.