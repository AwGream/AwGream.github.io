2014. évi LXXXVI. törvény indokolása

a bányászatról szóló 1993. évi XLVIII. törvény és a termőföld védelméről szóló 2007. évi CXXIX. törvény módosításáról

-----STARTING---POINT---ALTALANOS--- 

A gyakorlati tapasztalatok alapján a bányászatról szóló 1993. évi XLVIII. törvényben (a továbbiakban: Bt.) több olyan problémás szabályra derült fény, amely mind a jogalkalmazó ügyfelek, mind a hatóság számára bizonytalan jogi környezetet teremtettek. A módosítás tehát elsősorban ezeknek a problémás kérdéseknek a megnyugtató megoldása miatt szükséges a joghézagokat pótló előírások megalkotásával, illetve módosítás és dereguláció útján. E részletszabályok megalkotása mellett azonban számos figyelemre méltó téma szabályozása is megtalálható a törvényben, amelyek új területeket vagy meglévő tevékenységeket hiányosan szabályozó rendelkezéseket kiegészítő szabályok bevezetésével lehetővé teszik a műszaki-biztonsági követelmények betartását, az emberi élet, az egészség, a környezet és az ásványvagyon fokozottabb védelmét, továbbá a hazai bányászatban tevékenykedő vállalkozások adminisztratív terheinek csökkentésével ösztönzik az ásványi nyersanyag vagyon hatékonyabb kitermelését. A módosítás ennek megfelelően az alábbi főbb témák köré csoportosul:

A bányafelügyelet engedélyétől eltérő, más hatósági engedély alapján történő kitermeléssel kapcsolatosan a Bt. hatályának kiterjesztése

A Bt. jelenleg csak meghatározott, szűk körben rendelkezik konkrétan azokról a bányafelügyeleti engedélytől eltérő, más hatósági engedély alapján végzett tevékenységekről, amelyek alapján ásványi nyersanyag kitermelés is történik (vagyis a jelenleg hatályos szabályok szerint csak az építési vagy talajvédelmi engedély alapján végzett tereprendezésre, a vízjogi engedély alapján végzett mederalakításra, továbbá a katasztrófahelyzet vagy veszélyhelyzet elhárításához szükséges kitermelésre). Tekintettel a nemzeti vagyonról szóló 2011. évi CXCVI. törvény (a továbbiakban: Nvt.) 6. § (2) bekezdésébe foglalt azon rendelkezésére, hogy a természetes előfordulási helyükről kitermelt, kinyert, a Nvt. 4. § (1) bekezdés c) pontjában meghatározott vagyon feletti tulajdonjog ágazati törvényben meghatározott módon szerezhető meg, szükséges a Bt. hatályának - a Bt.-ben meghatározott kivételeken kívül - minden más, azaz nem bányászati engedély alapján végzett tevékenységgel összefüggő ásványi nyersanyag kitermelésre történő kiterjesztése, és ezen ásványi nyersanyagok feletti tulajdonszerzés módjának a Bt., mint ágazati törvény keretein belül történő szabályozására. A törvény célja olyan megfelelő, átfogó szabályozás kialakítása, amely a bányavállalkozókon kívüli eseteket is egyértelműen lefedi. Ez az ásványi nyersanyagok, a geotermikus energia és a földtani közeg hasznosításához gazdálkodásához és védelméhez fűződő állami érdeket is szolgálja, így a szabályozással megakadályozható a jogosulatlan bányászati tevékenység, és az állam tulajdonába tartozó vagyon jogtalan igénybevétele, haszonszerzés céljából történő felhasználása.

A földtani kutatásra vonatkozó hiányos szabályozás kitöltése az engedélyezési folyamatra vonatkozó részletes anyagi és eljárási szabályok megalkotásával

A földtani kutatásra vonatkozó szabályozás jelenleg hiányos a Bt.-ben. Bár a Bt. 1. § (3) bekezdése a Bt. egyes rendelkezései alkalmazását mondja ki a geológiai képződmények és szerkezetek földtani kutatásra, ugyanakkor az engedélyezésre, valamint a végzett tevékenységre vonatkozóan részletszabályokat nem vagy csak hiányosan tartalmaz. Ezért a bányászati tevékenységre adott kutatási engedélyhez hasonlóan szükséges kimondani, hogy a földtani kutatásra a bányafelügyelet ad engedélyt (ez a szabály jelenleg a Bt. végrehajtási rendeletében található, ugyanakkor törvényi szintű rendelkezés nem került megalkotásra). Emellett pedig szükséges annak meghatározása is, hogy a földtani kutatási engedély mire jogosít, valamint, hogy a tevékenység befejezésekor milyen kötelezettségei vannak a földtani kutatásra jogosultnak. Tekintettel arra, hogy az engedély műszeres mérések, illetve fúrások elvégzésére is jogosít, szükséges a Bt. biztosítékadási kötelezettségre vonatkozó rendelkezésének a földtani kutatásra jogosultakra alkalmazása is. Fontos kiemelni, hogy a téves jogértelmezések elkerülése érdekében a Bt. 1. § (1) bekezdésének módosításával egyértelműen szétválasztásra kerül a Bt. szerinti földtani kutatás, illetve a nukleáris létesítmény, radioaktívhulladék-tároló és radioaktív hulladék átmeneti tárolója telephelyének vizsgálatához, értékeléséhez, telepítéséhez szükséges földtani kutatás, tekintve, hogy ez utóbbi nem bányászati tevékenység.

A vizek kártételei elleni védelem és védekezés célját szolgáló közcélú vízi létesítmények megépítéséhez szükséges ásványi nyersanyag kitermelésére vonatkozó szabályok Bt.-be emelése

Jelenleg nincs olyan jogszabályi rendelkezés (sem a Bt.-ben, sem más jogszabályban), amely a közcélú vízilétesítmények építéséhez szükséges kitermelés engedélyezésére, illetve végzésére vonatkozó alapvető szabályokat meghatározná. Ugyanis ez az esetkör nem érthető bele sem a bányavállalkozók által végzett „klasszikus” bányászati tevékenységbe, sem pedig a Bt. 1. § (7) bekezdése szerinti „egyéb” engedély alapján végezhető kitermelési tevékenységekbe. Mindazonáltal igen gyakoriak a közcélú vízi létesítményekhez szükséges kitermelések, és ezen tevékenység során jelentős mennyiségű ásványi nyersanyag kerülhet kitermelésre. Ez azonban - a szabályozás hiánya miatt - az eddigi gyakorlatban jogértelmezési problémákhoz, bizonytalanságokhoz vezetett. Ennek megfelelően szükséges a Bt.-ben meghatározni azon legfontosabb rendelkezéseket, amelyek az ilyen tevékenységhez szükséges anyagnyerő helyek létesítésre, üzemeltetésére és megszüntetésére vonatkoznak.

Az új szabály egy gyors eljárást tesz lehetővé a Bt.-ben meghatározott főszabály alóli kivételként: speciális eljárási rendszer került kidolgozásra, amely alapján meghatározásra kerülnek azon esetkörök (területek), ahol a védekezéshez szükséges kitermeléshez anyagnyerőhely létesíthető, kizárva egyben bizonyos területeket (a bányászati joggal már fedett területek tekintetében, amely azért szükséges, hogy a bányavállalkozók érdekei ne sérüljenek) is az engedélyezés köréből. Emellett főszabály szerint nem kell anyagnyerőhelyet létesíteni, ha a közcélú vízi létesítmény építésének közelében megfelelő mennyiségű és minőségű töltésanyag áll rendelkezésre jogerős kitermelési műszaki üzemi tervvel rendelkező bányákban is, és a bányából kitermelt ásványi nyersanyag kedvezőbb vagy azonos költségen beszerezhető. Az új szabályozás kizárja annak lehetőségét is, hogy a kitermeléssel az anyagnyerőhely engedélyese tulajdont szerezzen, azzal, hogy kimondja, az anyagnyerő helyről kitermelt ásványi nyersanyag az állam tulajdonában marad. Ez összhangban van azzal, hogy az anyagnyerő hely létesítése alapvetően közérdekű tevékenységet jelent és így a bányajáradékot sem szükséges fizetni. A szabályozás ezzel az építés tekintetében azon fontos szempontot is figyelembe veszi, hogy az árvízvédelmi projektek kivitelezése gazdaságos legyen és az államot legkevésbé terhelje, emellett minimalizálja a felesleges tájsebek kialakulását, amely környezetvédelmi, természetvédelmi szempontból különös jelentőséggel bír, valamint megelőzi az ásványvagyon felesleges terhelését is.

A bányafelügyelet diszkrecionális hatósági jogkörének megszüntetésére irányuló módosítások

A Bt. 30. § (3) bekezdésében foglalt szabály (vagyis a kiesett bányajáradék pótlására megállapított díj legfeljebb 30%-a lehet a mértéke a szünetelést megelőző kitermelési műszaki üzemi tervben az utolsó évre jóváhagyott kitermelési mennyiség értéke után a 20. § szerint meghatározott bányajáradék mértékének) jelenleg olyan diszkrecionális jogkört biztosít, ahol a mérlegelés során figyelembe veendő megfelelő részletszabályok hiányoznak a bányafelügyelet számára a kiesett bányajáradék pótlására megállapított díj mértékének meghatározása során. Ennek megfelelően módosítás szükséges a konkrét mérték pontos megállapítását kimondó szabály beépítésével, amely az állam részéről is indokolt elvárás (korrupciós veszély megszüntetésére irányuló szabályozás). Emellett a Bt. 41. § és a 41/A. § módosítása szintén a bányafelügyelet diszkrecionális jogkörét kívánja szűkíteni a jogszerűtlen tevékenységek tekintetében alkalmazható bírságszankciók kiszabása körében. A módosítás alapján a törvényi tényállásokat megvalósító személyekkel szemben egyértelműen bírságot kell alkalmazni kivéve, ha a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 94. § (1) bekezdés a) pontja, vagy a kis- és középvállalkozások fejlesztéséről szóló 2004. évi XXXIV. törvény 12/A. §-a alapján figyelmeztetést kell alkalmazni. E két szabályhely alapvetően elegendő a kisebb súlyú jogsértések nem bírságszankcióval történő kezelésére, a nagyobb súlyú jogsértések esetében viszont indokolt a bírság alkalmazása. A módosítás alapján a bányafelügyelet diszkrecionális jogköre csak a bírság mértékének megállapítására terjed ki.

A vállalkozói és hatósági adminisztratív terhek csökkentésére irányuló rendelkezések megalkotása

A vállalkozói adminisztratív terhek csökkentését szolgáló egyik rendelkezés a Bt. 34. § (3) bekezdésének módosítása, amely eltörli az ellenőrzés és a felügyelet rendjére vonatkozó üzemi előírások bányafelügyelet részére történő megküldését. A műszaki-biztonsági és gázipari szabályzatok előírásai szerint a bányászati és gázipari tevékenységek végzésére a személyek, a környezet és a vagyon védelmére vonatkozó üzemi utasítások kidolgozására kötelezett a bányavállalkozó és a gázipari engedélyes. A bányavállalkozó és a gázipari engedélyes az üzemi utasításokon keresztül határozza meg a jogszabályok diszpozitív rendelkezései alapján a munkavégzés menetét, a biztonsági szabályokat, a műszaki felügyeleti személyek ellenőrzését és ennek dokumentálását, amelyet minden esetben módosítani, vagy kiegészíteni szükséges, ha a bányaművelési viszonyok, körülmények megváltoznak. A jelenlegi szabályozás szerint minden olyan üzemi utasítást meg kell küldeni a bányafelügyeletnek, amely az ellenőrzés és felügyelet rendjére vonatkozik. A rendelkezés felesleges adatszolgáltatási terhet jelent a bányavállalkozók és gázipari engedélyesek számára, tekintettel arra, hogy az előírás több száz oldalas dokumentáció megküldését is eredményezheti, továbbá azok betartásáról és betartatásáról a bányavállalkozónak és a gázipari engedélyesnek kell gondoskodnia, amelyet a bányafelügyelet az ellenőrzések során vizsgál meg. Ennek megfelelően az üzemi utasítások bányafelügyelet részére történő megküldése szükségtelen, mivel azzal kapcsolatban a bányafelügyeletnek nincs eljárási vagy döntéshozatalai kötelezettsége. A Bt. 28/A. §-ában foglalt kiszervezés engedélyezésének hatályon kívül helyezése is a vállalkozások adminisztratív terheinek csökkentését szolgálja. A gázipari engedélyesek 2013. december 31-e óta műszaki-biztonsági irányítási rendszer működtetésére kötelezettek. A rendszernek, amelyet az Magyar Bányászati és Földtani Hivatal hagy jóvá, és amelynek működtetését a bányakapitányságok rendszeresen ellenőrzik, részét képezik az egyes tevékenységeik végzésére megbízott vállalkozók kiválasztására vonatkozó szabályok is. Ezért ez kellő garanciát biztosít arra, hogy a vállalkozások alkalmasak arra tevékenységre, amelyre az engedélyestől megbízást kapnak, így feleslegessé vált a kiszervezés bányafelügyelet általi jóváhagyása.

A Ket. eltérést engedő rendelkezései alapján fontos eljárási kérdések Bt.-be emelése

A Ket. az egyes rendelkezéseitől ágazati törvény számára eltérést enged. A gyakorlatban felmerült tapasztalatok alapján a Ket. által engedett keretek között - a Ket. 94/A. § (2) bekezdése alapján - a Bt. 41/A. § (1) bekezdés d) pontjában meghatározott jogsértés esetén (biztonsági övezet megsértése) szükséges a 10 éves határidő megállapítása.

A Bt. 43/A. §-ának (2b) bekezdéssel történő kiegészítése a Ket. 15. § (6a) bekezdésében meghatározott eltérést engedő szabály Bt.-ben való elhelyezése. (A bányafelügyelet döntésének jogerőre emelkedésétől és végrehajthatóvá válásától számított hat hónapos határidőn túl további ügyfél nem vehet részt az eljárásban.)

Az eljárások egyszerűsítése és gyorsítása érdekében a Ket. 98. § (1a) bekezdésében foglalt felhatalmazás alapján egészül ki a Bt. 43/B. § (3) bekezdése. (A bányafelügyelet eljárásaiban hozott döntésekkel szembeni fellebbezést indokolni kell. Fellebbezni csak a megtámadott döntésre vonatkozóan, tartalmilag közvetlenül összefüggő okból, illetve csak a döntésből közvetlenül adódó jog- vagy érdeksérelemre hivatkozva lehet.)

A Bt. 43/B. § (5) bekezdésének kiegészítése az adatszolgáltatás nem teljesítéséhez kapcsolódó bírságolás beiktatása, amely a Ket. 51. § (3) bekezdésében meghatározott eltérést engedő szabályhoz igazodik.

A fellebbezésre tekintet nélküli végrehajthatóság kimondása, figyelemmel a Ket. 101. § (5) bekezdés e) pontjára, indokolt azoknál az építésügyi eljárás során hozott határozatoknál, amelyek esetében az energiaellátás folyamatos biztosítása szükséges.

Az építési vagy talajvédelmi engedély alapján végzett tereprendezéssel, a vízjogi engedély alapján végzett mederalakítással összefüggő, valamint katasztrófaveszély vagy veszélyhelyzet elhárításához szükséges ásványi nyersanyag kitermelésre jogosult személyekre vonatkozó szabályozás kiegészítése

E szabályok kiegészítése szükséges egyrészt a bányavállalkozókhoz hasonlóan a földtani adatszolgáltatási kötelezettség törvényi szintű kimondásával (ez nem jelent új szabályt, ugyanis a Bt. végrehajtási rendelete tartalmazta ezt az előírást eddig), másrészt ehhez kapcsolódóan az adatszolgáltatási kötelezettség elmulasztásának közigazgatási bírság keretében történő szankcionálásának kimondásával.

A fentiekhez kapcsolódó kodifikációs jellegű pontosításokat is tartalmazza a módosítás, valamint tartalmazza a szabálysértési tényállások kiváltásával kapcsolatos közigazgatási szankciók kiegészítését, pontosítását is.

-----STARTING---POINT---RESZLETES---

Az 1. §-hoz

A Bt. hatályára vonatkozó rendelkezések kiegészítése a földtani kutatással az újonnan beiktatott 22/D. §-hoz kapcsolódik. A földtani kutatásra vonatkozó szabályozás jelenleg hiányos a Bt.-ben. Bár a törvény 1. § (3) bekezdése a Bt. egyes rendelkezései alkalmazását mondja ki a földtani kutatásra, ugyanakkor az engedélyezésre, valamint a végzett tevékenységre vonatkozóan részletszabályokat nem, illetve csak hiányosan tartalmaz. Ennek megfelelően a 22/D. §-ban e témakörre vonatkozó jogszabályi előírások kerülnek beiktatásra a Bt.-be, amelyhez kapcsolódóan szükséges a Bt. hatályának kiegészítése a földtani kutatásra is az 1. § (1) bekezdés l) pontjában. Emellett szükséges egyértelműen kimondani és a Bt. hatálya alól kivenni a nukleáris létesítmények földtani alkalmasságát megállapító földtani kutatást, a jogértelmezés megkönnyítése érdekében. Jelenleg a Bt. 20. § (6) bekezdés b) pontja kimondja, hogy nem kell bányajáradékot fizetni a vizek kártételei elleni védelem és védekezés céljából szükséges kitermelés és a kitermelt ásványi nyersanyagnak a közcélú vízilétesítmények építése során történt felhasználása után. Mindezek mellett azonban nincs olyan jogszabályi rendelkezés (sem a Bt.-ben, sem más jogszabályokban), amelyek az ilyen célú kitermelés engedélyezésére, illetve végzésére vonatkozó alapvető szabályokat meghatározná. Ugyanis ez az esetkör nem érthető bele sem a bányavállalkozók által végzett „klasszikus” bányászati tevékenységbe, sem pedig a Bt. 1. § (7) bekezdése szerinti „egyéb” engedély alapján végezhető kitermelési tevékenységbe. Ugyanakkor igen gyakoriak a közcélú vízilétesítményekhez szükséges kitermelések, amelyek a szabályozás hiánya miatt az eddigi gyakorlatban jogértelmezési problémákhoz, bizonytalanságokhoz vezettek. Ennek megfelelően szükséges a Bt.-ben meghatározni azon legfontosabb rendelkezéseket, amelyek az ilyen tevékenységhez szükséges anyagnyerő helyek létesítésre, üzemeltetésére és megszüntetésére vonatkoznak. Így szükséges a Bt. 1. § (1) bekezdésében meghatározott hatályt az ilyen létesítményekre is kiterjeszteni az m) pontban. Az (1) bekezdésben felsorolt tevékenységek gyakorlásához szükséges létesítményekre és berendezésekre vonatkozóan a szabályozás kibővítése is indokolt [új n) pont].

A Bt. jelenleg csak meghatározott, szűk körben rendelkezik nevesítetten azokról a bányászati hatósági engedélytől eltérő, más hatósági engedély alapján végzett tevékenységekről, amelyek alapján ásványi nyersanyag kitermelés is történik (vagyis a jelenleg hatályos szabályok szerint csak az építési vagy talajvédelmi engedély alapján végzett tereprendezésre, a vízjogi engedély alapján végzett mederalakításra, továbbá a katasztrófahelyzet vagy veszélyhelyzet elhárításához szükséges kitermelésre). Tekintettel az Nvt. 6. § (2) bekezdésében foglalt azon rendelkezésére, hogy a természetes előfordulási helyükről kitermelt, kinyert, a Nvt. 4. § (1) bekezdés c) pontjában meghatározott vagyon feletti tulajdonjog ágazati törvényben meghatározott módon szerezhető meg, szükséges a Bt. hatályának - a Bt.-ben meghatározott kivételeken kívül - minden más, azaz nem bányászati engedély alapján végzett tevékenységgel összefüggő ásványi nyersanyag kitermelésre történő kiterjesztése, és ezen ásványi nyersanyagok feletti tulajdonszerzés módjának a Bt., mint ágazati törvény keretein belül történő szabályozására. A törvény célja olyan átfogó szabályozás kialakítása, amely a bányavállalkozókon kívüli eseteket is egyértelműen lefedi. Ez az ásványi nyersanyagok a geotermikus energia és a földtani közeg hasznosításához gazdálkodásához és védelméhez fűződő állami érdeket is szolgálja, így a szabályozással megakadályozható a jogosulatlan bányászati tevékenység, és az állam tulajdonába tartozó vagyon jogtalan igénybevétele, haszonszerzés céljából történő felhasználása. Mindezek mellett a Bt. 1. § (7) bekezdésében meghatározott, a Bt. más rendelkezésire utaló részt szükséges kiegészíteni a jogszabályi rendelkezések közötti összhang megteremtéséért. A nem bányafelügyeleti engedély alapján kitermelést végző személyek adatszolgáltatási kötelezettségét ugyanis törvényi szinten is szükséges deklarálni, mert a Bt. végrehajtásáról szóló 203/1998. (XII. 19.) Korm. rendelet (a továbbiakban: Vhr.) 9. § (3) bekezdése a más hatósági engedéllyel rendelkező személyek részére előírja, hogy a kitermelt ásványi nyersanyag mennyiségéről és minőségéről február 28-ig kell adatot szolgáltatni. Ezekre az engedélyesekre a Bt. 1. § (7) bekezdése alapján csak járadék bevallási és befizetési kötelezettség hárul, amelyet a Vhr. 4. §-a szerint kell teljesíteni. Ennek megfelelően szükséges a Bt. 1. § (7) bekezdésének kiegészítése is a 25. §-ra, valamint az adatszolgáltatási kötelezettség elmulasztása esetén alkalmazandó szankciót meghatározó 41/A. §-ra utalással.

A 2. §-hoz

A Bt. 3. § (1a) bekezdés a) pontjának módosításához: A Bt. hatályának 1. § (7) bekezdésbeli kiterjesztésével szükséges a Bt. 3. § (1a) bekezdés a) pontjának módosítása is - az Nvt. 6. § (2) bekezdésére figyelemmel - ezen engedélyek alapján kitermelt ásványi nyersanyagok feletti tulajdonszerzés módjának Bt. kereteiben belül történő szabályozása.

A közúti közlekedésről szóló 1988. évi I. törvény (a továbbiakban: Kkt.) valamint a vasúti közlekedésről szóló 2005. évi CLXXXIII. törvény (a továbbiakban: Vasúti tv.) alapján a magyar állam nevében és javára eljáró építtető az engedélyeket a saját nevére szerzi meg. A Bt. jelenleg hatályos 3. § (1a) bekezdés rendelkezései alapján, az ott meghatározott körben az engedélyes kitermeléssel szerez tulajdonjogot a kitermelt ásványi nyersanyag felett. Az építtető általi tulajdonszerzésre vonatkozó rendelkezések nincsenek összhangban a Vasúti tv. és a Kkt. azon rendelkezésivel, hogy a kitermelésre is az állam nevében és javára kerül sor, amely alapján az engedélyes - jelen esetben az építtető - általi kényszerű tulajdonszerzés nem indokolt. A Bt. és a Kkt. és Vasúti tv. közötti összhang megteremtése érdekében szükséges a Bt. ide vonatkozó rendelkezéseinek módosítása. Tekintettel arra, hogy engedélyben foglalt tevékenységgel össze nem függő célra történő felhasználásnak minősül a kitermelt ásványi nyersanyag értékesítése is, figyelemmel kell lenni az Nvt. 6. § (2) bekezdésére, amely szerint a természetes előfordulási helyükről kitermelt, kinyert, a Nvt. 4. § (1) bekezdés c) pontjában meghatározott vagyon feletti tulajdonjog ágazati törvényben meghatározott módon szerezhető meg. Ennek megfelelően a Bt.-ben szükséges rendelkezni arról, hogy a kitermelt ásványi nyersanyag hasznosítására az állami vagyon hasznosítására vonatkozó jogszabályi előírásoknak megfelelően kerülhet sor.

A 3. §-hoz

Az (1) bekezdéshez: a Bt. 44. § (1) bekezdés a) pontja alapján a bányafelügyelet hatáskörébe tartozik az ásványi nyersanyagok bányászata, a Bt. 49. § 4. pont c) alpontja szerint bányászati tevékenységnek minősül a bánya szüneteltetése is. A Bt. 30. § (1) bekezdése alapján 6 hónapot meghaladó szüneteltetést szüneteltetési műszaki üzemi terv alapján lehet folytatni. A bányafelügyelet engedélyezési hatáskörét meghatározó 5. § (1) bekezdése azonban hiányos, nem tartalmazza a szüneteltetés engedélyezését, ezt a hiányosságot pótolja a módosítás.

A (2) bekezdéshez: a Bt. 44. § (1) bekezdés o) pontja szerint a nyomástartó berendezések és rendszerek építése, használatbavétele, üzemeltetése és elbontása a bányafelügyelet hatáskörébe tartozik, ugyanakkor ennek engedélyezését szintén nem tartalmazza a Bt. 5. § (1) bekezdése, amelyet a módosítás pótol, figyelembe véve azt is, hogy a vonatkozó ágazati szabályozás alapján a bányafelügyelet engedélyezi a nyomástartó berendezések átalakítását és javítását is, illetve, hogy a bontás engedély nélkül végezhető.

A Bt. 5. § (1) bekezdésének k)-m) ponttal történő kiegészítése egyrészt a földtani kutatás részletes szabályainak és a vizek kártételei elleni védelem és védekezés céljából szükséges kitermelés és a kitermelt ásványi nyersanyagnak a közcélú vízilétesítmények építéséhez szükséges anyagnyerő helyek engedélyezésére vonatkozó szabályok meghatározásához kapcsolódik. Másrészt az új m) pont kimondja, hogy a bányafelügyelet hatáskörébe tartozik az ásványvagyon-gazdálkodási célokat szolgáló, termelést serkenő szénhidrogén bányászati technológiai műveletek, így különösen a rétegrepesztés, rétegsavazás, víz- és gázbesajtolás, rétegenergia pótlás engedélyezése. A szénhidrogén-bányászatban alkalmazott termelést serkentő bányászati technológiai műveletek (rétegrepesztés, rétegsavazás, víz és gázbesajtolás, stb.) engedélyezésére vonatkozó szabályozás a jelenleg felmerült jogértelmezési problémák feloldását szolgálja az egyes hatóságok közötti hatásköri összeütközés megelőzése érdekében. Tekintettel arra, hogy a bemutatott technológiai műveletek egyértelműen fúrólyukon át végezhető bányászati tevékenységnek tekintendők, amelyet a bányahatóság engedélyez és felügyel, és e műveletek alapvető célja az ásványvagyon-gazdálkodás, indokolt, hogy egyértelműen kimondásra kerüljön, hogy a bányafelügyelet engedélyezési hatáskörébe tartozik ezen bányászati technológiai műveletek hatósági engedélyezése. A szabályozás nem csorbítja a környezetvédelmi hatóságnak a felszín alatti vizek megóvásával kapcsolatos feladatainak érvényesítését, mert a rétegserkentő technológiai műveleteket tartalmazó műszaki üzemi tervek bányahatósági jóváhagyására indult eljárásokban szakhatóságként a jövőben is közreműködik.

Az 5. § (4a) bekezdésének módosítása, b) ponttal kiegészítése azért szükséges, mert önmagában nem csak azt szükséges szankcionálni, hogy a bányavállalkozó nem fizette meg a bányajáradékot, ugyanis az önbevallás elmulasztása azt is fogja eredményezni, hogy a bányafelügyelet nem tudja megállapítani a kérelmező (bányavállalkozó) vonatkozásában, hogy egyáltalán van-e bányajáradék tartozása. Ennek megfelelően az önbevallás elmulasztása esetén is szükséges kimondani, hogy bányászati jog nem szerezhető. A rendelkezés célja elsősorban az, hogy a bányavállalkozók önbevallási fegyelmét javítsa, másrészt nem indokolt olyan bányavállalkozó számára a bányászati jog megszerzésének lehetőségét biztosítani, aki bányajáradék-bevallási kötelezettségének (és ezáltal nagy valószínűséggel bányajáradék-fizetési kötelezettségének) sem tesz eleget.

A 4. §-hoz

A Bt. 6. § (3) bekezdésének módosítása, b) ponttal kiegészítése azért szükséges, mert önmagában nem csak azt szükséges szankcionálni, hogy a bányavállalkozó nem fizette meg a bányajáradékot, ugyanis az önbevallás elmulasztása azt is fogja eredményezni, hogy a bányafelügyelet nem tudja megállapítani a kérelmező (bányavállalkozó) vonatkozásában, hogy egyáltalán van-e bányajáradék tartozása. Ennek megfelelően az önbevallás elmulasztása esetén is szükséges kimondani, hogy bányászati jog nem szerezhető. A rendelkezés célja elsősorban az, hogy a bányavállalkozók önbevallási fegyelmét javítsa, másrészt nem indokolt olyan bányavállalkozó számára a bányászati jog megszerzésének lehetőségét biztosítani, aki bányajáradék-bevallási kötelezettségének (és ezáltal nagy valószínűséggel bányajáradék-fizetési kötelezettségének) sem tesz eleget.

Az 5. §-hoz

A Bt. 9. § (4) bekezdésének módosítása azért szükséges, mert a gyakorlati tapasztalatok azt bizonyították, hogy egyrészt szükségtelen határidőhöz kötni a koncessziós pályázatra kijelölni tervezett zárt területek bányafelügyelet általi közzétételét, másrészt a koncessziós pályázatok kiírása függ az Európai Unió honlapján történő megjelenítéstől, aminek időtartamára a miniszternek nincs ráhatása.

A 6. §-hoz

A Bt. 20. § (2) bekezdésének pontosítása a gyakorlatban is felmerült tapasztalatok alapján szükséges, így egyértelművé válik, hogy kinek kell a bányajáradékot megfizetnie. Emellett a bekezdésben található egy másik pontosítás is: a „szilárd ásványi energiahordozók föld alatti szénelgázosítással történő kitermelése” szövegrész helyébe a „föld alatti szénelgázosítással történő kitermelés” szöveg került, a Bt. ugyanis nem határozza meg a szilárd ásványi energiahordozók fogalmát, így nem egyértelmű, hogy a rendelkezés mire vonatkozik, milyen ásványi nyersanyagot határol le. A szabály egyebekben a szilárd ásványi energiahordozó kifejezés alkalmazása nélkül is egyértelmű.

A Bt. 20. § (3a) bekezdésének módosítása az 1. § (7) bekezdés módosításához kapcsolódik. Ennek megfelelően a 20. § (3a) bekezdésében a jelenlegi szabályhoz hasonlóan kimondásra kerül az 50%-os bányajáradék megfizetésének kötelezettsége, illetve a szabályozás ezentúl különbséget tesz az egységes jogértelmezés érdekében aszerint, hogy az 1. § (7) bekezdése szerinti más hatósági engedély alapján történik a kitermelési, illetve katasztrófaveszély vagy veszélyelhárításával függ össze (ugyanis ez utóbbi nem tekinthető engedéllyel végzett tevékenységnek, annak feltétele a megyei védelmi bizottság döntése). Emellett fontos kiemelni, hogy a bányajáradék megfizetésének kötelezettsége akkor áll fenn, ha az ásványi nyersanyagot nem az engedélyben foglalt tevékenységgel összefüggő célra, illetve a katasztrófaveszély vagy veszélyhelyzet megszűnését követően más célra használják fel, hasznosítják vagy értékesítik.

A Bt. 20. § (5) bekezdéssel történő kiegészítése a növelt hatékonyságú eljárással kitermelt ásványi nyersanyagok teljes spektrumára vonatkozó pontosítás azzal, hogy ezek tekintetében nem azt szükséges kimondani, hogy nem kell bányajáradékot fizetni, hanem azt, hogy a bányajáradék mértéke 0%. Ez azért fontos, mert függetlenül attól, hogy bányajáradékot nem kell fizetni ezen kitermelés esetében, mégis szükséges bányajáradék-bevallást készíteni, annak érdekében is, hogy megfelelő képet kapjon a hatóság a kitermelt mennyiségről.

A Bt. 20. § (6) bekezdésének módosítása a jelenleg hatályos a) és b) pontot érinti, figyelemmel arra, hogy a Bt. hatályának 1. § (7) bekezdésben történő más hatósági engedélyekre való kiterjesztése eddig nem szabályozott eseteket is érint. Szükséges olyan kivételes rendelkezés meghatározása, amely alapján az építési engedély szerint kitermelt ásványi nyersanyag bizonyos mennyisége után nem kell bányajáradékot fizetni. Ez azt jelenti, hogy ha az építési engedély alapján kitermelt ásványi nyersanyag mennyisége nem haladja meg az 500 m3-t, úgy nem kell az engedélyesnek bányajáradékot fizetni, függetlenül attól, hogy milyen célra kívánja azt felhasználni, ugyanakkor, ha a kitermelt mennyiség meghaladja az 500 m3-t, úgy ezt a szabályt már nem lehet alkalmazni, és a kitermelt ásványi nyersanyag teljes mennyisége bányajáradék köteles lesz.

A 20. § (6) bekezdésének új b) pontjához: a Kkt., valamint a Vasúti tv. szerint az állam javára és nevében eljáró építtető részére kiadott engedély alapján kitermelt ásványi nyersanyag tekintetében azért szükséges annak kimondása, hogy nem kell bányajáradékot fizetni, mert az építtető, a Nemzeti Infrastruktúra Fejlesztő Zrt., valamint a Magyar Közút Zrt. mint kizárólagos állami tulajdonban lévő gazdasági társaságok az állam nevében és javára járnak el. Az általuk kitermelt ásványi nyersanyag az előző § szerinti módosítás szerint állami tulajdonban marad, így bányajáradék fizetésének előírása nem indokolt. Továbbá a Bt. jelenleg hatályos 20. § (6) bekezdésének cseréje a Bt. 20. § (5) bekezdéssel történő kiegészítéséhez, illetve az anyag-nyerőhelyekre vonatkozó új IV/A. rész beépítéséhez kapcsolódó módosítás. A növelt hatékonyságú és környezetkímélő művelési eljárások alkalmazásával kitermelt szénhidrogén mennyisége után nem azt szükséges kimondani, hogy nem kell bányajáradékot fizetni, hanem azt, hogy a bányajáradék 0%. Ez azért fontos, mert függetlenül attól, hogy bányajáradékot nem kell fizetni ezen kitermelések esetében, mégis szükséges bányajáradék-bevallást készíteni, annak érdekében is, hogy megfelelő képet kapjon a hatóság a kitermelt mennyiségről. Emellett a Bt. 20. § (6) bekezdés b) pontjának hatályon kívül helyezése szükséges figyelemmel az új IV/A. részre is, amely kimondja, hogy az anyagnyerő helyről kitermelt ásványi nyersanyag állami tulajdonban marad, így erre tekintettel nem szükséges a bányajáradék fizetésre vonatkozó szabályok alkalmazása.

A 20. § (6) bekezdésének új f) pontjához: jelenleg a Vhr. 34. § 10. pontja szerinti hasznosított geotermikus energia mennyiség fogalma tartalmazza azt a kitételt, amely szerint nem minősül bányavállalkozónak a geotermikus energiát vízjogi engedély alapján gyógyászati (balneológiai), valamint vízellátási célra felhasználó személy, függetlenül attól, hogy azt másodlagos felhasználással energetikai célra is hasznosítják. A Vhr. 34. § 10. pontjában hivatkozott mondat azt hivatott szolgálni, hogy ezekben a konkrét esetekben ne kelljen bányajáradékot fizetni. Ezt azonban nem a Vhr.-ben indokolt szabályozni, hanem a Bt.-ben törvényi szinten. Ennek megfelelően a Bt. 20. § (6) bekezdésének kiegészítése szükséges egy új ponttal, amely a bányajáradék mentességet törvényi szinten lehetővé teszi ezen személyi kör számára.

A 7. §-hoz

A módosítás a Bt.-ben eddig csak implicite meglévő szabály kimondását tartalmazza, amely szerint a bányavállalkozónak a feltárási, kitermelési műszaki üzemi terv jóváhagyását követően a bányabezárás elfogadásig folyamatosan rendelkeznie kell valamilyen, a bányászati tevékenység végzésére vonatkozó műszaki üzemi tervvel, amely biztosítja a bányászati tevékenység jogszerű végzését.

A 8. §-hoz

A Bt. 22. § (5) bekezdését a bányatelek megállapítása esetében a koncesszióra vonatkozó hibás utalás miatt szükséges javítani, mert a 14. § (2) bekezdése korábban hatályon kívül helyezésre került, így a bányatelek megállapításának kezdeményezésének határidejére már a 26/A. § (1) bekezdése vonatkozik, amely ennek megfelelően mind a koncesszió, mind a hatósági engedély alapján végzett tevékenység esetére egyaránt vonatkozik.

A Bt. 22. § (13) bekezdése kiegészül a „vagy ha a bányafelügyelet a kutatási zárójelentést jogerős és végrehajtható határozatában elutasította” fordulattal, amely azért szükséges, mert az is előfordulhat, hogy a bányavállalkozó ugyan nyújt be kutatási zárójelentést, tehát az erre vonatkozó határidőt nem mulasztja el, azonban a kutatási zárójelentés nem kerül elfogadásra a bányafelügyelet által. Erre az esetre azonban a Bt. nem mondja ki az ex lege jogvesztést, ugyanakkor ezt a helyzetet hasonlóképpen kell kezelni, mint a határidő elmulasztását.

A 9. §-hoz

A földtani kutatásra vonatkozó szabályozás jelenleg hiányos a Bt.-ben. Bár az 1. § (3) bekezdése a Bt. egyes rendelkezései alkalmazását mondja ki a földtani kutatásra, ugyanakkor az engedélyezésre, valamint a végzett tevékenységre vonatkozóan részletszabályokat nem vagy csak hiányosan tartalmaz. Ennek megfelelően a bányászati tevékenységre adott kutatási engedélyhez hasonlóan szükséges kimondani, hogy a földtani kutatásra a bányafelügyelet ad engedélyt (ez a szabály jelenleg a Vhr.-ben található, ugyanakkor törvényi szintű rendelkezés nem volt rá). Emellett szükséges annak meghatározása is, hogy a földtani kutatási engedély mire jogosít, valamint, hogy a tevékenység befejezésekor milyen kötelezettségei vannak a kutatásra jogosultnak. Tekintettel arra, hogy az engedély műszeres mérések, illetve fúrások elvégzésére is jogosít, szükséges a Bt. biztosítékadási kötelezettségre vonatkozó rendelkezésének a földtani kutatásra jogosultakra alkalmazása is.

A 10. §-hoz

A Bt. 24. §-át megelőző alcím címe szerint a § szénhidrogén szállítóvezeték létesítésével és üzemben tartásával kapcsolatos szabályokat határozza meg, ugyanakkor a 24. § a szénhidrogén szállítóvezetékek mellett a földgázelosztó- és célvezeték, valamint tároló létesítmény, egyéb gáz- és gáztermék-vezeték létesítésével és üzemben tartásával kapcsolatos szabályokat is tartalmaz, így a hatályos cím nem felel meg a cím alatt szabályozott tartalomnak.

A 11. §-hoz

A módosítás a földtani kutatás szabályainak 22/D. §-ban beiktatott rendelkezéseivel van összhangban. A Bt. földtani adatszolgáltatásról szóló 25. §-a csak a bányavállalkozókra nézve határoz meg adatszolgáltatási kötelezettséget, ehhez képest azonban a Vhr. 10/B. §-a a földtani kutatást végző szervezetekre is kiterjeszti az adatszolgáltatási kötelezettséget. Ennek megfelelően, mivel a Bt. eddig nem tartalmazta, a földtani kutatást végzők földtani adatszolgáltatásra vonatkozó kötelezettségének törvényi szintű megalapozása is elengedhetetlen.

A 25. § (2a) bekezdéssel kiegészítése az építési vagy talajvédelmi engedély alapján végzett tereprendezéssel, a vízjogi engedély alapján végzett mederalakítással összefüggő, valamint katasztrófaveszély vagy veszélyhelyzet elhárításához szükséges ásványi nyersanyag kitermelésre jogosult személyek adatszolgáltatási kötelezettségének kormányrendeleti szintű szabályát emeli generális szintre. Eddig ugyanis csak a Bt. végrehajtási rendelete határozta meg ezen személyek adatszolgáltatási kötelezettségét, ugyanakkor a Bt. nem. Szükséges azonban ennek törvényi szintű előírása annak érdekében, hogy a kitermelésről pontos képet kaphasson a bányafelügyelet. Ezzel összefüggésben szükséges módosítani a Bt. 1. § (7) bekezdését is (a 25. §-ra való utalással), valamint az adatszolgáltatási kötelezettség elmulasztásának szankcionálása keretében a Bt. 41/A. §-át is kiegészíteni.

A módosítás a Polgári Törvénykönyvről szóló 2013. évi V. törvénnyel (a továbbiakban: Ptk.) való összhang megteremtése és a gyakorlatban felmerült téves jogértelmezés elkerülése érdekében szükséges. Szükséges ugyanis nevesítetten meghatározni, hogy a földtani adatszolgáltatás során kezelt adatok mely köre az, amelyik mindenképpen üzleti titoknak minősül. A szabályozás a bányavállalkozók és engedélyesek érdekeit is szolgálja, mivel ez alapján lehetővé teszi a viták elkerülését is. Emellett, az információs önrendelkezési jogról és az információszabadságról szóló 2011. évi CXII. törvény 27. § (3) bekezdése meghatározza a közérdekből nyilvános adatok körét, ennek megfelelően kimondja, hogy „Közérdekből nyilvános adatként nem minősül üzleti titoknak (...) az az adat, amelynek megismerését vagy nyilvánosságra hozatalát külön törvény közérdekből elrendeli”. Az információs önrendelkezési jogról és az információszabadságról szóló 2011. évi CXII. törvény 3. § 6. pontja szintén meghatározza, hogy mi minősül közérdekből nyilvános adatnak, eszerint a közérdekű adat fogalma alá nem tartozó minden olyan adat, amelynek nyilvánosságra hozatalát, megismerhetőségét vagy hozzáférhetővé tételét törvény közérdekből elrendeli. Mivel a gyakorlatban a Bt. értelmezése számos vitát okozott e téren, így rögzíti a módosítás, hogy mit kell közérdekű adatnak tekinteni az adatszolgáltatás során. Emellett a már meglévő felsorolás pontosítása is szükséges, egyrészt a geotermikus energia tekintetében szolgáltatott adatokkal (hasonlóan az ásványi nyersanyaghoz), másrészt a bevallott bányajáradék összegére vonatkozó információ sem minősül üzleti titoknak. Ugyanis az az adat számíthat közérdeklődésre, amely azt mutatja, hogy adott kitermelőhelyen milyen nagyságú fizetési kötelezettség keletkezett. Az viszont nem, hogy a kötelezettség adott időpontban befizetésre került-e.

A 12. §-hoz

A bányászati jog új jogosultjának pályáztatás útján történő kijelölésénél szükséges meghatározni az üzemszerű kitermelés megkezdésének határidejére vonatkozó pontos előírásokat. Ezért a bányászati jog új jogosultjának kijelölését két esetre vonatkoztatja a módosítás: egyrészt ha olyan bányatelekben megnyilvánuló bányászati jognak jelölik ki az új jogosultját, amelyen a kitermelést még nem kezdték meg korábban [26/A. § (6) bekezdés], másrészt, ha olyan bányatelekről van szó, amelyen a kitermelést korábban már megkezdték [adott esetben van még hatályos műszaki üzemi terv is, a 26/A. § új (6a) bekezdésében].

A 26/A. § (6) bekezdésében meghatározott esetre a módosítás előírja, hogy a kitermelést a kijelöléstől számított öt éven belül meg kell kezdeni, a határidő meghosszabbítható egy alkalommal, és a hosszabbítása esetére a 26/A. § (4) bekezdése szerinti főszabályt rendeli alkalmazni és a határidő elmulasztásának jogkövetkezményeit is meghatározza.

Azokban az esetekben, amikor a bányászati jog törlésére azért kerül sor, mert a bányavállalkozó jogutód nélkül megszűnik, vagy a bányavállalkozó bányászati jogát a bányafelügyelet azért törli, mert a bányavállalkozó a bányászati tevékenységet szabálytalanul gyakorolta, úgy nagy valószínűség szerint a bányában a kitermelést már megkezdték, tehát volt hatályos műszaki üzemi terv. Ennek megfelelően, a 26/A. § új (6a) bekezdése előírja, hogy ezen esetekben egy éven belül meg kell kezdeni az üzemszerű kitermelést. Az eltérő határidő megállapítása a két esetre azért szükséges, mert az utóbbi esetben csak a műszaki üzemi tervet kell megszerezni (ha a korábbi már nem hatályos), amelyhez nem szükséges az öt évet biztosítani, ugyanakkor a szabály lehetőséget ad arra, hogy a szükséges engedélyek megszerzése ebbe az egy éves határidőbe ne számítson bele. Egy már működő bánya esetében indokolt a rövidebb, de a felkészüléshez elegendő kitermelési határidőt megállapítani, a bánya biztonságos állapotának fenntartása érdekében is, mert a bányanyitással kapcsolatos többletfeladatok nem jelentkeznek.

A 13. §-hoz

A 28. § (2) és (5) bekezdésének módosítása azért szükséges, mert a hatályos Bt. alapján bányaüzemi felelős műszaki vezetőt és helyettest csak bányaüzembe lehet kinevezni, de egyes bányászati tevékenység tekintetében (pl. kútmunkálatok, kútjavítás, rétegkezelés stb.) bányaüzemi felelős műszaki vezetői kinevezésre nincs lehetőség. A szénhidrogén-termelés és az annak eszközrendszerét biztosító felszín alatti kútműveletek eltérő szakmai ismereteket és szakmai gyakorlatot igényelnek. A 28. § módosításával biztosítható az a szakmai igény, hogy önálló felelősséggel pl. kútmunkálati vagy rétegkezelési bányaüzemi felelős műszaki vezető is kijelölhető.

A 28. § (4) bekezdésének módosítása a bekezdés utolsó mondatának hatályon kívül helyezését célozza, amely szerint a nyilvántartásból kizárólag a bányaüzemi felelős műszaki vezetői tevékenység végzésére való jogosultság igazolása céljából szolgáltatható adat. E rendelkezés azonban nem teszi lehetővé a bányaüzemi felelős műszaki vezetőkre vonatkozó nyilvántartás bányafelügyeleti honlapon való közzétételének lehetőségét, ugyanakkor az elengedhetetlen lenne ahhoz, hogy a bányavállalkozók az engedéllyel rendelkező személyeket bízhassák meg. Emellett a módosítás egy szövegpontosítást is tartalmaz: a bányafelügyelet a bányaüzemi felelős műszaki vezetői tevékenység végzésére engedéllyel rendelkező személyeket veszi nyilvántartásba.

A 14. §-hoz

A Bt. 29. §-ának módosítása az együttes kitermelésre vonatkozó szabályok pontosítását, kiegészítését tartalmazza tekintettel arra, hogy a hatályos szabályozás jogalkalmazási nehézségekkel terhelt. Az összefüggő ásványi nyersanyag lelőhely helyett egyértelműen meghatározásra került a szénhidrogén lelőhelyek együttes kitermelésének feltételrendszere. Ha a szénhidrogén lelőhely kutatási fázisú próbatermelésére, feltárására vagy kitermelésére több bányavállalkozó jogosult, és valamennyi bányavállalkozó rendelkezik a kitermeléshez szükséges feltételekkel, úgy tevékenységük összehangolása érdekében ún. egyesített művelési tervet kell készíteniük, amelyben meg kell határozni a szakszerű és ésszerű kitermelés feltételeit. Az együttes művelési terv elkészítése ásványvagyon-védelmi szempontból szükséges, amely alapján a bányafelügyelet engedélyezni tudja a bányavállalkozók kitermelési műszaki üzemi tervét. A szabályozás alapján az együttes művelési terv készítési kötelezettség az érintett bányavállalkozókat terheli, ha azonban a bányavállalkozók nem tudják az együttes művelési tervet elkészíteni, akkor a bányafelügyelet készítteti azt el, megfelelő szakértő bevonásával. Tekintettel arra, hogy az együttes művelési terv elkészíttetése a bányavállalkozók érdeke, az ezzel járó hatósági költségeket is viselniük kell. A 29/A. §-ban szabályozásra kerül, hogy az egymást fedő, vagy egymással közvetlenül vagy védőpillérek által érintkező szilárd ásványi nyersanyaglelőhely esetében a bányavállalkozóknak feltárási, kitermelési tevékenységüket össze kell hangolni, és erre vonatkozóan megállapodást kell kötniük. A megállapodás csak akkor jön létre, ha azt a bányafelügyelet jogerősen jóváhagyta. A rendelkezés meghatározza a megállapodás tartalmai követelményeit és a benyújtásra vonatkozó szabályokat is.

A 15. §-hoz

A Bt. 30. § (3) bekezdésében foglalt szabály (vagyis a kiesett bányajáradék pótlására megállapított díj legfeljebb 30%-a lehet mértéke a szünetelést megelőző kitermelési műszaki üzemi tervben az utolsó évre jóváhagyott kitermelési mennyiség értéke után a 20. § szerint meghatározott bányajáradék mértékének) jelenleg diszkrecionális jogkört biztosít (a mérlegelés során figyelembe veendő, megfelelő részletszabályok hiányoznak) a bányafelügyelet számára a kiesett bányajáradék pótlására megállapított díj mértékének meghatározása során. Ennek megfelelően a módosítás szükséges a konkrét mérték pontos megállapítását kimondó szabály beépítésével, amely az állam részéről is komoly elvárás (korrupciós veszély megszüntetésére irányuló szabályozás). Egyebekben a 30%-os mérték ösztönzi is a bányavállalkozókat arra, hogy a kitermelési tevékenységet folytassák, amely szintén állami érdeket jelent.

A 30. § (4a) bekezdésének beépítésével kapcsolatos módosítás a Bt. 30. § (4) bekezdése alapján elrendelt bányabezárással és tájrendezéssel kapcsolatos eljárásrendet határozza meg kötelezően előírva a bányabezárási műszaki üzemi terv jóváhagyása iránti kérelem benyújtását tekintettel arra, hogy a bányabezárást csak jóváhagyott műszaki üzemi terv szerint lehet végezni.

A 30. § (5) bekezdés módosítása igazodik az új (4a) bekezdés rendelkezéséhez, illetve azt a helyzetet kívánja rendezni, amikor a bányavállalkozó a bányafelügyeleti kötelezésnek eleget tesz ugyan, és benyújtja a bányabezárási műszaki üzemi terv kérelmét, a kérelmet azonban a bányafelügyelet elutasítja, vagy az eljárást megszünteti. A Bt. jelenleg nem tartalmaz szabályt arra az esetre sem, ha koncesszió esetében a kötelezett bányavállalkozó nem hajtja végre a bányafelügyelet által elrendelt bányabezárás és tájrendezés elvégzését.

A 30. § új (6) bekezdésének beiktatása: A 30. § (5) bekezdése azt írja elő, hogy mi történik akkor, ha bányavállalkozó a bánya bezárását és a tájrendezés elvégzését elrendelő bányafelügyeleti határozatban előírt bányabezárási műszaki üzemi terv benyújtása iránti kötelezettségének nem tesz eleget, vagyis ekkor koncesszió esetében a koncessziós szerződés megszűnik, illetve a bányafelügyeleti engedély alapján folytatott bányászati tevékenység esetén a bányafelügyelet törli a bányavállalkozó bányászati jogát. Ehhez kapcsolódóan a 30. § (6) bekezdése rendezi, hogy abban az esetben mi teendő, ha a koncessziós szerződés megszűnik, illetve a bányászati jogot törli a bányafelügyelet.

A 16. §-hoz

A 31. § módosítása azért szükséges, mert jelenleg a bányafelügyelet hatáskörébe tartozó egyes sajátos építményekre vonatkozó építésügyi hatósági eljárásokról szóló 53/2012. (III. 28.) Korm. rendeletben nem lehet a bírság kiszabásának esetköreit szerepeltetni (vagy azokat megismételni), mert a bírság kiszabásának esetkörei csak törvényben szabályozhatóak, a mértékre vonatkozó rendelkezések jelenhetnek meg - törvényi felhatalmazás esetén - kormányrendeleti szinten. Emellett a bányafelügyelet hatáskörébe tartozó egyes nyomástartó berendezések tekintetében jelenleg nincs lehetőség bírság kiszabására a szabályozás hiánya miatt. Ennek megfelelően szükséges a hivatkozott szabályozást törvényi szintre emelni, illetve az új szabályokat megalkotni.

A 17. §-hoz

A Bt. 31/A. §-sal történő kiegészítése a Ptk.-ban megfogalmazott szabálytól eltérő, speciális szabályokat fogalmaz meg. Szükséges annak biztosítása, hogy az ingatlanon létesített bányászati sajátos építmény a polgári jogi főszabály alapján ne az ingatlantulajdonost illesse meg, hanem a sajátos építmény építtetőjét. Ehhez igazodóan az eddig a Bt.-ben csak implicite meglévő szabályt mondja ki, vagyis a Bt. hatálya alá tartozó sajátos építmény tulajdonjoga az építtetőt illeti meg, kivéve eltérő megállapodás esetén. Ennek a kiegészítésnek több indoka is van. Egyrészt egy-egy sajátos építmény több százmillió forintos beruházást jelent az építtetőnek, amely alapján az ingatlantulajdonos jogalap nélkül gazdagodna egy ilyen szabály kimondásának hiányában, másrészt, ha a jelenlegi szabályok szerint az ingatlantulajdonos tulajdonának tekintetnénk ezeket a sajátos építményeket, úgy az azokkal kapcsolatos tájrendezési kötelezettség is rájuk hárulna, amely szintén több százmillió forintos pénzügyi terhet eredményezne rájuk nézve.

A 18. §-hoz

A Bt. 32. § (1) bekezdésének kiegészítése tartalmazza azt az előírást, mely szerint a vezeték és a célvezeték biztonsági övezete hatásterületnek tekinthető. Ez a rendelkezés a Ket. 15. § (3) bekezdésének második mondatának megfelelő előírás, amely alapján a vezetékkel és a célvezetékkel kapcsolatos eljárásokban a hatásterületen lévő ingatlan tulajdonosa, valamint az a személy, akinek jogát az ingatlanra bejegyezték külön vizsgálat nélkül ügyfélnek minősül (figyelembe véve természetesen a Ket. általános ügyfél-fogalom szerinti meghatározását is).

A 19. §-hoz

A 34. § (3) bekezdésének módosítása a bekezdés utolsó mondatának hatályon kívül helyezésére irányul („Az ellenőrzés és a felügyelet rendjére vonatkozó üzemi előírásokat a bányafelügyeletnek meg kell küldeni.”). A rendelkezés jelenleg felesleges adatszolgáltatási terhet jelent a bányavállalkozók számára, ennek megfelelően a mondat hatályon kívül helyezésével az adminisztratív terhek csökkentésére irányuló szabályozás valósulhat meg.

A 20. §-hoz

A 36. § (1) és (2) bekezdésének módosítása a jogszabályi rendelkezést pontosítja.

A 21. §-hoz

A 37. § (2), illetve (5) bekezdésének módosítása az 1. § (3) bekezdésének hatályon kívül helyezéséhez és a 22/D. § (földtani kutatás) beiktatásához kapcsolódó módosítás. A földtani kutatási tevékenységgel okozott károkat jelenleg is a bányakárokra vonatkozó szabályok szerint kell megtéríteni. A módosítás ezen szabály további fenntartását szolgálja, ugyanakkor nem az 1. § (3) bekezdésében a 37. §-ra utalással, hanem a szabály 37. §-ban történő elhelyezésével.

A 22. §-hoz

A Bt. 38. § (11) bekezdésének pontosítása szükséges egyrészt a „közutat” szövegrész hatályon kívül helyezésével, arra tekintettel, hogy a közút is közterületnek minősül, ezért felesleges ismétlést tartalmaz a bekezdés. Másrészt szükséges a pontosítás abban a tekintetben, hogy a szóban forgó területek építési tevékenységgel történő igénybevételére, illetve a létesítmények üzemeltetésére vonatkozóan kell az érintetteknek megállapodást kötni, továbbá, hogy a megállapodás igazolja az építési jogosultságot.

A 23. §-hoz

A Bt. 38/A. § (5b) bekezdésének pontosítása szükséges egyrészt a „közutat” szövegrész hatályon kívül helyezésével, arra tekintettel, hogy a közút is közterületnek minősül, ezért felesleges ismétlést tartalmaz a bekezdés. Másrészt szükséges a szóban forgó területek igénybevételére vonatkozó megállapodás megkötésére vonatkozóan határidőt elhelyezni a törvényben, ezáltal a jogalkalmazók részére is egyértelmű lesz a szabály.

A 24. §-hoz

A bányászati tevékenység befejezését követően a megszüntetett sajátos bányászati építményekkel (pl. szénhidrogén kutatásban, termelésben használt kutak), vagy az aláfejtett területekkel érintett egyes ingatlanok sok esetben továbbra is veszélyeztetettek. Ezen ingatlanok tekintetében a gyakorlatban problémát okoz az, hogy jogszabályban nincs rögzítve az építési tilalom vagy korlátozás elrendelésének kezdeményezési lehetősége a bányafelügyelet részére, ugyanakkor fontos lenne, hogy mindaddig, amíg a veszélyeztetettség meg nem szűnik, az ingatlanon ne lehessen vagy csak korlátozottan lehessen építkezni. A szabály beiktatásával a bányafelügyelet köteles lesz a szükséges intézkedést megtenni, amellyel elkerülhető, hogy veszélyeztetett területen építési tevékenységet végezzenek. Tekintettel arra, hogy ezeket a korlátozásokat a helyi építési szabályzatban a települési önkormányzat rendelheti el, így a bányafelügyelet kezdeményezési kötelezettsége az illetékes önkormányzat felé fog fennállni.

Emellett a 39. § új (5) bekezdésében lévő szabály azért szükséges, mert a 39. § (1) bekezdése szerinti esetben a bányavállalkozó kártalanítás ellenében a bányafelügyelet útján kezdeményezheti a bányatelekkel lefedett ingatlanokon építési és telekalakítási tilalom elrendelését. A jelenlegi szabályozás azonban nem rendelkezik arról, hogy ha - az ásványi nyersanyag vagyon teljes kitermelését megelőzően - a bányatelek törlésre kerül, úgy azzal egyidejűleg az indokolatlanná váló tilalom is törlésre kerüljön, ami pedig az érintett ingatlantulajdonosok számára sem feltétlenül kedvező.

A 25. §-hoz

A 41. §-t egy új (3b) bekezdéssel kiegészítő új rendelkezés egyértelművé teszi a szabálytalan bányászati tevékenység végzésének megszüntetése érdekében foganatosítható jogkövetkezmények alkalmazását. Hasonlóan a végrehajtás foganatosításához a bányafelügyeletnek azt a jogkövetkezményt kell alkalmaznia, amely a jogsértés megszüntetését a legjobban szolgálja. E körben lehetőséget kell biztosítani a jogkövetkezmények együttes alkalmazhatóságára is, mert egyes esetekben az együttes alkalmazás jelentheti a leghatékonyabb fellépést a jogsértéssel szemben. Előfordul, hogy a bányavállalkozók úgy szüneteltetnek, hogy arra engedélyt nem kérnek az erre vonatkozó szabályozás ellenére. Amellett, hogy szabálytalan bányászati tevékenység végzése miatt a bányafelügyeletnek eljárást kell indítania, szükséges annak kimondása az új (3c) bekezdésben, hogy arra az időszakra, amely az egyébként jogszerű hat hónapot meghaladja, a bányavállalkozónak a kiesett bányajáradék pótlására megállapított díjat kell fizetnie.

A a módosítás a biztosítékadási kötelezettséggel kapcsolatos rendelkezések pontosításához kapcsolódik.

A a bányászati tevékenység végzésének, illetve a befejezését követő bányabezárásnak és tájrendezésnek, valamint az esetlegesen felmerülő bányakárok rendezésének pénzügyi fedezetét biztosítja a biztosíték. Ha a bányavállalkozó a biztosítékadási kötelezettségének nem tesz eleget, ezzel a bányászati tevékenységgel okozott környezeti változások megszüntetésének lehetőségét akadályozza meg, mert állami forrás a bányavállalkozót terhelő kötelezettségek teljesítésére nem áll rendelkezésre. Ezért kell szigorúan fellépni azokkal a bányavállalkozókkal szemben, akik a biztosítékadási kötelezettségüket nem teljesítik. Ez pedig azáltal teljesül, hogy a 41. § (7) bekezdésében már megtalálható tevékenység megkezdésének vagy a tevékenység folytatásának a megtiltása esetén, ha a bányafelügyelet 90 napon belül nem fogad el biztosítékot, úgy törli a bányavállalkozó bányászati jogát, és a bányászati jog pályázat keretében meghirdethető lesz.

A Bt. 41. § (8) bekezdésében található adók módjára történő behajtás szabályai egészülnek ki. Az adók módjára behajtás lehetőségét ki kell terjeszteni a térítés díj, és a szüneteltetés esetén fizetendő, bányajáradék pótlására előírt díj esetében is, ugyanis jelenleg e kategória meg nem fizetése esetén csak bírósági végrehajtó útján lehet a fizetési kötelezettségnek érvényt szerezni. Az adóhatóság eljárásához viszont szükséges a jogszabályi hivatkozás tételes megjelölése is, amely a jelenleg hatályos szabályozás miatt megakadályozza ezen összegek egyszerűbb, adóhatóság útján történő behajtását. Tekintettel arra, hogy elenyésző számú eljárást érintő összegekről van szó, túlzott többletterhet a rendelkezés az adóhatóság számára nem jelent.

A 26. §-hoz

Az (1) bekezdéshez: a Bt. 41/A. § (1) bekezdés c) pontjának kiegészítése a bírságtényállás pontosítása miatt szükséges.

A (2) bekezdéshez: A 41/A. § (1a) bekezdésében meghatározott szabály félreérthető, mivel azt sugallja, hogy az (1) bekezdés d) pontja szerinti esetben a földgáz, a kőolaj, a kőolajtermék, valamint az egyéb gáz- és gáztermék-vezeték tulajdonosát vagy üzemeltetőjét kell és csak abban az esetben bírsággal sújtani, ha az ingatlan tulajdonosa (kezelője, haszonélvezője) a jogellenes állapot megszüntetésében akadályozza őt. Ezért szükséges a pontosítás, és a tényállást arra a körre szűkíteni, amelyre az eredeti jogalkotói szándék irányult, azaz az ingatlantulajdonos (kezelő, haszonélvező) által (általában szándékolatlan) biztonsági övezetben elkövetett jogsértésekre.

Bt. 41/A. §-ának kiegészítése egy új (1b) bekezdéssel a Ket. 94/A. § (2) bekezdésében foglalt eltérést engedő rendelkezés Bt.-be építése, tekintettel arra is, hogy a szabályt a Ket. szubszidiárius hatállyal állapítja meg. A 41. § (1) bekezdés d) pontjában meghatározott jogsértés esetében az üzemelő vezetékek biztonsága érdekében (ezek közül több kritikus infrastruktúra elem) szükséges a hosszabb beavatkozási idő biztosítása. A 10 éves határidő egyebekben igazodik az építésügyi törvényben szereplő 10 éves, a hatósági beavatkozást már kizáró határidővel.

A (3) bekezdéshez: az építési vagy talajvédelmi engedély alapján végzett tereprendezéssel, a vízjogi engedély alapján végzett mederalakítással összefüggő, valamint katasztrófaveszély vagy veszélyhelyzet elhárításához szükséges ásványi nyersanyag kitermelésre jogosult személyek adatszolgáltatási kötelezettségének kormányrendeleti szintű szabályának generális szintre emeléshez kapcsolódik. Az adatszolgáltatási kötelezettség elmulasztásának szankcionálása ugyanakkor ezen személyek esetében is szükséges, mert annak elmulasztása esetén az ásványi nyersanyag vagyon megfelelő nyilvántartásához és megismeréséhez szükséges állami érdek sérül.

A 27-28. §-hoz

A módosítás a szén-dioxid geológiai tárolása vonatkozó - tároló hely kiválasztásához szükséges információk előállítása céljából történő - „földtani kutatás” fogalmának pontosítását szolgálja abból a célból, hogy egyértelműen elválasztásra kerüljön a műszaki-tudományos földtani kutatásra vonatkozó szabályoktól.

A 29. §-hoz

A Bt. 43/A. § (2b) bekezdéssel történő kiegészítése a Ket. 15. § (6a) bekezdésében meghatározott eltérést engedő szabály Bt.-ben való elhelyezése. A bányafelügyelet eljárásai során gyakran előfordul, hogy az eljárásba utólag, érintettségre hivatkozva kívánnak bekapcsolódni ügyfelek. Ebben az esetben a részükre megküldött döntés alapján a fellebbezés lehetősége megnyílik egy már lezárt eljárásban. Ilyen esetekben a korábbi hatósági döntés alaki jogereje elvész, és ez a megkezdett vagy akár már be is fejezett - sokszor jelentős értékű - bányászati beruházások esetében jelentős problémákat okozhat. Például egy jóváhagyott kitermelési műszaki üzemi terv alapján megkezdett kitermelés esetében vagy a bányafelügyelet hatáskörébe tartozó sajátos építmények létesítésének engedélyezése alapján megkezdett építkezés esetében. Ennek megoldása érdekében szükséges a Ket. 15. § (6a) bekezdése alapján a Bt. 43/A. §-át új (2b) bekezdéssel kiegészíteni, amely szerint a bányafelügyelet döntésének jogerőre emelkedésétől és végrehajthatóvá válásától számított fél éves határidőn túl ügyféli érintettség címén nincs lehetőség bekerülni a már lezárt eljárás ügyfélkörébe, illetve erre hivatkozva kezdeményezni az eljárás folytatását. Fontos kiemelni, hogy a határidő mindenképpen jogvesztőnek minősül, elősegítve ezzel az indokolatlan, parttalan jogorvoslati kérelmekkel szembeni hatékonyabb eljárást. Ezt jelenti annak előírása, hogy a határidő elmulasztása esetén igazolási kérelem benyújtásának már nincs helye. Ebből következően a hat hónapos határidő utolsó napáig be kell érkeznie az ügyfél részvételi szándékára vonatkozó kérelemnek.

A 30. §-hoz

A Ket. 98. § (1a) bekezdésében foglalt felhatalmazás alapján egészül ki a Bt. 43/B. § (3) bekezdése. A fellebbezés indokolása elengedhetetlen az elsőfokú eljárás felülvizsgálata tekintetében, mivel kihatással van egyrészt a fellebbezési eljárásba bevonandó szakhatóságok körére, másrészt a gyakorlati tapasztalatok alapján a nagyszámban előforduló időhúzási szándékkal benyújtott fellebbezéseknek is elejét veszi. Az indokolással ellátott fellebbezés továbbá könnyebben el is bírálható, mert a fellebbezési ok vizsgálata kerül elsődlegesen előtérbe, és a megalapozatlan fellebbezés esetében a további vizsgálódás már szükségtelen.

A 43/B. § (5) bekezdésének kiegészítése az adatszolgáltatás nem teljesítéséhez kapcsolódó bírságolás beiktatása, amely a Ket. 51. § (3) bekezdésében meghatározott eltérést engedő szabályhoz igazodik.

A fellebbezésre tekintet nélküli végrehajthatóság kimondása, figyelemmel a Ket. 101. § (5) bekezdés e) pontjára, indokolt azoknál az építésügyi eljárás során hozott határozatoknál, amelyek esetében az energiaellátás folyamatos biztosítása szükséges, illetve a biztonsági övezet megsértésével kapcsolatban hozott határozatai esetében.

A 31. §-hoz

Az (1) bekezdéshez: A Bt. 44. § (1) bekezdés o) pontja hiányos a bányafelügyelet hatáskörét érintően, ugyanis a bányafelügyelet nemcsak a nyomástartó berendezések építését, használatbavételét, üzemeltetését és elbontását engedélyezi, hanem azok átalakítását és javítását is. Ennek megfelelően szükséges javítani a bányafelügyelet hatáskörét meghatározó szabályt is.

A (2) bekezdéshez: A földtani kutatásra vonatkozó szabályozás jelenleg hiányos a Bt.-ben. Bár az 1. § (3) bekezdése a Bt. egyes rendelkezései alkalmazását mondja ki a földtani kutatásra, ugyanakkor az engedélyezésre, valamint a végzett tevékenységre vonatkozóan részletszabályokat nem tartalmaz. Ennek megfelelően a 22/D. §-ban a földtani kutatás engedélyezésére vonatkozó részletszabályok beiktatásával szükséges az 1. § (3) bekezdésének hatályon kívül helyezése, ugyanakkor a bányafelügyelet hatáskörét meghatározó jogszabályi rendelkezés kiegészítésével egységes szabályozást kapunk.

A Bt. 44. § (1) bekezdésének egy új t) ponttal történő kiegészítése a vizek kártételei elleni védelem és védekezés célját szolgáló közcélú vízilétesítmények létesítéséhez szükséges ásványi nyersanyag kinyerő helyekre vonatkozó szabályok Bt.-be iktatása tekintetében szükséges.

A 32. §-hoz

A 47. §-hoz: A Bt. 20. § (6) bekezdés b) pontja kimondja, hogy nem kell bányajáradékot fizetni a vizek kártételei elleni védelem és védekezés céljából szükséges kitermelés és a kitermelt ásványi nyersanyagnak a közcélú vízilétesítmények építése során történt felhasználása után. Mindezek mellett azonban nincs olyan jogszabályi rendelkezés (sem a Bt.-ben, sem más jogszabályokban), amelyek az ilyen célú kitermelés engedélyezésére, illetve végzésére vonatkozó alapvető szabályokat meghatároznák. Ugyanis ez az esetkör nem érthető bele sem a bányavállalkozók által végzett „klasszikus” bányászati tevékenységbe, sem pedig a Bt. 1. § (7) bekezdése szerinti „egyéb” engedély alapján végezhető kitermelési tevékenységekbe. Mindazonáltal igen gyakoriak a közcélú vízilétesítményekhez szükséges kitermelések, amelyek a szabályozás hiánya miatt az eddigi gyakorlatban jogértelmezési problémákhoz, bizonytalanságokhoz vezettek. Ennek megfelelően szükséges a Bt.-ben meghatározni azon legfontosabb rendelkezéseket, amelyek az ilyen tevékenységhez szükséges anyagnyerő helyek létesítésre, üzemeltetésére és megszüntetésére vonatkoznak.

Szükséges egyrészt kimondani, hogy a közcélú vízilétesímény megépítéséhez szükséges ásványi nyersanyag kitermelésére annak 30 km-es körzetében kerülhet sor. Ennek indoka elsősorban az, hogy alapvetően egy olyan tevékenységről van szó, amelynek a közérdeket kell szolgálnia, ugyanakkor nem járhat az ásványvagyon felesleges terhelésével. Ezért, ha a közcélú vízilétesítmény építésének közelében megfelelő mennyiségű és minőségű töltésanyag áll rendelkezésre jogerős kitermelési műszaki üzemi tervvel rendelkező bányákban is és a bányából kitermelt ásványi nyersanyag kedvezőbb vagy azonos költségen beszerezhető, mint az anyagnyerő helyről, úgy anyagnyerő hely létesítése nem engedélyezhető. Ez utóbbi előírás az építés tekintetében azon fontos szempontot is figyelembe veszi, hogy a kivitelezés gazdaságos legyen és az államot legkevésbé terhelje.

Az új 47. § (5) bekezdése bizonyos területeket kizár az anyagnyerő hely létesítésének lehetősége alól (azon ásványi nyersanyag kutatási területet, amely tekintetében a bányavállalkozó jogerős és végrehajtható kutatási műszaki üzemi tervvel rendelkezik, és azonos ásványi nyersanyagra kívánják létrehozni az anyagnyerőhelyet, továbbá külszíni művelésre megállapított bányatelek területét, illetve vízbázisok védőterületét és védetté nyilvánított régészeti lelőhelyeket). Ennek indoka egyrészt, hogy megakadályozza a bányavállalkozók és az engedélyesek közötti jogvitát, másrészt kulturális örökségvédelmi szempontokat is figyelembe vesz.

Az új 47. § (6) bekezdése kizárja annak lehetőségét, hogy a kitermeléssel az engedélyes tulajdont szerezzen, azzal, hogy kimondja az anyagnyerő helyről kitermelt ásványi nyersanyag az állam tulajdonában marad. Ez összhangban van azzal, hogy az anyagnyerő hely létesítése alapvetően közérdekű tevékenységet jelent.

Az új 47/A. § - tekintve, hogy nem bányászati tevékenységről van szó - meghatározza a tevékenység végzésével összefüggő minimális garanciális rendelkezéseket: a terület igénybevételére vonatkozó megállapodás megkötésének, az okozott károk megtérítésének, illetve pénzügyi biztosíték nyújtásának szabályait.

Az új 47/B. § azt határozza meg, hogy az anyagnyerő hely létesítése komplex műveleti terv keretében engedélyezhető, és kimondja a komplex műveleti terv elkészítésénél figyelembe veendő legfontosabb szempontokat, valamint lehetővé teszi a létesítési engedély módosítását is.

Az új 47/C. § az anyagnyerő helyekre vonatkozó - nem közhiteles - nyilvántartás vezetésének kötelezettségét, és a nyilvántartás tartalmát határozza meg.

Az új 47/D. § az anyagnyerő hely engedélyezése esetére előírja a bányaüzemi felelős műszaki vezető és helyettese a Bt. 28. §-a szerinti megbízásának kötelezettségét. Emellett a külszíni bányászati tevékenységek biztonsági szabályzatának alkalmazását is elő kell írni és ez alapján a tevékenység műszaki felügyeletét ellátó személy tekintetében szükséges előírni a bányászatban műszaki biztonsági szempontból jelentős munkakörök betöltéséhez szükséges képesítésről és szakmai gyakorlatról szóló rendelet előírásainak alkalmazását is kimondani. Mindezzel műszaki-biztonsági szempontból megfelelő módon biztosítható az anyagnyerő helyen folytatott tevékenység és annak felügyelete.

Az anyagnyerő helyről történő kitermelés során is bekövetkezhetnek súlyos munkabalesetek, vagy súlyos üzemzavarok, amelyekre vonatkozóan meg kell teremteni az engedélyes kötelezettségét abban a tekintetben, hogy az így bekövetkezett eseményeket haladéktalanul (azonnal) bejelentse és ezt a bányafelügyelet a vonatkozó biztonsági szabályzat szerint kivizsgálja. Tekintettel azonban arra, hogy jellemzően homok és kavics kitermeléséről van szó, így a súlyos üzemzavar körét célszerűbb szűkebb körben meghatározni a kapcsolódó értelmező rendelkezésben.

Az új 47/E. § a kitermelési tevékenység befejezésére, illetve az anyagnyerő hely megszüntetésére vonatkozó szabályokat határozza meg.

Az új 47/F. § pedig azon tényállásokat határozza meg, amelyeket szankcionálni szükséges.

A 33. §-hoz

A 49. § 10. pontjában foglalt földtani kutatás fogalmának módosítása a földtani kutatás engedélyezési szabályainak pontosítása miatt szükséges.

A Bt. 20. § (3) bekezdés c) pontja kimondja, hogy a bányavállalkozó a próbatermelés során kitermelt ásványi nyersanyag után bányajáradékot köteles fizetni, ugyanakkor nem határozza meg a próbatermelés fogalmát, ezért szükséges a 49. § 13. ponttal történő kiegészítése.

A Bt. 49. § 25. pontja módosításának indoka, hogy a növelt hatékonyságú és környezetkímélő termelés esetén a szénhidrogének teljes spektrumát szükséges a szabályozás alá vonni.

A Bt. 49. § 26. pontjában foglalt szolgáltatásra köteles földtani adat fogalmának pontosítását szolgálja.

A 49. § 53. ponttal, a szüneteltetés fogalmának meghatározásával egészíti ki a Bt. A szüneteltetés fogalma a Bt.-ben nem szerepel (csak a Bt. végrehajtási rendeletében). Tekintettel arra, hogy a szüneteltetés 6 évet meghaladó időtartamához a Bt. szigorú jogkövetkezményt rendel (a bánya bezárásának és a tájrendezés elvégzésének elrendelése), szükséges a fogalomnak a Bt.-ben, generális szinten történő elhelyezése.

A 49. § 54. ponttal, az együttes művelési terv fogalmával egészíti ki a Bt.-t. A művelési terv tartalmát a Kőolaj- és Földgázbányászati Biztonsági Szabályzatról szóló 2/2010. (I. 14.) KHEM rendelet tartalmazza.

A 34. §-hoz

Átmeneti rendelkezések megalkotása.

Az 50. § új (19) és (20) bekezdéssel történő kiegészítése: az építési tilalom vagy korlátozás elrendelésével kapcsolatos új 39. § (4)-(5) bekezdése, illetve a fellebbezésre tekintet nélkül végrehajtható építésügyi hatáskörben hozott határozatok tekintetében, továbbá a földtani adatszolgáltatásra szükséges átmeneti rendelkezések megalkotása a jogbiztonság érdekében, különösen azért, mert ezek esetében a folyamatban lévő eljárásokban is szükséges lehet alkalmazásuk, amely ugyanakkor többletteherrel nem jár a hatóság vagy az ügyfelek esetében.

Az 50. § (21) és (22) bekezdésben lévő átmeneti rendelkezések megalkotása a Bt. 26/A. § (6) bekezdésének módosításához, illetve a 26/A. § (6a) bekezdéssel történő kiegészítéséhez kapcsolódik. Tekintettel arra, hogy a bányászati jog jogosítottjának pályáztatás útján történő kijelölésével kapcsolatosan a Bt. eddig nem rögzítette, hogy az üzemszerű kitermelést mikor kell megkezdeni, így ehhez kapcsolódóan szükséges annak átmeneti rendelkezés keretében történő kimondása is, hogy a rendelkezés hatálybalépéséig pályázat keretében már kijelölt új jogosítottak tekintetében hogyan szükséges eljárni. A hazai ásványvagyon hatékony kitermelésének biztosítása érdekében ugyanis nem várható el, hogy határozatlan ideig területfoglalás következzen be (ezt a Bt. korábbi módosítási során megalkotott garanciális jogvesztést kimondó szabályok is bizonyítják). Azokra a szabály hatálybalépése hátrányosan hatna ugyanakkor, akiknek a kijelölésről számított öt év a szabály hatálybalépésének időpontjában már eltelt. Ennek megfelelően, annak biztosítása mellett, hogy a már megszerzett jogok ne sérüljenek, de az előbbi jogalkotói akarat is megvalósuljon, esetükben egy hat hónapos átmeneti időszak előírásával biztosított, hogy kérelmezzék az öt éves határidő meghosszabbítását és megkezdhessék az üzemszerű kitermelést. Azon esetekben, ahol a kitermelést a korábbi jogosított már megkezdte, szintén átmeneti rendelkezés biztosítja, hogy a már kijelölt jogosítottak érdekei ne sérüljenek az egyéves szabálynak a hatálybalépésétől történő számításával. Amennyiben azonban ezt a határidőt elmulasztják, úgy az a bányászati jog elvesztésének jogkövetkezményét eredményezi. Az így kijelölt jogosítottak érdekei sem fognak sérülni, továbbá a kitermelés megkezdésére is biztosított a megfelelő határidő.

A 35. §-hoz

A Bt. 50/A. § (1) bekezdés 18. pontjában található felhatalmazó rendelkezés kiegészítése a nyilvántartás részletszabályainak rendeleti szintű megalkotásához szükséges.

A Bt. 50/A. § (1) bekezdés 20. pontjának és a 23. pontjának módosítása azért szükséges, mert jelenleg a bírság mértékének meghatározásával kapcsolatos felhatalmazó rendelkezés hiányzik a Bt.-ből, amely alapján nem lehet a vonatkozó kormányrendeletekbe ilyen jellegű szabályok beépítése.

Az 50/A. § (1) bekezdésének kiegészítése egy új 30. ponttal: a felhatalmazó rendelkezések kiegészítése a közcélú vízilétesítmények létesítéséhez szükséges anyagnyerő helyekre vonatkozó szabályozás Bt.-be emeléséhez kapcsolódón az eljárási szabályok megalkotásához szükséges.

A 36. §-hoz

Az 50/D. § (4) bekezdésének módosítása azért szükséges, mert a gyakorlati tapasztalatok azt mutatják, hogy az egyes kormányhivatalok eltérő joggyakorlatot folytattak az utólagos szolgalom alapítására vonatkozó szabályok alkalmazása tekintetében, ezért egyértelműen ki kell mondani, hogy a szolgalomalapítási eljáráshoz hasonlóan itt is a kisajátítási törvény szabályait kell alkalmazni.

A 37. §-hoz

Az 50/F. §-ban lévő átmeneti rendelkezés egyértelműsítésére azért van szükség, mert eltérő értelmezések és ebből adódóan jogalkalmazási problémák merültek fel a jogszabály-módosítást megelőzően kiadott és jogerőre emelkedett geotermikus energia kutatási engedélyek alapján elvégzett sikeres kutatásokat követő védőidom megállapítási eljárások során. Ezen engedélyek alapján a kutatás sikeres befejezésével a bányavállalkozónak jogosultsága van arra, hogy a geotermikus védőidom megállapítását kezdeményezze a bányafelügyeletnél, amelyet a bányafelügyelet a Bt. 22/B. § (2)-(3) bekezdése szerint állapít meg. A szénhidrogén kutatási engedélyek kapcsán is konzekvensen követett gyakorlat szerint a zárttá minősítés a meglévő engedélyek alapján szerzett jogokat - ez esetben a védőidom megállapításához való jogot - nem érintheti. Ennek megfelelően a geotermikus energia kapcsán a 2500 méter alatti földkéregrész zárttá minősítésétől függetlenül a meglévő kutatási engedélyek alapján a védőidom megállapításához való jog fennállását egyértelműsíteni szükséges.

A 38. §-hoz

A szövegcserés módosító rendelkezések.

1. A Bt. 12. § (3) bekezdésének pontosítása szükséges, mert nem egyértelmű, hogy mely esetben kell a visszamaradt ásványi nyersanyag tekintetében újabb koncessziós pályázatot kiírni. A szövegből ugyanis csak közvetetten vezethető le, hogy a jogalkotó szándéka arra irányul, hogy ha a koncessziós szerződés megszűnését követően marad vissza kitermelhető ásványi nyersanyag a koncessziós területen, úgy akkor a szerződés megszűnését követő 3 hónapon belül a miniszter újabb koncessziós pályázatot ír ki.

2. A 49. § 13. pontjában a próbatermelésre vonatkozó új fogalom bevezetése miatt a Bt. 20. § (3) bekezdését is módosítani kell. A módosítás alapján egyértelmű, hogy mi tartozik a próbatermelés körébe (kutatás és feltárás során végzett ásványi nyersanyag kitermelés), erre tekintettel a bányajáradék fizetési kötelezettségnél is csak ezt a fogalmat kell használni, figyelemmel arra, hogy a próbatermelés a kutatás során történt kitermelést is magába foglalja.

A 20. § (3) bekezdés c) pontjának módosítása a próbatermelés fogalmának meghatározásához kapcsolódik, ugyanis abban kimondásra kerül, hogy a próbatermelést a kutatási időszak alatt is végzik, így a „kutatás” kifejezés használata a 20. § (3) bekezdés c) pontjában nem szükséges a továbbiakban.

3. A 20. § (3) bekezdés g) pontjában szükséges pontosítani a „szilárd ásványi energiahordozók” fogalmat, tekintettel arra, hogy a jelenlegi szabályozás a fajlagos értékek vonatkozásában nem ismer ilyen meghatározást, amely jogbizonytalanságot eredményez a jogalkalmazók oldalán.

4. A Bt. 23. § (2) bekezdésének módosítása a szabályozás pontosítását szolgálja, tekintettel arra, hogy a föld alatti gáztárolással kapcsolatos szabályok nem teljes körűek a Bt.-ben, és csak analógia útján lehetséges jelenleg a Bt. vonatkozó rendelkezéseinek alkalmazása.

5. A 25. § (4) bekezdésének szövegcserés módosítása a földtani kutatás szabályainak megteremtéséhez kapcsolódik. Ugyanis a földtani kutatásra jogosult köteles a földtani adatok szolgáltatására, ennek megfelelően a bányavállalkozó mellett neki is felelősséggel kell tartoznia a szolgáltatott adatok valódiságáért.

6. A 26/A. § (5) bekezdés b) pontjának módosítása szövegpontosítás, amely alapján egyértelművé válik, hogy mikor kell a bányászati jogot törölni.

7. A 26/B. § (1) bekezdésének módosítása a hivatkozások pontosítását tartalmazza, figyelemmel arra, hogy a 26/A. § (3) bekezdésének már nincs e) pontja.

8-9. A 26/C. § (1), illetve (3) bekezdésének módosítása az egységes jogértelmezést segíti. Ugyanis a kivett hellyé minősítéskor fizetendő kártalanítás megítélésekor nem azt kell vizsgálni, hogy volt-e kitermelés vagy sem a bányatelken, hanem azt, hogy a kivett hellyé minősítés a további kitermelést megakadályozza-e. Ehhez kapcsolódóan pedig a koncesszióra történő külön hivatkozás nem szükséges, mivel a koncesszió alapján folytatott bányászati tevékenységre a Bt. 19. §-a alapján az általános szabályokat kell alkalmazni. Ezért koncesszió esetében (függetlenül a megszűnésétől) is alkalmas kitétel a „bányabezárási műszaki üzemi terv benyújtása előtt” szöveg.

10. A 27. § (1) bekezdésének módosítása a szabályozás pontosítását szolgálja, tekintettel arra, hogy a föld alatti gáztárolással kapcsolatos szabályok nem teljes körűek a Bt.-ben, és csak analógia útján lehetséges jelenleg a Bt. vonatkozó rendelkezéseinek alkalmazása.

11. A Bt. 35. § (1) bekezdésének módosítása a jogszabályokban használt kifejezések összhangja miatt szükséges, a Bt. hatálya a bányászati hulladékkezelésre terjed ki, nem pedig a hulladékkezelésre.

12-13. A Bt. 37. § (1), (6) bekezdésének módosítása az 1. § (3) bekezdésének hatályon kívül helyezéséhez és a 22/D. § beiktatásához kapcsolódik. A földtani kutatási tevékenységgel okozott károkat jelenleg is a bányakárokra vonatkozó szabályok szerint kell megtéríteni. A módosítás ezen szabály további fenntartását szolgálja.

14. Szövegpontosítás.

15. A Bt. 38/A. § (5a) bekezdésében szükségesnek tartjuk jogszabályban rögzíteni, hogy amennyiben a közterületen elhelyezett közcélú hálózat biztonsági övezete közterületnek nem minősülő ingatlant is érint, akkor szükséges a vezetékjog alapítása, mivel az ezzel ellentétes szabályozás az adott, nem közterületi ingatlan tulajdonosának tulajdonjogát hátrányosan érintené, ha a vezetékjog az ingatlan-nyilvántartásba nem kerülne bejegyzésre.

16. A 38/C. § pontosítása a környezetvédelmi és a vízügyi hatóságok hatáskörének szétválasztása miatt szükséges kiegészítés.

17. A 41. § és a 41/A. § módosítása a bányafelügyelet diszkrecionális jogkörét kívánja szűkíteni a jogszerűtlen tevékenységek tekintetében alkalmazható bírságszankciók kiszabása körében. A módosítás alapján a törvényi tényállásokat megvalósító személyekkel szemben bírságot kell alkalmazni, kivéve ha a Ket. 94. § (1) bekezdés a) pontja, vagy a kis- és középvállalkozások fejlesztéséről szóló 2004. évi XXXIV. törvény 12/A. §-a alapján figyelmeztetést kell alkalmazni. E két szabályhely alapvetően elegendő a kisebb súlyú jogsértések nem bírságszankcióval történő kezelésére, a nagyobb súlyú jogsértések esetében viszont indokolt a bírság alkalmazása. A módosítás alapján a bányafelügyelet diszkrecionális jogköre csak a bírság mértékének megállapítására terjed ki.

18-21. Szövegpontosítás.

22. A Bt. 44. § (1) bekezdés q) pontjában szükséges a bányafelügyelet földtani hatáskörének pontosítása, mert ennek hiányában hatósági eljárásait nem tudja hatékonyan lefolytatni.

23. A 44. § (5) bekezdése alapján a bányafelügyelet intézkedési jogkörrel rendelkezik a hatósági felügyelete alá tartozó tevékenységek tekintetében a közérdek sérelmének megelőzésére, illetve megszüntetésére. Sok esetben azonban a bányafelügyelet által felügyelt tevékenységek esetében harmadik személyek (tehát nem bányavállalkozók) tanúsítanak olyan magatartást (amely legtöbbször akadályozásban nyilvánul meg), amelyek ellehetetlenítik a jogszerű működést, azonban a tanúsított magatartás nem szankcionálható. Ennek megfelelően a szövegcserés módosítás ezt a lehetőséget teremti meg.

24. A 49. § 13. pontjában a próbatermelésre vonatkozó új fogalom bevezetésével párhuzamosan szükséges a 49. § 9. pontjában szereplő feltárás fogalmát is módosítani, mert a fogalom tautológiát tartalmaz a szénhidrogén-bányászat tekintetében.

25. Az 50/D. § (2) bekezdésének módosítása az utólagos szolgalmi jog alapítására irányuló eljárás lefolytatására vonatkozó meghatározott határidőt hosszabbítja meg. A jelenleg hatályos rendelkezés 2014. december 31-ig biztosítja a bányavállalkozónak a kártalanítás nélkül történő szolgalmi jogok megállapítását. A bányavállalkozók tekintetében azonban előzetes becslések alapján több ezer rendezendő földrészletre vonatkozó kötelezettséget jelent az előírás. A folyamatos felülvizsgálat során pedig egyre több ilyen földrészletet fed fel. A rendezések átlagosan 1 évet vesznek igénybe a megrendelés kiadásától a szolgalmi jog bejegyzéséig, és ezt megelőzi a részletes felülvizsgálat (adatok, iratok - határozatok, vázrajzok, terület-kimutatások - beszerzése földhivataltól, levéltártól, digitális állományok előállítása, meglévő bejegyzések vizsgálata). A rendezések nagy számából és az eljárások jelentős időigényéből már most prognosztizálható, hogy a hatályos jogszabály szerint megállapított határidőig, azaz 2014. december 31-ig nem lesz teljesíthető az utólagos rendezés. Ennek megfelelően szükséges a határidő módosítása, hogy a bányavállalkozók a jogszabályi előírásoknak megfelelhessenek.

A 39. §-hoz

a) A Bt. 1. § (3) bekezdésének hatályon kívül helyezése: A földtani kutatásra vonatkozó szabályozás jelenleg hiányos a Bt.-ben. Bár az 1. § (3) bekezdése a Bt. egyes rendelkezései alkalmazását mondja ki a földtani kutatásra, ugyanakkor az engedélyezésre, valamint a végzett tevékenységre vonatkozóan részletszabályokat nem tartalmazott. Az 1. § (1) bekezdésének és a 44. § (1) bekezdésének kiegészítésével, a 22/D. § beiktatásával ez a hiányosság megszűnik, ugyanakkor a párhuzamos rendelkezések elkerülése érdekében az 1. § (3) bekezdésében feleslegessé váló szabályt hatályon kívül kell helyezni.

b) A Bt. 22/A. § (5)-(6) bekezdésének hatályon kívül helyezése: a zárttá nyilvánítás szabálya szerint zárttá nyilvánított területen csak koncesszió keretében lehet bányászati jogot szerezni. Többek között szénhidrogénekre az ország területe zárnak minősül, ezért az ilyen területekre bányászati engedélyt szerezni más formában (vagyis a koncesszión kívül) nem lehetséges. Ezzel a szabállyal azonban ellentétes a Bt. 22/A. § (5)-(6) bekezdése, illetve nehezen is értelmezhető a benn foglalt szabály, mivel a Bt. több helyen is megerősíti, hogy zárt területen csak koncesszió keretében lehetséges a jogszerzés. A koncessziós pályázati eljárás lefolytatásával a szénhidrogének tekintetében uniós elvek alapján biztosítandó egyenlő bánásmód és az engedély azonos feltételek szerinti megszerzésének követelménye is megfelelően biztosított, így a koncessziós jog megszerzése megkülönböztetés nélkül történhet meg, ehhez képest azonban a Bt. 22/A. § (5)-(6) bekezdése nem értelmezhető.

c) A Bt. 26/C. § (2) bekezdésének módosítása az egységes jogértelmezést segíti. A „művelés alatt” álló kitétel ugyanis a kártalanítás megítélése tekintetében problémát okozhat, mivel művelés alatt csak az a bányatelek állhat, amelyiknek van hatályos kitermelési műszaki üzemi terve, ugyanakkor a jogalkotó célja az volt a rendelkezés beiktatásával, hogy a kártalanítás megítélése tekintetében nem azt kell vizsgálni, hogy a kártalanítás megállapításának időpontjában van-e konkrét kitermelése tevékenység vagy nincs, hanem azt, hogy a csökkentés a további kitermelést mennyiben akadályozza meg.

d) A Bt. 28/A. §-ában foglalt kiszervezés engedélyezésének hatályon kívül helyezése is a vállalkozások adminisztratív terheinek csökkentését szolgálja. A gázipari engedélyesek 2013. december 31-e óta műszaki-biztonsági irányítási rendszer működtetésére kötelezettek. A rendszernek, amelyet az MBFH hagy jóvá, és amelynek működtetését a bányakapitányságok rendszeresen ellenőrzik, részét képezik az egyes tevékenységeik végzésére megbízott vállalkozók kiválasztására vonatkozó szabályok is. Ezért ez kellő garanciát biztosít arra, hogy a vállalkozások alkalmasak arra tevékenységre, amelyre az engedélyestől megbízást kapnak, így feleslegessé vált a kiszervezés bányafelügyelet általi jóváhagyása.

e) A Bt. 32. § (5) bekezdéséhez: a 32. § (5) bekezdésében foglalt rendelkezés átkerül a 38. § (8) bekezdésébe dogmatikai okokból, ennek megfelelően a 32. § (5) bekezdését hatályon kívül kell helyezni.

f) A 36. § (3) bekezdésének hatályon kívül helyezése azért szükséges, mert alapvetően szükségtelen és értelmezhetetlen rendelkezést tartalmaz. Ugyanis a bányászati jog az ingatlan tulajdonjogát nem korlátozza, ahogyan azt a Bt. 26. § (5) bekezdése is megállapítja. Az ingatlannal történő rendelkezést a tájrendezés foka nem befolyásolja, így kérdéses, hogy miért korlátozná az ingatlantulajdonost a tájrendezés hiánya. Ennek megfelelően az ingatlantulajdonos így is szabadon rendelkezhet az ingatlannal.

g) A Bt. 42. § (1) bekezdéséhez: a Bt.-ben a kutatási, feltárási és kitermelési (meddőhányó hasznosítási, földgáztárolási), a szüneteltetési és a bányabezárási műszaki üzemi terv engedélyezési eljárások elkülönülnek egymástól (az egyes engedélyezési eljárások között átfedés már nincs). Erre tekintettel szükséges a belső koherenciát megteremteni a Bt. 27. § (4) bekezdése és a Bt. 42. § (1) bekezdése között. A 27. § (4) bekezdésére vonatkozó visszahivatkozást ezért hatályon kívül kell helyezni.

A 40. §-hoz

Az anyagnyerőhelyekre vonatkozó szabályozás beiktatásához kapcsolódóan módosítja szövegcserés rendelkezéssel a termőföldről szóló 2007. évi CXXIX. törvény (a továbbiakban: Tftv.) 2. § 82. pontjában meghatározott cél-kitermelőhely fogalmat és kiegészíti azt az anyagnyerőhely fogalmával is. Az anyagnyerő hely mindössze annyiban tér el a cél-kitermelőhely fogalmától, hogy a kitermelt ásványi nyersanyag nem a gyorsforgalmi utak földművei (töltései) megépítéséhez kerül felhasználásra, hanem a vizek kártételei elleni védelem és védekezés célját szolgáló közcélú vízilétesítmények megépítését szolgálja. A földvédelmi eljárás szempontjából az igénybevétel (ásványi nyersanyag kitermelés) kétféle célja (árvíz elleni védelem, illetve útépítés) együtt kezelendő. Így a Tftv. 15/B. § rendelkezéseit alkalmazni kell az anyagnyerő helyekre is. A módosítás ennek megfelelően az egységes jogalkalmazást segíti elő.

-----STARTING---POINT---VEGE---

A 41. §-hoz

Hatályba léptető rendelkezés. A 31 napos felkészülési idő indoka a bírságtényállások módosítása.