2015. évi XLIII. törvény indokolása

a honvédek jogállásáról szóló 2012. évi CCV. törvény, valamint az azzal összefüggő egyes törvények módosításáról

-----STARTING---POINT---ALTALANOS--- 

Az új közszolgálati életpályamodell kialakításának keretében a Kormány döntése alapján a 2015. év során kerül bevezetésre az új katonai életpálya, valamint ezzel összefüggésben a honvédek illetményrendszerének átalakítása. Annak érdekében, hogy az új katonai életpálya keretében a haza szolgálatát esküjük szerint életük árán is ellátó honvédek megbecsülése növekedjen, a katonai hivatás minden szempontból valódi - a katonai pálya egészén átívelő - karrieré válhasson, valamint a Magyar Honvédség megtartó ereje is megerősítésre kerüljön, szükséges a honvédek jogállásáról szóló 2012. évi CCV. törvény (a továbbiakban: Hjt.), valamint az azzal összefüggő egyes törvények - részletes indokolásban kifejtettek szerinti - módosítása. A törvény ezeket a módosításokat foglalja össze.

-----STARTING---POINT---RESZLETES---

Az 1. §-hoz

Az új életpálya bevezetése - a korábbi gyakorlati tapasztalatokra is figyelemmel - szükségessé tette egyes, az előmenetelhez, illetve az illetményrendszerhez kapcsolódó értelmező rendelkezések módosítását. Ezekre figyelemmel a törvény módosítja az előmenetel, az illetmény-megállapítás, a rendszeres illetménypótlék és a távolléti díj meghatározását, valamint bevezeti a honvédelmi illetményalap és a rendszeresített rendfokozat fogalmát. Koncepcionális változás, hogy a távolléti díj a jövőben csak, mint számítási alap kap szerepet a szabályozásban, a korábban távolléti díjjal ellentételezett időszakokra a jövőben az általános szabályok szerinti illetmény jár, kivéve, ha a törvény az illetményre való jogosultságot valamilyen okból tételesen kizárja vagy korlátozza.

A 2. §-hoz

A törvény az általános magatartási követelmények körét pontosítja a már létező honvéd etikai követelményekkel, amely az új katonai életpálya kialakításával összefüggésben vált indokolttá.

A 3. §-hoz

A törvény törli azt a szabályt, amely szerint a szolgálatteljesítési időkedvezmény pénzben megváltható bizonyos szabályok szerint. Ennek oka, hogy az új illetményrendszerben - a juttatási struktúra egyszerűsítése és a különféle juttatások elszámolásának megkönnyítése érdekében - a távolléti díj már nem fog „illetményt helyettesítő” juttatásként funkcionálni. Emellett alapvető törekvés az új katonai életpálya kialakításával összhangban, hogy az egyes szolgálati feladatok ellátása tekintetében módosuljon a munkaszervezés eddigi gyakorlata, amelynek eredményeként az időkedvezmény pénzbeli megváltása mellőzhetővé válik.

A 4. §-hoz

A törvény az állomány tagjával történő újbóli szolgálati viszony létesítését csak 5 év után teszi lehetővé abban az esetben, ha korábbi szolgálati viszonya a szerződésben vállalt szolgálati idő letelte miatt szűnt meg. Az újbóli jogviszony létesítés 5 éves tilalma alól azonban a törvény szerint kivételt képez, ha az állomány tagja az új jogviszony létesítéséig teljes összegben visszafizeti azokat a juttatásokat, amelyek a korábbi szerződés leteltére és a jogviszony megszűnésére figyelemmel őt megillették. Ezeknek a rendelkezéseknek a célja garanciális jelleggel biztosítani azt, hogy a szolgálati viszony ilyen jellegű megszűnése esetén ne lehessen visszaélésszerűen többször hozzájutni a kapcsolódó juttatásokhoz.

Az 5. §-hoz

A törvény a jogalkalmazási tapasztalatokra, valamint jogtechnikai követelményekre figyelemmel pontosítja a szolgálati beosztáshoz kapcsolódóan megállapítható idegennyelv-ismereti követelményekre vonatkozó rendelkezést.

A 6-7. §-hoz

A törvény a közszolgálati életpályák közötti átjárhatóság megteremtése érdekében - összhangban a társ-hivatásrendek szabályozásával - speciális előnyben részesítési szabályt fogalmaz meg az üres tiszti, altiszti szolgálati beosztások betöltésénél a rendvédelmi szervek hivatásos állományából, továbbá a kormányzati szolgálati, köztisztviselői jogviszonyból tartalékállományba helyezettek vonatkozásában. A törvény szintén ebből a célból speciális szabályokat fogalmaz meg a próbaidő tekintetében az egyes közszolgálati életpályákból érkezőkre nézve. A törvény emellett pontosítja az alapkiképzés teljesítésére nyitva álló határidő egyes kérdéseit.

A 8. §-hoz

A törvény arról is rendelkezik, hogy a miniszter az állomány ezredes vagy tábornok rendfokozattal rendszeresített, vezetői beosztást betöltő tagját beosztásából indokolás nélkül rendelkezési állományba helyezheti, összhangban a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény hasonló tárgyú rendelkezésével.

A 9. §-hoz

A törvény a rendelkezési állományra vonatkozóan a jogalkalmazást elősegítő, pontosító rendelkezéseket, valamint a 8. §-hoz kapcsolódó rendelkezéseket tartalmaz.

A 10. §-hoz

A törvény - összhangban a rendvédelmi feladatokat ellátó szervek hivatásos állományának szolgálati jogviszonyáról szóló törvénnyel - a nyugdíj előtti rendelkezési állományba tartozók illetményét a központi költségvetés terhére kívánja finanszíroztatni. A törvény ezzel kívánja előmozdítani az egyes életpályák közötti átjárhatóság megteremtését és az átfogó közszolgálati életpálya kiépítését, valamint garantálni a nyugdíj előtti rendelkezési állomány tekintetében az akár 40 éven átívelő katonai életpálya utolsó szakaszának biztosítottságát.

A 11. §-hoz

A törvény a gyakorlati tapasztalatokra és a Magyar Honvédség más szervekkel történő együttműködéseire figyelemmel pontosítja az állomány más szervhez vezényelt tagjainak vezénylésére vonatkozó szabályokat, különös figyelemmel a vezénylést létesítő megállapodásra, a vezénylés időtartamára, a vezényeltre vonatkozó garanciális rendelkezésekre, valamint a vezénylés megszüntetésének kérdéseire.

A 12. §-hoz

A törvény a gyakorlati tapasztalatok alapján pontosítja a Nemzeti Közszolgálati Egyetemre (a továbbiakban: NKE) vezényeltek vonatkozásában az NKE-nél ellátott szolgálati beosztások létesítésének és azok besorolásának fő szabályát, megteremtve az NKE Fenntartói Testületének véleményezési jogát.

A 13. §-hoz

A törvény pontosítja a nem katonai oktatási intézményben vezényléssel szolgálatot teljesítő vezényeltek csapatgyakorlaton történő részvételére vonatkozó szabályozást.

A 14. §-hoz

A törvény az új katonai életpálya bevezetésének részeként, az új illetményrendszer szabályaira és elveire figyelemmel módosítja a megbízás jogintézményére vonatkozó rendelkezéseket, és abban az eredeti beosztás ellátása alóli mentesítéssel legfeljebb 1 évig terjedő megbízás lehetőségét tartja fenn a jövőben, az állomány megbízott tagjának illetményére vonatkozó szükséges garanciális szabályok megteremtésével. Így - az eredeti beosztás ellátása alóli mentesítés mellett - megbízással csak üres szolgálati beosztás, vagy szolgálati beosztása ellátásában legalább harminc napig akadályozott személy helyettesítése lesz ellátható. Azokban az esetekben, ahol a törvény szerinti megbízás alkalmazása nem indokolt, a feladatok ellátását munkaszervezés, illetve egyes esetekben munkakör-gazdagítás útján kell biztosítani.

A 15. §-hoz

A törvény pontosítja az állami vezetővé történő kinevezés esetkörére nézve a jogviszony megszűnésének szabályait. A politikai vezetővé történő kinevezés továbbra is a törvény erejénél fogva beálló megszűnési ok. Tekintettel azonban arra, hogy a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény 7. § (3) bekezdése alapján a szakmai vezető kormányzati szolgálati jogviszonyban áll, a szakmai vezetők esetében eddig két megszűnési ok konkurált egymással. A Hjt. eddig az állami vezetővé (ide értendők a politikai vezetők és a szakmai vezetők is) történő kinevezést nevesítette a törvény erejénél fogva beálló megszűnési oknak. Szakmai vezetővé történő kinevezés esetén azonban a szolgálati viszony áthelyezéssel szűnik meg a Hjt. 59. § (2) bekezdés c) pontja alapján, vagyis szükségessé vált a szabályozás pontosítása és az állami vezetők köre helyett a politikai vezetőkre vonatkozó pontosítás.

A 16. §-hoz

A törvény az új juttatási rendszer részeként módosítja a végkielégítésre vonatkozó szabályokat, melynek keretében a jogintézmény hatályát - a szerződéses állomány juttatásainak a hivatásosokéhoz való közelítése érdekében - kiterjeszti a szerződéses tiszti és altiszti állományra is, ezzel is támogatva a szerződéses állomány tagjait a szolgálati viszony megszűnésének egyes eseteire.

A 17-18. §-hoz

A törvény az új katonai életpálya és az új illetményrendszer kialakítása érdekében módosítja a szerződéses állományt korábban a szerződéskötéssel összefüggésben megillető illetményjellegű juttatások rendszerét. A módosítás révén - figyelemmel arra, hogy a törvény szerint a szerződéses tiszti és altiszti állomány egyidejűleg jogosultságot szerez a hivatásosokkal azonos feltételek mellett a végkielégítésre és a jubileumi jutalomra - kizárólag a szerződéses legénységi állomány számára kerül meghatározásra a szerződés-hosszabbítási díj, valamint a visszailleszkedési támogatás intézménye. A szerződés-hosszabbítási díj rendeltetése, hogy a legénységi állomány tagjait az eredetileg vállalt szolgálati idő leteltekor újabb szolgálati évek vállalására ösztönözze. A szerződés-hosszabbítási díj szabályozását a rendelkezés úgy alakítja ki, hogy, ha - a Honvédség számára optimális legénységi szolgálati időig - a hosszabbításkor az állomány tagja hosszabb további szolgálati időt vállal, akkor nagyobb mértékű díjra válik jogosulttá.

A törvény a szerződés-hosszabbítást a 15. vállalt szolgálati év megkötéséig emelkedő, majd az ezt követő szerződés-hosszabbításokkor csökkenő mértékű díjazással ösztönzi. A növekvő mértékű ösztönzés úgy folytatódik, hogy a 13. szolgálati év után még vállaljon további éveket a katona az optimális szerződéses szolgálati idő kitöltéséig. Ezt követően, mivel ugyan még célszerű lehet a rendszerben tartani a tapasztalt katonákat - de ez már tömegesen nem szükséges, hiszen a legénységi állomány nagy többségében olyan beosztásokat tölt be, amelyeknél a fizikai erő és állóképesség fontos tényező - már nem kiemelten ösztönzött a 18 éven túli további szolgálatvállalás.

Ezt követően tehát jelentősen csökken a szerződés-hosszabbítási díj mértéke, oly módon, hogy 33 év szolgálati idő után már egyáltalán nem járna szerződés-hosszabbítási díj.

Ha a szerződéses legénységi állományú katona nem tölti ki a hosszabbított szerződésében vállalt szolgálati időt, a kifizetett szerződés-hosszabbítási díjat a jelenlegi szabályokhoz hasonlóan vissza kell fizetnie.

Ettől eltérően, ha a szerződés meghosszabbítását a legénységi állomány tagja nem vállalja, a korábbi leszerelési segély intézménye helyett a törvény bevezeti a visszailleszkedési támogatás intézményét a pályaelhagyó állománytagok munkaerő-piaci reintegrációjának támogatása érdekében.

A visszailleszkedési támogatás a végkielégítéshez hasonló sávos mértékrendszer figyelembevételével kerül megállapításra. Annak érdekében, hogy az optimális időtartamú szerződéses legénységi szolgálatvállalást támogassa e juttatás is, a visszailleszkedési támogatást megalapozó szolgálati időhöz tartozó sávok alapján megállapított havi mértékek a végkielégítéshez képest időben eltolva kerülnek megállapításra. A kialakított szabályozás alapján az első visszailleszkedési támogatás kifizetése 5 év szolgálati idő letöltését követően következhet be.

A 19. §-hoz

Az új katonai életpálya kialakításával összefüggésben szükségessé vált az előmeneteli rendszer szabályainak pontosítása. Ennek központi kérdését a legénységi állomány tagjainak előmenetele adja, amely a munkakör alapú rendszer legénységi beosztásokra történő kiterjesztésének következménye. A törvény főszabállyá teszi, hogy magasabb beosztásba alapvetően csak az ezt támogató teljesítményértékelés alapján lesz kinevezhető a legénységi állomány tagja - a várakozási időtől függetlenül -, míg az adott beosztáson belül a rendfokozati előmenetel fő szabály szerint a várakozási idők leteltét követően valósul meg. A törvény mindezeken felül pontosítja még az állomány más szervhez vezényelt tagjainak előmenetelére vonatkozó szabályokat is.

A 20. §-hoz

Az új katonai életpálya kialakításának egyik hangsúlyos eleme az oldalirányú karrierút megteremtése, amelyet a törvény a fokozati vizsga intézményének bevezetésével valósít meg. Az oldalirányú karrier lehetősége mindhárom állománycsoport esetében kialakításra került. Célja egyrészt a motiváltság, különösen az anyagi motiváció fenntartása, valamint az állomány tagja szervezeti tudásának bővítése, frissítése. Ennek értelmében az állomány azon tagja, akinek a „klasszikus”, tehát a rendfokozatban vagy beosztásban való előmenetelre nem nyílik lehetősége, eredeti, vagy azonos szintű beosztásában maradva fokozati vizsgát köteles tenni. A fokozati vizsga letételével az állomány tagja - a különböző fokozatok szerint növekvő - magasabb összegű honvédelmi szolgálati díjra válik jogosulttá. Alapelvként a fokozatok megszerzésével elérhető illetményemelkedés nem éri el a magasabb beosztásba helyezéssel járó illetménynövekedést, hogy a jogalkotó ezzel tartsa fenn a „klasszikus” karrierre való törekvést.

A tisztek és az altisztek esetében négy fokozatot, a legénységi állomány tekintetében pedig három fokozatot kell megszerezni majd ezt követően az utolsó fokozatot kell rendszeresen megerősíteni. A fokozati vizsga határidőig történő le nem tétele a szolgálati viszony megszűnését eredményezheti, ugyanakkor a törvény alapján a munkáltatói jogkört gyakorló két év haladékot adhat a vizsga letételére. A vizsgarendszerre vonatkozó részletes szabályok mellett miniszteri rendeletben kerülnek meghatározásra azok az időtartamok - így például az illetmény-nélküli szabadság, vagy az egy éven túli tartós külföldi szolgálat -, amelyek a következő fokozati vizsga kivárási idejébe nem számítanak bele.

A 21. §-hoz

A törvény az új illetményrendszer kialakításának részeként e rendelkezésben határozza meg a honvédelmi szolgálati díjra való jogosultság szempontjából releváns jogszerző, valamint a végkielégítés szempontjából figyelembe nem vehető időszakokat. A szabály célja, hogy a szerződés-hosszabbítási díjra való jogosultság ideje ne számítson be végkielégítésre való jogosultság idejébe.

A 22‒29. §-hoz

A törvény az illetményrendszer átalakításával összefüggésben pontosítja a szolgálatteljesítési időre vonatkozó szabályokat. Ennek keretében a készenléti jellegű beosztások és a folyamatos ügyeleti szolgálat ellátására szervezett beosztások, a szolgálatteljesítési idő időkerettel történő megállapítása, a túlszolgálat szabályai, valamint a szülési szabadság intézménye is pontosításra kerülnek.

A 30. §-hoz

Az új illetményrendszer részeként a törvény módosítja azokat az egészségügyi szabadsággal összefüggő távolléti formákat, amelyekre az illetmény törvényben meghatározott mérték szerinti része jár.

A 31‒36. §-hoz

A törvény az új katonai életpálya kialakításának részeként megújítja az illetményrendszert a Magyar Honvédségben. Ennek keretében az illetmény általános szabályainak rendszerét is módosítja, tekintettel arra, hogy a korábbiaktól eltérően az illetmény a törvény alapján alapilletményből, honvédelmi szolgálati díjból, illetménypótlékból, valamint jogszabály alapján meghatározott esetekben kiegészítő illetményből áll.

Az alapilletményt - mely az illetmény legmeghatározóbb része - a beosztás szintje, értéke, az azzal járó felelősség, továbbá a beosztás szervezeti hierarchiában betöltött szerepe határozza meg. A törvény - a kialakításra kerülő életpálya kritériumainak megfelelően - az alapilletményt olyan struktúrában alakítja ki, amely megfelelően képes tükrözni a szolgálati beosztások közötti felelősségi, valamint vezetési szintek szerinti különbségeket. Tekintettel a haderőkben a rendfokozat kiemelt jelentőségére, a beosztás és a rendfokozat sajátos viszonyára, húsz besorolási kategória került kialakításra. Emellett a haderő vezetési struktúrájának megfelelően, a vezetési szinteket - csapat/közép/felső vezetési szint -, illetve a beosztás vezetői, vagy beosztotti jellegét hat besorolási osztály, illetve a külföldi szolgálati jelleget további egy osztály hivatott kifejezni. Az alapilletmények mértéke úgy került meghatározásra, hogy az azok közötti egymáshoz viszonyított különbség ösztönözze a folyamatos előmenetelt.

A honvédelmi szolgálati díj intézményével a törvény erkölcsileg és anyagilag is elismeri a katonai szolgálattal járó áldozatvállalást. Az illetményelem mértéke a szolgálati időhöz, valamint az oldalirányú előmenetelben szerzett fokozathoz kapcsolódik. Struktúrája úgy került kialakításra, hogy már a szolgálati viszony kezdetekor minden hivatásos és szerződéses katona jogosult legyen rá, ugyanakkor - a motiváció fenntartása érdekében - a honvédelmi szolgálati díj összege a katona életpályája során fokozatosan emelkedjen.

A pótlékrendszer átalakítása annak egyszerűsítését, egységesítését, könnyebb átláthatóságát célozza. A pótlékok alapvetően a veszélyhez és a fokozott igénybevételhez, illetve a sajátos felkészültséghez, a kockázatvállaláshoz és a nemzetközi szerepvállalásainkon alapuló idegennyelv-használathoz kötődnek. Az új illetményrendszerben öt pótlék lesz. Ezek közül az első az átlagosnál nagyobb veszélyt elismerő pótlék többféle tevékenység elismerésére, a második a fokozott igénybevétel utáni pótlék szintén többféle tevékenység elismerésére, a harmadik a STANAG 6001 pótlék az idegennyelv-tudás elismerésére, a negyedik a munkaerő-piaci pótlék, az ötödik pedig a területi pótlék a kockázatvállalás, illetve a titkosszolgálati tevékenység elismerésére.

A pótlékok rendszerében külön is kiemelendő a munkaerőpiaci pótlék. A jelenlegi munkaköri pótlék átalakításával létrejövő pótlék célja az egyes sajátos képességekkel, nehezen pótolható tapasztalattal rendelkező szakemberek illetményének kiegészítése annak érdekében, hogy az esetleges kedvezőbb munkaerőpiaci lehetőségekből fakadó képességvesztési, pályaelhagyási hatásokat a Magyar Honvédség legalább részlegesen ellensúlyozni tudja. E pótlék célja a területi és szerkezeti munkaerő-piaci hatások rugalmas kezelése, valamint a Honvédség szempontjából kiemelt jelentőségű felkészültség, a magasabb szakmai követelmények, valamint a szakmai irányítói felelősség elismerése.

Az illetményben meg nem jeleníthető többletteljesítmény elismerésére a törvény a munkáltatói jogkört gyakorlók mérlegelési jogkörében megteremti a teljesítményjuttatással való ösztönzés lehetőségét is.

A törvény módosítja a jubileumi jutalom szabályait, megteremtve a szerződéses állományú tisztek és altisztek hivatásos állománnyal azonos mértékű jubileumi jutalomra való jogosultságának alapját is.

A törvény - figyelemmel az illetményrendszer megújítására és a korábbi gyakorlati tapasztalatokra - módosítja az illetmény és a pénzbeli juttatások folyósításának szabályait, valamint az illetmény visszatartására vonatkozó rendelkezéseket.

A 37-38. §-hoz

A törvény a gyakorlati tapasztalatokra figyelemmel - a bürokrácia-csökkentés érdekében - pontosítja a fegyelmi eljárás megindításának, valamint megszüntetésének szabályait. A törvény egyrészről pontosítja a fegyelmi eljárás megindítására nyitva álló határidő szabályait azokban az esetekben, amikor a fegyelmi eljárás előtt büntető- vagy szabálysértési eljárás indult, másrészről pedig a fegyelmi eljárás külön határozat nélküli megszűnését mondja ki abban az esetben, amikor a munkáltatói jogkört gyakorló figyelmeztetést alkalmaz, és a kifogás benyújtására nyitva álló határidő kifogás benyújtása nélkül eltelt.

A 39. §-hoz

A törvény a fegyelmi eljárás figyelmeztetés kiszabása esetén történő megszűnésére figyelemmel újraszabályozza azon esetek körét, amelyekben nincs helye fellebbezésnek, tekintettel arra, hogy a törvény erejénél fogva beálló megszűnés esetén a fellebbezés kizárása nem értelmezhető.

A 40. §-hoz

A törvény az érdekképviseleti tevékenység korlátozására irányul a Katonai Nemzetbiztonsági Szolgálat hivatásos állománya vonatkozásában.

A 41. §-hoz

A törvény az új illetményrendszer kialakítására figyelemmel pontosítja a Katonai Nemzetbiztonsági Szolgálat állományára vonatkozó szabályozást.

A 42. §-hoz

A szakasz az önkéntes tartalékos katonára vonatkozó külön szabályokat pontosítja a törvény egyéb elemeivel összhangban.

A 43-44. §-hoz

A törvény az illetményrendszer átalakítására figyelemmel pontosítja az önkéntes tartalékos katonák illetményével és egyéb juttatásaival kapcsolatos szabályozást.

A 45. §-hoz

A törvény az egyes módosításokra figyelemmel a felhatalmazó rendelkezéseket pontosítja, egészíti ki.

A 46. §-hoz

A törvény a 2015. január 1. és 2017. december 31-e közötti, a honvéd tisztjelöltek első beosztásba helyezésével kapcsolatos átmeneti időszakot szabályozó rendelkezést pontosítja. A törvény az általános előmeneteli rendbe tartozó szolgálati beosztásokban szolgálatot teljesítő főhadnagyok tekintetében a rövidebb várakozási időt nemcsak a kinevezésre, hanem az előléptetetésre is irányadóvá teszi.

A 47. §-hoz

A törvény az egyes módosításokra figyelemmel a törvénymódosítás hatálybalépésekor szolgálati viszonyban álló állomány tagjainak fenntartani indokolt jogait biztosítva átmeneti rendelkezéseket határoz meg, amelyek az egyes változó juttatási elemek tekintetében az állomány tagjának kedvezőbb megoldás alkalmazását garantálják a korábbi szabályozással való összevetésben.

A 48‒50. §-hoz

E szakaszok a törvényhez kapcsolódó szövegcserés módosító, hatályon kívül helyező, valamint a mellékletek módosítását megvalósító rendelkezéseket tartalmaznak.

Az 51. §-hoz

A törvény az Önkéntes Kölcsönös Biztosító Pénztárakról szóló 1993. évi XCVI. törvény 2. § (5) bekezdésében foglalt nyugdíjkorhatár fogalmát egészíti ki a Magyar Honvédség és a rendvédelmi szervek nyugdíj előtti rendelkezési állományába kerülőkkel, annak érdekében, hogy ezáltal számukra is lehetővé váljon a tőke és hozam adó- és járulékmentes felvétele. Emellett a törvény a rokkantsági nyugdíjrendszer korábbi átalakítása miatt szükségszerű további fogalompontosítást végez el a rokkantsági ellátásban való részesülés időpontjával történő kiegészítés által.

Az 52. §-hoz

A törvény a haditechnikai termékek gyártásának és a haditechnikai szolgáltatások nyújtásának engedélyezéséről szóló 2005. évi CIX. törvény 2. § (3) bekezdését módosítja arra figyelemmel, hogy 2015. február 1-jétől önálló háttérintézményként működik a Magyar Honvédség beszerzésekért felelős szervezete, amelyre nézve továbbra is indokolt a rendelkezésben foglalt mentesség fenntartása.

Az 53. §-hoz

A törvény a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény 151. § (1) bekezdésének módosítására, valamint ehhez kapcsolódó átmeneti rendelkezés megállapítására irányul. A hivatkozott törvényhely arról rendelkezik, hogy a Magyar Honvédség hivatásos állományába is tartozó ügyészségi alkalmazottak közül a tisztviselők, írnokok, fizikai alkalmazotti beosztásban lévők jogosultak a honvédelmi pótlékra, amely azonban a törvény alapján megszűnik. A törvény a mindenkori honvédelmi illetményalapnak megfelelő összegű, de legalább a korábbi honvédelmi pótlék mértékét elérő honvédelmi szolgálati díjra való jogosultság rögzítését indítványozza. A rendelkezés az Alaptörvény 29. cikk (7) bekezdése alapján sarkalatosnak minősül.

-----STARTING---POINT---VEGE---

Az 54. §-hoz

A hatályba léptető rendelkezést tartalmazza.

Az 55. §-hoz

E § a sarkalatossági záradékot tartalmazza.