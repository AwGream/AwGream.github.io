2001. évi XXXVII. törvény indokolása

a tankönyvpiac rendjéről

-----STARTING---POINT---ALTALANOS--- 

A Kormány 1991-ben a 2004/1991. (HT. 4.) Korm. határozatával döntött a tankönyvek állami támogatásának megszüntetéséről. Ettől az időponttól kezdődően nem a kiadók, hanem a tanulók kapnak hozzájárulást a tankönyvek megvásárlásához. Ennek a kormányzati döntésnek a célja a tankönyvpiac kialakulásának az elősegítése volt. A közoktatásról szóló - többször módosított - 1993. évi LXXIX. törvény (a továbbiakban: közoktatásról szóló törvény) 118. §-ának (5) bekezdése rendelkezik arról, hogy évente, az éves költségvetésről szóló törvényben kell meghatározni annak a támogatásnak az összegét, amelyet a piaci áron fogalomba kerülő tanulói tankönyvek megvásárlásának támogatásához a költségvetés biztosít. Az 1991-ben hozott kormányzati döntés alapvetően helyesnek bizonyult, mivel megszüntette a tankönyvkiadás és tankönyvforgalmazás állami monopóliumát, lehetővé tette, hogy a tankönyvpiacon megjelenjen a magántőke, biztosítva ezáltal a versenyhelyzet kialakulását ezen a területen.

A tankönyvpiac azonban jellegénél fogva lényegesen eltér a nemzetgazdaság más területeitől. Az eltérés oka, hogy a tankönyvpiacon olyan termék értékesítésére kerül sor, amelynek megvásárlásáról a vevő nem dönthet szabadon. Az iskolai oktatás ugyanis elképzelhetetlen tankönyv nélkül. Ezáltal minden szülőnek - akár egyetért vele, akár nem - gondoskodnia kell arról, hogy gyermekének az iskola által megkívánt tankönyv rendelkezésére álljon. A tankönyvpiac másik sajátossága, hogy jól kiszámítható az a vásárlói kör, amelyiknek a részére a terméket elő kell állítani. Ily módon a befektetés kockázata az átlagosnál kisebb, hiszen kellő bizonyossággal fel lehet mérni, hogy az előállított termékből milyen mennyiségre van szükség, mennyit lehet értékesíteni.

Mindezekre tekintettel indokolt, hogy e területen a piaci viszonyok ne érvényesülhessenek minden korlátozás nélkül. A piackorlátozó rendelkezések megállapítására az Országgyűlésnek van jogosítványa, törvényalkotással. A tankönyvpiac működésének ellenőrzése piaci viszonyok között úgy oldható meg hatékonyan, hogy a tankönyvkiadásban és -forgalmazásban közreműködők megalkotják és elfogadják azokat az etikai szabályokat, amelyek megtartását magukra nézve kötelezőnek ismerik el. Megszegésük együtt járhat a tankönyvpiacról történő kizárással. E feladatok megvalósításához szükség van köztestület létrehozására, amely szintén igényli a törvényi szintű szabályozást.

-----STARTING---POINT---RESZLETES---

Az 1. §-hoz

A törvény 1. §-a meghatározza azokat a területeket, amelyeken érvényesülnek a rendelkezései. Igen lényeges, hogy a szabályozás nem terjed ki valamennyi tankönyvre, csak azokra, amelyeket a közoktatásban az iskolai rendszerű oktatás keretében alkalmaznak. Nem terjednek ki a törvény előírásai azokra a könyvekre, amelyeket egyébként az oktatás területén alkalmaznak, de nem az iskolákban, hanem például az iskolarendszeren kívüli oktatásban.

A tankönyvforgalmazói, illetve tankönyvkiadói tevékenység akkor minősül üzletszerűen végzett tevékenységnek, ha azt rendszeresen, nyereség elérése céljából az üzleti élet szabályainak és szokásainak megfelelően végzik. A tevékenység folytatásához való jogot minden esetben meg kell szerezni. E jog megszerzése attól függ, hogy a tevékenységet milyen formában látják el. Így például a természetes személy egyéni vállalkozói engedély birtokában végezhet üzletszerűen tankönyvkiadói vagy tankönyvforgalmazói tevékenységet.

A 2. §-hoz

A törvény azokra a könyvekre terjed ki, amelyeket az oktatási miniszter államigazgatási eljárás keretében tankönyvvé nyilvánít. A tankönyvvé nyilvánítási eljárásban kell vizsgálni, hogy a szerzői jogi védelem alá eső nyomtatott formában megjelent könyv alkalmas-e arra, hogy az adott korosztály részére közvetítse azokat az ismereteket, amelyeket el kell sajátítani. Ennek megállapítása szakértelmet igénylő feladat. A megalapozott döntést segíti elő az az előírás, amely alapján a tankönyvvé nyilvánítás előtt iskolai oktatás keretében, tehát a gyakorlatban ki kell próbálni a benyújtott könyvet. A tankönyv széles társadalmi érdeket érint. Eljut a célzott korosztályhoz, a tanulókhoz. Ezért jó eszközül szolgálhat ahhoz, hogy közérdekű információkat közvetítsen az érdekeltek számára. Ennek jogi előfeltételeit teremti meg törvény. Garanciális szabály az, hogy ha egy könyv megfelel az e §-ban és a külön jogszabályban meghatározott feltételeknek, akkor nem tagadható meg a tankönyvvé nyilvánítása.

A 3. §-hoz

A közoktatásról szóló törvény 92. §-ának (1) bekezdése alapján az oktatási miniszter ellátja a közoktatás ágazati irányítását. A közoktatásról szóló törvény nem határozza meg azonban a tankönyvpiac működésével kapcsolatos miniszteri jogosítványokat. A törvény teremti meg ezért a feltételeket ahhoz, hogy e területen is egyértelművé váljon, milyen jogköröket gyakorolhat a miniszter. Az oktatási miniszter jogosítványai nem terjednek ki a szakképzés szakmai tankönyveinek jóváhagyására, mellyel kapcsolatosan a jogköröket a szakképzésről szóló törvény határozza meg.

A 4. §-hoz

A tankönyvpiac korlátozásának két fontos eszközét határozza meg a törvény: a tankönyvjegyzék elkészítését és kiadását, továbbá a beszerzési ár meghatározását. A kétféle jogintézmény szoros kapcsolatban áll egymással. A tankönyvjegyzékre történő felkerülés előfeltétele a tankönyvvé nyilvánításnak. Fontos szerepe van azonban az iskolai tankönyvkiválasztásban, mivel a jegyzékben nem szereplő tankönyv iskolai megrendeléséhez az érintettek, a szülők és a tanulók egyetértésére van szükség. A beszerzési ár meghatározása, megállapítása arra ösztönzi a tankönyv előállítóit, hogy törekedjenek a minél hatékonyabb, költségkímélő termelésre, és a reális, még elfogadható nyereség elérésére. Az általános gyakorlat azt bizonyítja, hogy a kiadók kivételesen élnek azzal a lehetőséggel, hogy a tankönyvjegyzéken kívül értékesítsék tankönyveiket. Az elmúlt években néhány esetben a külföldről behozott idegen nyelvi tankönyveknél fordult elő, hogy tankönyvjegyzéken kívül kerültek iskolai bevezetésre. Ez a megoldás a gyakorlatban azért nem okozott problémát, mivel az adott területen más tankönyvjegyzéken lévő tankönyv is rendelkezésére állt az iskoláknak.

Az 5. §-hoz

Az államigazgatási eljárás keretében történő döntéshozatal előtt minden esetben szükség van arra, hogy az oktatási miniszter szakértőt vegyen igénybe. Azoknak a kérdéseknek az elbírálásához ugyanis, hogy a benyújtott könyv tartalmában és küllemében megfelel-e a tankönyvvé nyilvánítás előfeltételeinek, arra van szükség, hogy megfelelő szakértelemmel rendelkező személy a benyújtott tankönyvet megvizsgálja, ennek anyagi feltételeit teremti meg a törvény.

A 6. §-hoz

A törvény meghatározza a tanulói tankönyvtámogatás felhasználásának legfontosabb rendelkezéseit. Az előírások megtartásával biztosítani lehet, hogy minden tanulónak rendelkezésére álljon a felkészüléshez szükséges tankönyv. A törvény új megoldásként írja elő, hogy az iskolai napközis és tanulószobai foglalkozásokon biztosítsák a tankönyv igénybevételét azoknak, akik nem tudnak családi körülmények között felkészülni, illetőleg akiknél a tankönyvek megvásárlására a szülői ház nem képes. A központi költségvetés által biztosított tankönyvtámogatás meghatározott részét tartós tankönyvek megvásárlására kell fordítani. Ezek azok a tankönyvek, amelyeket több tanuló, egymást váltva, iskolai könyvtári kölcsönzés útján fel tud használni tanulmányaihoz. A tartós tankönyvek körébe tartoznak a szótárak, szöveggyűjtemények, atlaszok, amelyeknek megvásárlása jelentős mértékben megnöveli a szülők kiadásait.

A 7. §-hoz

A tankönyv megvásárlásának sajátossága, hogy a költségeket vállaló, kifizető szülők döntését lényegében az iskola határozza meg. Mindenképpen indokolt ezért, hogy a tankönyvrendelés összeállításában szerepet kapjanak a tankönyv tényleges felhasználói. Az iskolaszék működésében részt vesznek a szülők és a tanulók képviselői is. A tankönyv kiválasztásának és a tankönyvrendelés rendjének alapelveit a közoktatásról szóló törvény határozza meg. A közoktatásról szóló törvény 19. §-a (1) bekezdésének c) pontja szerint a pedagógust munkakörével összefüggésben megilleti az a jog, hogy a helyi tanterv alapján, a szakmai munkaközösség véleményének kikérésével megválassza az alkalmazott tankönyveket. Ennek a törvényi rendelkezésnek garanciális eleme, hogy a tankönyvválasztásnak minden esetben a helyi tantervekhez kell igazodnia. A szakmai munkaközösség pedig azt hivatott biztosítani, hogy adott tantárgy oktatásánál az érintett pedagógusok összehangolják a tankönyv megválasztását. A közoktatásról szóló törvény 118. §-ának (5) bekezdése szerint a tankönyv megvásárlásához nyújtott támogatás felhasználásának módjáról a nevelőtestület dönt az iskolaszék, az iskolai szülői szervezet és az iskolai diákönkormányzat véleményének meghallgatásával. A támogatás felhasználható a tankönyvek iskolai könyvtári elhelyezés céljára történő beszerzésére, ha a könyvtári kölcsönzéssel biztosítják a tanulók ingyenes tankönyvellátását. Az iskolának a támogatás meghatározott részét jogszabályban foglaltak szerint tartós tankönyv vásárlására kell fordítania. A törvény e rendelkezéseket egészíti ki a tankönyvrendelés legfontosabb szabályainak a meghatározásával, lehetővé téve, hogy a tankönyvrendelésben is közreműködjenek az érdekeltek.

A 8. §-hoz

Az iskolai tankönyvrendelés elkészítése a tanulókat és a szülőket és természetszerűen a nevelőtestületet érintő igazgatási tevékenység. A tankönyvrendelés elkészítésénél igen fontos követelmény, hogy figyelembe vegyék az iskola helyi tantervét és a tanulók, illetve a szülők anyagi lehetőségeit. A közoktatásról szóló törvény 19. §-a (1) bekezdésének b) pontja szerint a pedagógust többek között megilleti az a jog, hogy a helyi tanterv alapján a szakmai munkaközösség véleményének kikérésével megválassza az alkalmazott tankönyveket. A szakmai munkaközösségek szerepe ezen a téren az, hogy lehetőség szerint az azonos tantárgyat tanító pedagógusok összehangolják a tankönyv megválasztását. A pedagógus választása érinti a szülőket és a tanulókat, hiszen a tankönyvrendelésben szereplő könyvet a tanulónak, illetve a szülőnek kell megvásárolnia. A szülői terhek enyhítését szolgálja az a rendelkezés, amelynek alapján a tanulói tankönyvtámogatásra biztosított összeg jogszabályban meghatározott részét tartós tankönyv vásárlására kell fordítani. Ily módon mód és lehetőség van arra, hogy az iskolai könyvtárakban megfelelő példányszámban álljon rendelkezésre szótár, térkép, szöveggyűjtemény stb. Ezek megvásárlása terheli meg leginkább a szülőket. Az iskolai könyvtárból történő ingyenes kölcsönzés ily módon jelentős terhektől szabadítja meg a szülőket.

A tankönyvrendelés elkészítéséhez az iskola igazgatójának kötelezően be kell szereznie az iskolaszék véleményét. Az iskolaszék munkájában a nevelőtestület tagjai mellett közreműködnek a szülők és a tanulók képviselői is. A beérkezett vélemények alapján módja és lehetősége van az iskola igazgatójának felmérni azt, hogy helyesen határozták-e meg az iskola rendelkezésére álló - a tanulói tankönyvtámogatáshoz nyújtott - összeg felhasználását, nem szükséges-e további eszközöket biztosítani tartós tankönyv megvásárlásához, nem haladják-e meg a szülők anyagi lehetőségeit a kiválasztott tankönyvek.

Az oktatási miniszter által kiadott tankönyvjegyzékre azok a könyvek kerülhetnek fel, amelyeknek beszerzési ára nem haladja meg a miniszter által meghatározott összeget. A tankönyvjegyzékre történő felkerülés nem előfeltétele annak, hogy a tankönyvet az iskolai oktatásba bevezessék. Abban az esetben azonban, ha a könyv nem szerepel a tankönyvjegyzékben, csak a törvényben meghatározott eljárási rend megtartásával kerülhet fel az adott könyv a tankönyvrendelésbe.

A 9. §-hoz

A közoktatás terén a tankönyvpiacra történő átállás ösztönzőleg hatott a tankönyvkínálatra. A tankönyvpiac befolyásolására az államnak nincsenek közvetlen eszközei. A törvény elfogadása esetén a jövőben csak azok végezhetnek tankönyvkiadói és tankönyvforgalmazói tevékenységet üzletszerűen, akik tagjai a Tankönyves Vállalkozók Országos Testületének. A köztestületként működő Testület elfogadja azokat az etikai szabályokat, amelyek megtartása minden tagra nézve kötelező. Ily módon a tankönyvpiac résztvevői az általuk megalkotott szabályok megtartásával járulnak hozzá ahhoz, hogy e területen megszűnjön vagy legalábbis a minimálisra korlátozódjon a tisztességtelen piaci magatartás. A köztestület összefogja a tankönyvek előállításában és forgalmazásában közreműködőket, figyelemmel kíséri a közbeszerzésre vonatkozó szabályok megtartását, a tankönyvpiac rendeltetésszerű működését. Ugyanakkor segítséget is nyújt tagjai részére.

A 10. §-hoz

A törvény összhangban áll a Polgári törvénykönyvről szóló 1959. évi IV. törvény 65. §-ában foglaltakkal. A Ptk. szerint a köztestület önkormányzattal és nyilvántartott tagsággal rendelkező szervezet, amelynek létrehozását törvény rendeli el. A köztestület jogi személy és közfeladatokat lát el. A törvény alapján megalakuló köztestület legfontosabb feladata a tankönyvpiac működését meghatározó etikai szabályok elfogadása és végrehajtásának ellenőrzése, a szabályok megszegőivel szembeni etikai eljárás lefolytatása, szükség esetén államigazgatási büntető eljárás indítása.

A 11. §-hoz

A testületi tagság létesítése nem tagadható meg attól, aki megfelel a törvényben foglaltaknak. Ily módon a Testület létrejötte nem teszi zárttá a tankönyvpiacot, nem rekeszt ki senkit azok közül, akik újonnan kívánnak bekapcsolódni a tankönyvkiadásba, illetve a tankönyvforgalmazásba. A testületi tagság előfeltétele, hogy a kiadó, illetve a forgalmazó a tevékenység folytatásához való jogot megszerezze. A jog megszerzését minden esetben attól függően kell vizsgálni, hogy az adott szervezet, illetőleg személy milyen jogi aktussal jön létre, illetve milyen formában szerezhet jogot gazdasági tevékenység végzésére. A gazdasági társaságok esetében a társasági szerződésnek kell tartalmaznia a társaság tevékenységi körét. A szövetkezet alapszabálya határozza meg, melyek azok a tevékenységek, amelyeket folytathat. A természetes személy egyéni vállalkozói igazolvány birtokában kapcsolódhat be a tankönyvkiadásba, illetőleg a tankönyvforgalmazásba.

A 12. §-hoz

A törvény meghatározza a testületi tagság megszűnésének eseteit. A testületi tagság megszűnését, ha az valamilyen jogi hatást kiváltó tevékenységhez, eseményhez kötődik, az elnökség határozza meg.

A 13. §-hoz

A törvény a Testületet hatalmazza fel arra, hogy meghatározza a működésére vonatkozó részletszabályokat. A törvény csak a legfontosabb törvényi szabályozást igénylő kérdésekre tér ki. Egyébként felhatalmazza a Testületet arra, hogy alapszabályában határozza meg a működésére vonatkozó kérdéseket. Az alapszabálynak kell kitérnie ennek megfelelően a testület szervezetére, szerveire és működésére, tisztségviselőinek jelölésére, választására és visszahívására vonatkozó kérdésekre, illetőleg a tankönyvkiadással és forgalmazással összefüggő tevékenységekre, a Testület által nyújtott szolgáltatásokra és az ezért kérhető ellenszolgáltatásokra.

A 14. §-hoz

A törvény meghatározza a Tankönyves Vállalkozók Országos Testületének felépítésére vonatkozó legfontosabb kérdéseket. Részletszabályok nem találhatók a törvényben, mivel e kérdések rendezése nem igényel törvényi szintű szabályozást.

A 15. §-hoz

A közgyűlésre vonatkozó rendelkezések biztosítják a Testület demokratikus működésének jogi keretét. A törvény rendezi azokat a legfontosabb kérdéseket, amelyek törvényi szabályozást igényelnek, egyébként a részletszabályok meghatározását rábízza az alapszabályra.

A közgyűlés tevékenységében közreműködő Országos Köznevelési Tanács, illetve Országos Kisebbségi Bizottság a közoktatásról szóló törvény 96., illetve 98. §-a alapján létrehozott testülete.

A Testület legfőbb szerve a közgyűlés, amelynek munkájában nemcsak a tagok vehetnek részt. A Testület minden tagja tagsági jogviszonyából eredően tanácskozási és szavazati joggal vehet részt a közgyűlés ülésein. A közgyűlésen azonban kizárólagosan a testületi tagok rendelkeznek szavazati joggal. A közgyűlés jogosult és köteles arra, hogy meghatározza a Testület működését befolyásoló legfontosabb kérdéseket. A közgyűlés akkor töltheti be rendeltetését, ha rendszeresen működik, ezért a törvény előírja, hogy a közgyűlést évente legalább két alkalommal össze kell hívni. Miután a közgyűlés számos olyan kérdésben kap döntési jogosultságot, amely érinti a közgyűlés tagjait, illetőleg a Testület működését, a törvény meghatározza azt is, hogy az előre betervezett üléseken kívül mely esetben köteles a közgyűlés ülést tartani.

A 16. §-hoz

A Testület folyamatos működését biztosító szerv az elnökség. A közgyűlés időközönként ül össze, és ezért biztosítani kell a döntéshozatal folyamatosságát. Az elnökség munkájának kontrollját a közgyűlés gyakorolja, amely jogosultságot kap arra, hogy felülvizsgálja az elnökség döntését.

A 17. §-hoz

A törvény két kötelező bizottság létrehozását írja elő. A további bizottságok létrehozásáról való döntés a Testület jogkörébe tartozik.

A 18. §-hoz

Az ellenőrző bizottság kiemelkedő szerepet játszik a Testület törvényes működésének biztosításában, ezért biztosítja részére azokat a jogosítványokat, amelyek ahhoz szükségesek, hogy eredményesen el tudja látni feladatait.

A 19. §-hoz

Az etikai bizottság a tankönyvpiac működésére vonatkozó rendelkezések hatályosulását kíséri figyelemmel. Kiemelkedő feladata, hogy eljárás indítását kezdeményezze azokkal szemben, akik megsértik a tankönyvpiac működését meghatározó előírásokat, veszélyeztetik a fogyasztók érdekeit.

A törvény meghatározza az etikai bizottság eljárásának legfontosabb szabályait. A döntéselőkészítés egyik garanciája, hogy az etikai eljárás során az érdekelteket meg kell hallgatni. Az etikai bizottság tárgyalása általában nyilvános. A törvény biztosítja a jogorvoslathoz való jog érvényesülését. Az etikai bizottság határozatát indokolni köteles. A határozat ellen jogorvoslati lehetőséget biztosít a törvény.

A 20. §-hoz

A választottbíróság létrehozásának és működésének e területen azért van jelentősége, mivel ily módon biztosítható a tankönyvkiadás és tankönyvforgalmazás területén a vitás ügyek gyors és szakszerű megoldása, a tankönyvpiacon fogyasztóként, terjesztőként közreműködő iskolák hatékony védelme. A törvény e téren nem állapít meg részletszabályokat, mivel a választottbíróság működését az 1994. évi LXXI. törvény részletesen szabályozza.

A 21. §-hoz

A tisztségviselők megválasztására vonatkozó előírások biztosítják a tagoknak a jelöltállítás jogát. Nem lehet tisztségviselő, aki a szükséges számú jelölést nem szerzi meg. A törvény csak a legfontosabb garanciális elemeket határozza meg ezen a téren is, a szabályozást egyébként rábízza az alapszabályra.

A 22. §-hoz

A Testület elnöke általános felhatalmazást kap a törvényben arra, hogy ellássa a képviselettel kapcsolatos valamennyi feladatot. Tevékenységének kiemelkedő része, hogy irányítja az elnökséget, biztosítja annak folyamatos működését.

Az elnök akkor tudja hatékonyan ellátni feladatait, ha munkájához megfelelő segítséget kap. A törvény ezért két alelnök megbízását rendeli el. Az általános helyettesítési feladatokat ellátó alelnök mellett külön alelnökre bízza a gazdasági ügyek vitelét.

A 23. §-hoz

A Testület a működéséhez szükséges fedezetet saját bevételeiből kell, hogy előteremtse. A törvény nem ír elő költségvetési hozzájárulást, ennek megfelelően a Testület közpénzeket akkor kaphat, ha megállapodás alapján vesz át feladatot államigazgatási szervtől. A Testület és a miniszter megállapodást köt a tankönyvpiac működésével kapcsolatos közös feladatokról.

A 24. §-hoz

A jogbiztonság követelményeivel összhangban a törvény biztosítja a bírói út igénybevételét a Testület által hozott döntések ellen, illetőleg a jogszabálysértő mulasztások ellen. A bírósági eljárások megelőzése érdekében a törvény kötelezővé teszi a testületen belüli egyeztetési eljárás lefolytatását.

A 25. §-hoz

A törvény az oktatási minisztert hatalmazza fel a törvényességi felügyelet ellátására. Az oktatási miniszter jogosult arra, hogy jogszabálysértés megállapítása esetén a szükséges intézkedéseket megtegye. Az intézkedés körébe tartozik a testület elleni bírósági, versenyfelügyeleti eljárás kezdeményezése.

A 26. §-hoz

A tankönyvkiadás és tankönyvforgalmazás a nemzetgazdaság része. A tankönyvkiadásban és tankönyvforgalmazásban részt vevők nemritkán ellátnak e tevékenység mellett más gazdasági tevékenységet is. Indokolt ezért, hogy a Testület szoros kapcsolatot alakítson ki a Magyar Kereskedelmi és Iparkamarával.

A tankönyvpiac működésében érdekeltek együttműködését segíti elő a törvénynek az a rendelkezése, amely előírja, hogy a Testület működjön együtt a Tankönyvesek Országos Szövetségével.

A 27. §-hoz

A közhasznú szervezetekről szóló 1997. évi CLVI. törvény 2. §-a határozza meg, hogy melyek azok a szervezetek, amelyek közhasznú szervezetté minősíthetők. A 2. § (1) bekezdésének e) pontja alapján közhasznú szervezetté minősíthető a köztestület abban az eseten, ha a létrehozásáról szóló törvény ezt lehetővé teszi.

A törvény ily módon a jogi lehetőséget megteremti a Testület közhasznú szerezetté minősítéséhez.

A 28. §-hoz

Az értelmező rendelkezések azokat a fogalmakat magyarázzák meg a jogalkalmazók számára, amelyek értelmezése e törvény alkalmazásában a mindennapi nyelvtani szövegértelmezéshez képest eltérőek. A törvényben biztosított jogorvoslati rend nemcsak a jogszabálysértés esetére teszi lehetővé a testület döntésének bíróság előtti megtámadását, hanem akkor is, ha a meghozott döntés alapszabályzatba vagy más szabályzatba ütközik. A tankönyv értelmezésére is azért van szükség, mivel a törvény alkalmazásában az a könyv minősül ilyennek, amelyet külön államigazgatási eljárásban jóváhagytak. A törvény hatályosulásának szempontjából fontos kérdés annak egyértelművé tétele, hogy mit kell tankönyvforgalmazói, tankönyvkiadói tevékenységen érteni.

A 29. §-hoz

A törvény csak azokat a kérdéseket szabályozza, amelyek igénylik az Országgyűlés döntését, a törvényhozást. Számos olyan eljárásjogi kérdés van azonban, amelyet jogszabályban kell rendezni. Ezért a törvény a jogalkotásról szóló törvénnyel összhangban felhatalmazást ad az oktatási miniszternek rendelet kiadására.

A 30. §-hoz

Fogyasztóvédelmi eljárás keretében bírságolható az aki testületi tagság nélkül végez tankönyvkiadói, illetve forgalmazói tevékenységet, vagy nem tartja meg az e tevékenységekre vonatkozó előírásokat.

A 31. §-hoz

A közoktatásról szóló törvény hatályos rendelkezései nem tartalmazzák az oktatási miniszter feladatait a tankönyvpiac működése terén. Indokolt ezért az ágazati irányítás kiegészítése ezen a téren. E feladatok ellátásában működik közre a Testület.

-----STARTING---POINT---VEGE---

A 32. §-hoz

A törvény hatályba léptetésére meghatározott időpont a jogalkotásról szóló törvénnyel összhangban elégséges időt biztosít ahhoz, hogy az érdekeltek megismerjék az abban foglaltakat. A törvény előírja, hogy a kihirdetést követő 45 napon belül kezdődjön meg a Testület megalakulásának szervezése. Az átmeneti rendelkezések megfelelő időt biztosítanak ahhoz, hogy azok, akik a törvény hatálybalépése előtt már megkezdték a tevékenységüket a tankönyvpiacon, kérjék testületi tagságukat.