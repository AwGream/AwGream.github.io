2006. évi XXVII. törvény indokolása

a Szervezett Bűnözés Elleni Koordinációs Központról szóló 2000. évi CXXVI. törvény módosításáról

-----STARTING---POINT---ALTALANOS--- 

Az Országgyűlés a Szervezett Bűnözés Elleni Koordinációs Központot (a továbbiakban: Központ) a 2000. évi CXXVI. törvénnyel (a továbbiakban: Szbetv.) hozta létre.

A Központra vonatkozó jogi szabályozás a gyakorlatban alkalmazhatónak, időtállónak bizonyult, a végrehajtásának gyakorlati tapasztalatai, a szervezett bűnözés, a terrorizmus új jelenségei, megelőzésüknek, korlátozásuknak a követelményei a kisebb terjedelmű módosítását azonban indokolttá teszik.

Az Országgyűlés szükségesnek ítélte a szervezett bűnözés üldözésében feladatot ellátó állami szervek tevékenységének hatékonyabb koordinálását, a gyors és célirányos információcserét. Ennek feltétele, hogy a Központtal a törvény által együttműködésre kötelezett bűnüldöző hatóságok által a bűnmegelőzés, a felderítés és a büntetőeljárás során a szervezett bűnözésről, valamint a terrorizmusról szerzett minden releváns információ az elemző-értékelő tevékenységhez rendelkezésre álljon. A törvény adatkezeléssel kapcsolatos rendelkezéseit e követelményhez indokolt igazítani.

-----STARTING---POINT---RESZLETES---

Az 1. §-hoz

A törvény abból a célból, hogy a Központ adatkezelési rendszerébe az együttműködő szervek ne adjanak át nem kezelhető adatokat, módosítja az Szbetv. 2. § (1) bekezdésének e) pontját: a felderítési hatáskörébe nem tartozó adatokat nem küldhetnek a Központba.

A 2. §-hoz

Az Szbetv. 4. §-ának (1) és (2) bekezdése sorolja fel azokat a bűncselekményeket, amelyekre vonatkozó adatokat az együttműködő szervek átadják a Központnak. A törvény megalkotása óta bekövetkezett változások indokolttá teszik, hogy a tervezet kiegészítse a szervezett bűnözéssel összefüggő bűncselekményeket. A szervezett bűnözéssel összefüggő bűncselekményekhez, a terrorcselekményekhez ugyanis elő-, vagy utócselekményként rendszerint vagy szükségszerűen kapcsolódik a lőfegyverrel visszaélés, a pénzmosás és közokiratok hamisítása, továbbá a légijármű, vasúti, vízi, közúti tömegközlekedési vagy tömeges áruszállításra alkalmas jármű hatalomba kerítésének bűntette.

Az Szbetv. 4. §-ának (4) bekezdése - az együttműködő szervekre vonatkozó szabályokhoz képest - differenciálatlanul határozza meg az adatkezelési határidőt: a Központba küldött adatok csak az érintett bűncselekmény büntethetőségének elévüléséig kezelhetők. Az együttműködő szervekre vonatkozó adatkezelési határidőket a hatályos törvények az adat jellegétől függően differenciáltan határozzák meg.

A Rendőrségről szóló 1994. évi XXXIV. törvény 84. §-a szerint „A rendőrség a törvényben meghatározott bűnüldözési feladatainak ellátása érdekében kezelheti, illetve az adatkezelésre feljogosított más szervek nyilvántartásából átveheti

b) a felderítetlenül maradt bűncselekmény kriminalisztikai szempontból fontos jellemzőit a bűncselekmény elkövetőjének felderítéséig, vagy - ennek hiányában - a büntethetőség elévüléséig;

d) a szándékos bűncselekmény alapos gyanúja miatt kihallgatott, illetőleg elítélt személy cselekményének kriminalisztikai szempontból fontos jellemzőit a büntethetőség elévüléséig, vagy elítélés esetén a büntetett előélethez fűződő hátrányok alóli mentesítésig;

i) a titkos információgyűjtés alkalmazásával érintett személyek adatait - a 73. § (3) bekezdése alá tartozók kivételével - és az alkalmazás eredményét az eljárás megszüntetéséig vagy büntetőeljárás lefolytatása esetén a büntethetőség elévüléséig, elítélés esetén a büntetett előélethez fűződő hátrányok alóli mentesítésig, illetőleg legfeljebb 20 évig;

j) súlyos bűncselekmény esetén, vagy ha a bűncselekmény

1. a nemzetközi bűnözéssel kapcsolatba hozható,

2. nemi erkölcs elleni erőszakkal valósul meg,

3. gyermekkorú ellen irányul,

4. sorozatban vagy szervezett elkövetéssel valósul meg,

5. kábítószerrel vagy kábítószernek minősülő anyaggal kapcsolatos,

6. pénz- vagy értékpapír-hamisítással kapcsolatos,

7. fegyveres elkövetéssel valósul meg, vagy

8. a közbiztonságot súlyosan megzavarja,

a bűncselekmény elkövetésével gyanúsított személyek és kapcsolataik adatait, kriminalisztikai szempontból fontos jellemzőit 20 évig vagy a nemzetközi kötelezettségvállalásban meghatározott ideig;

l) a szervezett bűnözésre utaló cselekményekben vagy tényállásokban érintett személyek, kapcsolataik adatait és kriminalisztikai szempontból fontos jellemzőit az érintett személyre vonatkozóan keletkezett utolsó adatot követő 20 évig;”

Hasonlóan rendelkezik a határőrizetről és a Határőrségről szóló 1997. évi XXXII. törvény 77. § (1) bekezdése, a Vám- és Pénzügyőrségről szóló 2004. évi XIX. törvény 36. §-ának (1) bekezdése is. A nemzetbiztonsági szolgálatokról szóló 1995. évi CXXV. törvény 50. § (1) bekezdésének d) pontja ezektől eltérő, egységes, az adatgyűjtés megszüntetésétől számított 70 évig terjedő határidőt tartalmaz.

Nincs olyan kényszerítő körülmény, amely garanciális okból eltérő határidőket indokolna, attól függően, hogy a szervezett bűnözéssel összefüggő bűncselekményekkel kapcsolatos adatokat a bűnüldöző hatóság vagy a Szervezett Bűnözés Elleni Koordinációs Központ kezeli. Az eltérő határidők zavarokat okoznak a Központ és a bűnüldöző hatóságok és a nemzetbiztonsági szolgálatok közötti információáramlásban. Az együttműködő szervek által jogszerűen még birtokolt, átadható és hasznosítható információk egy része nélkül kell a koordinálást, elemzést végezni, mert ugyanarra az adatra a Központra irányadó adatkezelési határidő jóval korábban eltelik, mint az együttműködő szervre vonatkozó adatkezelési határidő.

A 3. §-hoz

A törvény alapján a határidőket az együttműködő szervek adatkezelését szabályozó törvények állapítják meg. A törvény azt is előírja, hogy a megküldött adattal összefüggésben közölni kell az adatkezelés jogalapját és határidejét, valamint a határidő módosulását.

A 4. §-hoz

A hatályos törvény 4. §-át több törvénymódosítás érintette, amelynek során a bekezdések száma bővült. Ugyanakkor nem korrigálták a törvény 8. § (2) bekezdés a) pontjának emiatt hibássá vált hivatkozását.

Az 5. §-hoz

A módosítás az egységes szövegezést szolgálja.

-----STARTING---POINT---VEGE---

A 6. §-hoz

Az Szbetv. módosítása 2006. március 9-én lépett hatályba.