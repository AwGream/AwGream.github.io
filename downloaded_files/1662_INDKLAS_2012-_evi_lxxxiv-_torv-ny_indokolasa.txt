2012. évi LXXXIV. törvény indokolása

a nemzeti vagyonról szóló 2011. évi CXCVI. törvény és a hozzá kapcsolódó egyes törvények módosításáról

-----STARTING---POINT---ALTALANOS--- 

A nemzeti vagyonról szóló 2011. évi CXCVI. törvény (a továbbiakban: Nvt.) módosításának célja, hogy a törvény hatálybalépése óta eltelt időszakban a törvény végrehajtása során megfogalmazódott, a jogalkalmazóktól beérkezett észrevételeket és pontosításokat átvezesse a törvény szövegén. A visszacsatolások, azaz a jogalkalmazási gyakorlat alapul vételével indokolttá vált a törvény szövegének pontosítása, egyes rendelkezések egyértelműbbé tétele, valamint a nemzeti vagyonra vonatkozó védelem további szigorítása. A törvénymódosítás több fogalom definícióját pontosítja az egységes jogalkalmazási gyakorlat érdekében, továbbá szigorítja a nemzeti vagyon megőrzésére és védelmére vonatkozó szabályokat.

-----STARTING---POINT---RESZLETES---

Az 1. §-hoz

A rendelkezés a törvény hatályát kiterjeszti az önkormányzati fenntartású közgyűjteményekre is.

A 2. §-hoz

A szövegpontosítások célja, hogy az Európai Gazdasági Térségről szóló megállapodásban részes bármely állam szabályozott piacára (tőzsde) bevezetett nyilvánosan működő részvénytársaság esetében a törvény vélelmezi az átláthatóságnak való megfelelést, ezért annak az Nvt. 3. § (1) bekezdés b) pontja szerinti külön vizsgálata nem indokolt.

A módosítás pontosítja a forgalomképtelen nemzeti vagyon fogalmát, valamint az e vagyoni körre vonatkozóan a jogszabályon alapuló használati jog és szolgalom alapítás gyakorlatát, továbbá a terhelés tilalmát a jogalkotó kiterjeszti a biztosítékul adás esetére is.

A szövegpontosítások további célja a törvény által használt fogalmak (hasznosítás, működtetés) egyértelműbbé tétele, valamint az átláthatósági követelmények vizsgálatára vonatkozó eljárás egyszerűsítése. A nyilatkozat (magánokirat) valóságtartalmát a tulajdonosi joggyakorló nem köteles vizsgálni, a törvény vélelmezi a nyilatkozat tartalmának valóságát annak ellenkező bizonyításáig (azaz a nyilatkozat 3. személy által bírósági úton támadható meg).

Az új rendelkezés rögzíti, hogy e törvény szerint akkor is fennáll egy gazdasági társaságban a 100%-os tulajdonosi részesedés, amikor az állami vagy önkormányzati tulajdonban lévő társaságban, vagy azok társaságaiban fennálló részesedések egy része a törvényben meghatározott jogosulti körön túl a társaság saját tulajdonában van (saját üzletrész vagy részvény). Ebben az esetben az állami vagy önkormányzati tulajdonban lévő társasági részesedések mellett kizárólag a társaság saját tulajdonában álló, saját üzletrész vagy saját részvény szerepel a tulajdonosi szerkezetben.

A 3. §-hoz

A szövegpontosítás célja annak egyértelművé tétele, hogy kizárólagos állami tulajdon körébe az országos közutak és műtárgyaik tartoznak, azok tartozékaira ez a minősítés nem vonatkozik. Így e vagyontárgyak vonatkozásában a törvényben meghatározott - a kizárólagos állami tulajdonra vonatkozó - korlátozásokat nem kell alkalmazni.

A módosítás meghatározza az állami tulajdonban lévő korlátozottan forgalomképes vagyonelemek körét, amelyek azok a társasági részesedések, melyek korábban a törvény 2. mellékletének II. pont a) alpontjában szerepeltek. Tekintettel arra, hogy ezek a társasági részesedések törvényben meghatározott feltételek esetén értékesíthetők és törvény határozza meg a korlátozás terjedelmét és tartalmát, indokoltabb itt megjeleníteni azokat.

A 4. §-hoz

A módosítás kibővíti a helyi önkormányzatok tulajdonában lévő korlátozottan forgalomképes vagyonelemek körét a korábban a 2. melléklet II. pont b) alpontjában meghatározott gazdasági társasági részesedésekkel. Tekintettel arra, hogy ezek a társasági részesedések törvényben meghatározott feltételek esetén értékesíthetők, és törvény határozza meg a korlátozás terjedelmét és tartalmát, indokoltabb itt megjeleníteni azokat.

Az 5. §-hoz

Az Nvt. 6. § (1), valamint (4)-(5) bekezdésére vonatkozó rendelkezések egyértelművé teszik a kizárólagos és a nemzetgazdasági szempontból kiemelt jelentőségű nemzeti vagyonra vonatkozóan a jogszabályon alapuló használati jog és szolgalom alapítás eseteit, továbbá a rendelkezési jog korlátait a jogalkotó kiterjeszti a biztosítékul adás esetére is.

Az új (7) bekezdés szűk körben lehetővé teszi a nemzetgazdasági szempontból kiemelt jelentőségű nemzeti vagyonelemek átruházását abban az esetben, amennyiben nem kerülnek ki a nemzeti vagyoni körből, azaz a tulajdonjog átruházása az állam és a helyi önkormányzat között történik. Ezáltal ugyanis maga a vagyonelem minősítése nem változik.

Az új (8) bekezdés arról rendelkezik, hogy a pályázati eljárás keretében megkötött szerződés később a pályázat nyertesével már nem módosítható olyan módon, hogy a korábbi pályázati feltételektől, illetőleg a nyertes pályázat tartalmától eltérő tartalmú rendelkezést tartalmazzon a szerződés nyertes javára. Ez a rendelkezés az egyenlő feltételekhez való jogot biztosítja a nemzeti vagyont érintő valamennyi pályázati eljárás során.

A 6. §-hoz

Az új rendelkezés célja annak egyértelmű rögzítése, hogy a gazdasági társaságokra irányadó hatályos jogszabályokkal összhangban a társasági részesedés vagyonkezelésbe nem adható, kizárólag megbízáson alapuló meghatalmazással történhet a tulajdonosi jogok gyakorlásának részleges átengedése. A módosítás a meghatalmazotti kört ugyanakkor leszűkíti az e törvény szerinti vagyonkezelő személyek körére.

A módosítás a nonprofit gazdasági társaságok társaság-alapítási jogának szabályozását pontosítja azáltal, hogy a nonprofit gazdasági társaságok csak olyan gazdasági társaságot alapíthatnak, amelyben többségi tulajdoni részesedéssel rendelkeznek.

Az új rendelkezés célja, hogy magas szintű (kormányzati, képviselő-testületi) kontroll előzze meg az állam vagy a helyi önkormányzati többségi tulajdonában lévő gazdasági társaságoknál meghozott azon döntéseket, amelyek során egy esetleges tőkeemelés az állam vagy az önkormányzat tulajdoni részarányának csökkenését eredményezi. Ez alól a törvény kivételként megállapítja azt az esetet, amikor a tőkeemelés az állam vagy az önkormányzat külön-külön vagy együttesen 100%-os tulajdonában álló gazdasági társaság által történik. A rendelkezés a kivételként megállapított társaságok esetén megakadályozza, hogy a tőkeemelést követően a tőkeemelő (részesedésszerző) társaság részesedéseit elidegenítsék, vagy harmadik személy a társaságban tőkét emeljen a tőkeemelést követő 5 éven belül. Ezáltal nem lehet visszaélni a törvényben foglalt kivételes szabálytól. Ez a korlátozás azonban nem vonatkozik az állam, illetve a helyi önkormányzat tulajdonszerzésére.

Az új (14) bekezdés rendelkezése alapján gazdálkodó szervezet alapítása, megszüntetése, gazdálkodó szervezetben részesedés szerzése vagy átruházása esetére a legfőbb szerv kizárólagos hatáskörét írja elő többségi tulajdonú állami vagy önkormányzati társaságok esetében. Ezeket a döntési jogosítványokat a legfőbb szerv nem adhatja át más személy/szervezet hatáskörébe a rendelkezés hatályba lépését követően.

A 7. §-hoz

Az Nvt. 11. § (6) bekezdésre vonatkozó módosítás alapján a központi költségvetési szervek a működésükhöz szükséges, a költségvetési törvényben meghatározott értékhatárt el nem érő eszközök beszerzése során vagyonkezelési szerződés nélkül a törvény erejénél fogva válnak vagyonkezelővé ezen eszközök tekintetében. A módosítás célja a nagyszámú eszközbeszerzések során állami tulajdonba kerülő nagytömegű vagyonelem jogi helyzetének rendezése.

Az Nvt. 11. § (7) bekezdése helyébe lépő rendelkezés kiegészíti a törvényben történő egyedi vagyonkezelői kijelölés szabályát azzal, hogy rendelkezni kell már a kijelölő törvényben az ingyenesség vagy visszterhesség kérdéséről. A törvény rögzíti, hogy a vagyonkezelési szerződés megkötését megelőzően a vagyonkezelői jog nem gyakorolható és nem jegyezhető be az ingatlan-nyilvántartásba. A rendelkezés tiltja továbbá annak a lehetőségét, hogy bíróság állapítsa meg a szerződés tartalmát a felek megállapodásának hiányában.

Az Nvt. 11. § (8) bekezdése helyébe lépő rendelkezés bővíti a vagyonkezelők jogainak korlátait a tulajdonosi joggyakorlóval szemben a nemzeti vagyon védelmének erősítése érdekében.

Az Nvt. 11. § (10) bekezdése helyébe lépő rendelkezés a nemzeti vagyon hasznosítására kötött határozott idejű szerződések tekintetében 15 éves időkorlátot határoz meg azzal, hogy a szerződésben kikötött határozott időtartam egy alkalommal meghosszabbítható, melynek időtartama maximum 5 év lehet, amennyiben a hasznosításra jogosult a szerződési feltételeket maradéktalanul teljesítette. Ez utóbbi korlátozás azonban nem vonatkozik az állammal, költségvetési szervvel és helyi önkormányzattal vagy önkormányzati társulással kötött szerződésekre.

Az Nvt. 11. § (13) bekezdésére vonatkozó pontosító módosítás előírja, hogy nemzeti vagyon ingyenesen kizárólag közfeladat ellátása céljából, az ahhoz szükséges mértékben hasznosítható, valamint adható vagyonkezelésbe.

Az Nvt. 11. § (16)-(18) bekezdésének rendelkezése szerint nemzeti vagyon hasznosítása során mellőzni lehet a versenyeztetést a külön törvényben (költségvetési törvény) meghatározott értékhatár alatti nemzeti vagyon hasznosítása esetén, értékhatártól függetlenül a (17) bekezdésben meghatározott személyek és szervek javára történő hasznosítás esetén, továbbá értékhatárra tekintet nélkül nem kell versenyeztetést lefolytatni, ha a hasznosításba adó fél magánszemély vagy magáncég.

A 8. §-hoz

Az Nvt. 12. § (1) bekezdésére vonatkozó pontosító rendelkezés az állam kizárólagos gazdasági tevékenységei körébe sorolja az állami tulajdonában álló víziközművek létrehozását és működtetését, illetve kodifikációs pontosítást tartalmaz.

Az Nvt. 12. § (3) bekezdésének módosítása szerint az állam és a helyi önkormányzat a kizárólagos gazdasági tevékenysége gyakorlásának időleges jogát kizárólag koncesszió útján engedheti át. A kizárólagos gazdasági tevékenységek közül a nemzeti vagyon létrehozása és működtetése átengedését ez a rendelkezés kiterjeszti a csak a nemzeti vagyon működtetése átengedésének esetére is. Eszerint koncesszió köteles a nemzeti vagyon létrehozásának és működtetésének egyidejű átengedése, vagy már meglévő (létező) nemzeti vagyon működtetésének átengedése. A koncessziós szerződés határozott időtartamát általánosan harmincöt évben állapítja meg a törvény. Ágazati törvény lehetővé teheti a szerződés egy alkalommal - eredeti időtartamának legfeljebb felével - történő meghosszabbítását, amennyiben a koncesszióba vevő és a koncessziós társaság valamennyi kötelezettségét szerződésszerűen, késedelem nélkül teljesítette. A szerződés időtartamának törvény szerinti meghosszabbítása esetén a tényleges időtartam túllépheti a 35 évet, maximum a 35 év felével.

Az Nvt. 12. § (6) bekezdés helyébe lépő módosítás az országos törzshálózati vasúti pályahálózat működtetését az állam közvetlen vagy közvetett többségi tulajdonában álló gazdasági társaságok részére is biztosítja (pl. GySEV).

Az Nvt. 12. § (10) bekezdésére vonatkozó pontosítás a szerencsejáték szervezésére és működtetésére irányuló tevékenység gyakorlásának jogát az állam és helyi önkormányzat (ide értve a helyi önkormányzatok társulásait is) közös, valamint az állam vagy a helyi önkormányzat (ide értve a helyi önkormányzatok társulásait is) közvetlen vagy közvetett többségi tulajdonában lévő gazdálkodó szervezetek részére is kiterjeszti.

A 9. §-hoz

Az Nvt. 13. § (3) bekezdésére irányuló módosítás rögzíti, hogy nemzeti vagyon tulajdonjogának ingyenes átruházása csak törvényben történhet, ahol meg kell határozni az ingyenes átadás esetét és feltételeit is, valamint e törvény lehetőséget ad az állam, illetve a helyi önkormányzatok tulajdonában álló leselejtezett tárgyi eszközök ingyenes átruházására, amennyiben az közfeladat ellátáshoz már nem szükséges.

Az Nvt. 13. § (7) bekezdése helyébe lépő módosítás az ingyenes tulajdonszerzés feltételeként megállapított célhoz kötött hasznosítási kötelezettség megsértése esetére nemteljesítési kötbér megfizetését írja elő.

Az új (8) bekezdés lehetővé teszi a vagyont átadó szervezet számára, hogy a vagyongazdálkodási szempontokat figyelembe véve a nemteljesítési kötbér követelése helyett elálljon a szerződéstől és visszakövetelje az ingatlant.

Az új (9)-(10) bekezdés az ingyenesen tulajdonba adott ingatlanon fennálló 15 éves elidegenítési tilalom előírását oldja fel az állam által ingyenesen megszerzett ingatlanok, a Nemzeti Eszközkezelő Zrt. által megvásárolt, önkormányzatok részére ingyenesen átruházott lakóingatlanok, továbbá a kiszolgáló út céljára kisajátított, ám feleslegessé vált, ingyenesen visszaadásra kerülő közterületi ingatlanrészek esetében, illetve azon személlyel szemben, aki az ingatlant az ingatlan tulajdonosára korábban átruházta.

A nemzeti vagyon köréből ingyenesen átruházott vagyon 15 évre szóló elidegenítési tilalma a nemzeti vagyonról szóló törvény kógens szabálya. Ugyanakkor a jogalkotói szándéknak nem célja az átadott ingatlanok fejlesztésének, korszerűsítésének felújításának ellehetetlenítése. Ennek megfelelően az új (11) bekezdés megteremti annak a lehetőségét, hogy indokolt, törvényben meghatározott esetekben az átruházás időpontjában tulajdonosi jogokat gyakorló személy - a tulajdonjogot megszerző fél kezdeményezésére - egyedi döntéssel felmentést adhat az elidegenítési tilalom alól. Az új rendelkezés lehetővé teszi tehát az ingyenesen átruházó tulajdonosi joggyakorló személy részére, hogy az átruházást követően egyedi döntéssel hozzájáruljon a vagyon megterheléséhez - ha az fejlesztést, korszerűsítést, felújítást szolgáló hitelfelvételhez, vagy állami, valamint európai uniós pályázathoz szükséges -, továbbá a terhekkel biztosított igények kielégítése érdekében akár az ingatlan elidegenítéséhez is. A módosítás külön kiemelve rögzíti, hogy a sportcélú ingatlanok vonatkozásában a sportigazgatási szerv hozhat ilyen döntést.

A 13. § (13) bekezdése új rendelkezésként rögzíti, hogy osztott tulajdon létesítése esetén is az értékesítési szabályokat kell alkalmazni, ideértve az osztott tulajdonra vonatkozó megállapodás létrehozását, valamint a hozzá kapcsolódó földhasználati jog alapítását. Az új rendelkezés leszögezi, hogy a földhasználati jogért a föld forgalmi értékéhez viszonyított arányos ellenértéket kell fizetni.

A 10. §-hoz

Az Nvt. 14. § (1) bekezdése helyébe lépő módosító rendelkezés a helyi önkormányzati vagy állami közfeladatok törvényi átadásának körében külön megjelöli azt az esetkört, amikor a közfeladatnak részét képező, egy adott intézmény által ellátott feladat átadása során (pl. színházi tevékenység) az adott feladat ellátásához szükséges vagyonnak a feladatot átvevő részére történő ingyenes tulajdonba adása válik szükségessé.

Az Nvt. 14. § (2) bekezdésére vonatkozó módosítás rögzíti, hogy a helyi önkormányzat tulajdonában lévő ingatlan értékesítése esetén az államot osztott tulajdon esetén is minden más jogosultat megelőző elővásárlási jog illeti meg.

Az Nvt. 14. § (3) bekezdése helyébe lépő módosító rendelkezés - kivételként megfogalmazva - a lakástörvény szerinti volt állami és önkormányzati bérlakások esetében rögzíti a bérlő, a bérlőtárs, a társbérlő és ezek egyenes ági rokona, valamint örökbe fogadott gyermeke elővásárlási jogát, továbbá a kulturális örökség védelméről szóló törvény alapján a magyar államot megillető és a Kulturális Örökségvédelmi Hivatal által gyakorolt elővásárlási jogot azzal, hogy Hivatal elővásárlási joga megelőzi a magánszemélyek (bérlő, bérlőtárs, stb.) elővásárlási jogát.

A 14. § (4) bekezdésének új rendelkezése alsó értékhatárt állapít meg az elővásárlási jogra vonatkozóan. A módosítás alapján az elővásárlási jog kizárólag az éves költségvetési törvény által megállapított értékhatár 20%-át meghaladó értékű ingatlanok esetében illeti meg a magyar államot.

Az (5) bekezdés pontosító rendelkezést tartalmaz az elővásárlási jog gyakorolásának eljárási szabályaira vonatkozóan.

A 11. §-hoz

A 17. § (1) bekezdésének eredeti rendelkezése szerint a szerződés meghosszabbítása új jogviszonynak minősül, ugyanakkor a törvény új rendelkezései lehetővé teszik a szerződés időtartamának meghosszabbítását anélkül, hogy új jogviszony keletkezne. Ezt a belső koherencia zavart feloldja a módosítás azáltal, hogy a jogszabályban engedélyezett meghosszabbítás eseteit kiveszi a korábbi korlátozás hatálya alól.

A 12. §-hoz

A 18. § (7) bekezdés új átmeneti rendelkezésként előírja az állami vagy önkormányzati tulajdonban lévő társasági részesedések tekintetében a törvény hatálybalépését megelőzően létrejött (jellemzően vagyonkezelési) szerződések 2012. december 31-ig történő módosítását a 8. § (7) bekezdésében foglalt rendelkezésnek megfelelően. Nem kell ugyanakkor módosítani a korábban megkötött szerződést, amennyiben a vagyonkezelő nem a törvény 3. § (1) bekezdés 19. pontja szerinti vagyonkezelő.

A (9) bekezdés rögzíti, hogy ha a jelenlegi vagyonkezelő vagy haszonélvező 2012. december 31. napján nem minősül átlátható szervezetnek, a tulajdonosi joggyakorló a szerződést kártalanítás nélkül és azonnali hatállyal felmondja.

A (10) bekezdés rögzíti, hogy a törvény módosításának hatálybalépését megelőzően jogszerűen és jóhiszeműen szerzett jogokat és kötelezettségeket, valamint a létrejött jogviszonyok tartalmát a törvény módosításai nem érintik.

A (11) bekezdés alapján a törvény új 5. § (6) bekezdésének rendelkezése nem érinti a folyamatban lévő hitelfelvételi és kötvénykibocsátási ügyeket.

A (12) bekezdés rögzíti, hogy a helyi önkormányzatoknak a törvény módosított 5. § (5) és (6) bekezdésére figyelemmel az önkormányzati rendeletüket - a korlátozottan forgalomképes vagyonelemek törvényben meghatározott körére és az ezen vagyonelemekkel való rendelkezés korlátaira tekintettel - 2012. október 31-ig módosítaniuk kell abban az esetben, amennyiben a vonatkozó önkormányzati rendeletek a törvényben meghatározott rendelkezésekkel, korlátozásokkal ellentétes rendelkezéseket tartalmaznak.

A 13. §-hoz

A 2. melléklet II. pontjának módosítása kibővíti a nemzetgazdasági szempontból kiemelt jelentőségű nemzeti vagyonban tartandó vagyonelemek körét.

A 14., 19-20. §-hoz

A kulturális örökség védelméről szóló 2001. évi LXIV. törvény módosításának célja a Kossuth Lajos tér szobrainak helyzetének rendezése, a nemzeti vagyonról szóló 2011. évi CXCVI. törvényben e szobroknak a nemzeti vagyonként történő megjelenítése.

A 15-18., és 21-25. §-hoz

Az egyes ágazati törvények módosításai az Nvt.-vel való koherencia megteremtését szolgálják.

A közúti közlekedésről szóló 1988. évi I. törvény módosításai a jogszabályi koherencia megteremtését szolgálják.

A törvény hatályon kívül helyezi a koncesszióról szóló 1991. évi XVI. törvény 12. § (1)-(2) bekezdését, és a hatályon kívül helyezésre figyelemmel pontosítja a 4. § (1) bekezdés rendelkezését.

A bányászatról szóló 1993. évi XLVIII. törvény módosítása az állami részesedés, bányajáradék-fizetési kötelezettség és bányahatósági bírság esetkörében rögzíti, hogy az építésügyi, illetve talajvédelmi hatósági engedély alapján végzett tereprendezéssel, továbbá a vízjogi engedély alapján végzett mederalakítás során kitermelt ásványi nyersanyag nem minősül a föld méhe kincsének, így nem kizárólagos állami tulajdon, tehát felette tulajdonjog szerezhető.

A vízgazdálkodásról szóló 1995. évi LVII. törvény 30. § (3) bekezdésének kiegészítése a hivatalból megtett intézkedésekből keletkezett károk esetére zárja ki a kártalanítást, ha az intézkedést a vízjogi engedélyes jogszabályban rögzített kötelezettség teljesítésének elmulasztása vagy kötelezettségszegése indokolja.

A vasúti közlekedésről szóló 2005. évi CLXXXIII. törvény 1. § (5) bekezdés b) pontját a meglévő koherencia zavarok megszüntetése érdekében szükséges hatályon kívül helyezni.

Az állami vagyonról szóló 2007. évi CVI. törvény új 4. §-a megállapítja az állami vagyon felügyeletéért felelős miniszter hatáskörét az állam tulajdonában lévő vizek medrének használata esetén fizetendő díj mértékének megállapítására.

A módosító rendelkezések törlik a törvény szövegéből a Magyar Nemzeti Vagyonkezelő Zrt. általános vezérigazgató-helyettesére vonatkozó szövegrészeket, figyelemmel arra, hogy 2012. június 30. napjától a társaság szervezeti felépítése módosul.

A 24. § módosításával törlésre került az a korábbi rendelkezés, miszerint a versenyeztetési kötelezettség fennáll a határozott időre megkötött szerződések meghosszabbítása esetén is. Tekintettel arra, hogy egy szerződés meghosszabbítása kizárólag ugyanazon féllel, ugyanazon feltételekkel lehetséges, ezért fogalmilag kizárt annak versenyeztetése, emiatt törölni kellett ezt a szövegrészt a korábbi bekezdésből.

Az új rendelkezéssel az állami vagyon felügyeletéért felelős miniszter felhatalmazást kap egyes részletszabályok (állami tulajdonban álló vizek vonatkozásában a mederhasználati díj mértékének megállapítása, tulajdonosi joggyakorló kijelölése) miniszteri rendeletben történő megállapítására.

Magyarország helyi önkormányzatairól szóló 2011. évi CLXXXIX. törvény 2013. január 1-jén hatályba lépő új rendelkezése előírja, hogy a parkolási közszolgáltatást a helyi önkormányzat, vagy kizárólag ezen közszolgáltatási feladat ellátására alapított költségvetési szerv, kizárólagos önkormányzati tulajdonban álló, jogi személyiséggel rendelkező gazdasági társaság, vagy e gazdasági társaság 100%-os tulajdonában álló jogi személyiséggel rendelkező gazdasági társaság, illetve önkormányzati társulás láthatja el külön törvényben szabályozottak szerint.

A helyi önkormányzatokról szóló törvény másik módosítása az Nvt. szerinti versenyeztetési kötelezettség mellőzését írja elő a helyi önkormányzat tulajdonában álló nemzeti vagyon apportálásakor.

A felsőoktatásról szóló 2011. évi CCIV. törvény módosítása a nemzeti vagyonról szóló törvénnyel, valamint a Polgári Törvénykönyvvel való összhang megteremtését szolgálja, a rendelkezés koherencia zavar megszüntetését célozza.

A víziközmű-szolgáltatásról szóló 2011. évi CCIX. törvény hatálybalépését 2012. október 1-jére módosítja a törvény a jogszabályi koherencia megteremtése érdekében.

-----STARTING---POINT---VEGE---

A 26-27. §-hoz

A 26. § a törvény hatálybalépéséről rendelkezik, a 27. § a sarkalatosságra vonatkozó rendelkezéseket tartalmazza.