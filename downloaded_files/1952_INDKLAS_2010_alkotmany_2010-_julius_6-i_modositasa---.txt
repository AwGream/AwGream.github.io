Alkotmány 2010. július 6-i módosítása indokolása

a Magyar Köztársaság Alkotmányáról szóló 1949. évi XX. törvény módosításáról

Általános indokolás

Az 1990 óta változatlan 61. § által használt fogalmak jelentős része mára elavult, és alkalmatlan a modern médiapiaci folyamatok alaptörvényi szintű szabályozására. Ugyanakkor a sajtószabadság biztosítása mellé indokolt felvenni a sokszínűség védelmét, illetve a polgárok megfelelő tájékoztatáshoz fűződő jogát is, ami a sajtószabadság mellé társuló kötelezettség, azaz a médiától alkotmányosan elvárt, közérdekű feladat.

A közszolgálati médiaszolgáltatás kiemelt fontossággal bír a demokratikus társadalmi berendezkedésben. Ennek érdekében e törvény által a közszolgálati média alkotmányos intézménnyé válna, amelynek fenntartása állami kötelezettség. A törvény külön szól a közszolgálat felügyeletéről is, amelyet három pillérre helyez.

Korábban politikai alkuk eredményeképpen határozták meg a különböző kétharmados szabályozási tárgyköröket. A törvény ezek közül csak a leginkább indokolt tárgyköröket őrzi meg, és írja elő a kötelező kétharmados szabályozást. A jogalkotó döntése alapján természetesen az alkotmányi elvárásokon túl is elfogadható további, a 61. §-t érintő kétharmados törvények léte.

Részletes indokolás

Az 1. §-hoz

61. § (1) bekezdés

A törvény szóhasználata visszatér a magyar történelmi hagyományhoz, és a „véleménynyilvánítás szabadsága” helyett a „szólásszabadság” kifejezést használja, de annak tartalmán, illetve - elsősorban az alkotmánybírósági gyakorlat által meghatározott - korlátozási lehetőségein nem változtat. A közérdekű adatok megismerése és terjesztése szintén kiemelt fontosságú alapjog, amely változatlan megfogalmazásban szerepel a szövegben.

61. § (2) bekezdés

A törvény alapján a sajtó szabadsága mellett annak sokszínűsége is védelmet élvez, amely elsősorban a sajtót, illetve a médiaszolgáltatásokat figyelemmel követő polgárok érdekeinek védelmét szolgálja. A médiapiacnak, illetve bizonyos esetekben az azt felügyelő hatóságoknak biztosítaniuk kell a médiatartalmak széles választékát.

61. § (3) bekezdés

A polgárok tájékoztatáshoz fűződő joga, illetve a demokratikus közvélemény kialakításához fűződő érdekük védelme a modern demokratikus államok megfelelő működésének egyik legfontosabb alapfeltétele. Az államnak e jogot, illetőleg érdeket védenie és biztosítani kell, ha meg kívánja teremteni annak a lehetőségét, hogy a közös ügyekben a döntések a polgárok aktív részvételével szülessenek.

61. § (4) bekezdés

A közszolgálati médiaszolgáltatás - amely fogalmilag tágabb is lehet, mint a jelenlegi rádiós és televíziós műsorszolgáltatás - kiemelkedő közösségi érdek, a nemzeti, kisebbségi, európai kultúra megőrzése és fejlesztése, a demokrácia működtetése, a különböző közösségi igények kielégítése céljából.

A törvény meghatározza a felügyelet és az ellenőrzés alapvető formáit is, amely három pilléren nyugszik (ennek részleteit a médiára vonatkozó szabályozás bontja ki). E három pillér: a független tulajdonosi testület, a felügyeletet gyakorló autonóm hatóság, illetve az állampolgárok egyes, a szabályozás által meghatározott közösségei.

61. § (5) bekezdés

A törvény alapján a jövőben az Alkotmány értelmében három szabályozási tárgykör igényel kötelezően kétharmados országgyűlési többséget: a korábbihoz hasonlóan ilyen a közérdekű adatok nyilvánosságáról szóló törvény, a sajtószabadságról és a médiatartalmak alapvető szabályairól, illetve a médiaszolgáltatások - ideértve mind a közszolgálati, mind a magántulajdonban álló médiát felügyeletéről rendelkező törvény. A közszolgálat esetében ezen nem pusztán a hatósági, hanem a tulajdonosi felügyeletet, illetve a társadalmi kontrollt is érteni kell.

A 2. §-hoz

A törvény 2010. július 7-én lép hatályba.