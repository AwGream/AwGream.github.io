2001. évi XC. törvény indokolása

az állampolgári jogok országgyűlési biztosáról szóló 1993. évi LIX. törvény módosításáról

-----STARTING---POINT---ALTALANOS--- 

Az állampolgári jogok országgyűlési biztosáról szóló 1993. évi LIX. törvény (a továbbiakban: Obtv.) 29. §-ának (1) bekezdése határozza meg azokat a szerveket (az Obtv. alkalmazásában a hatóságokat), amelyeket az állampolgári jogok országgyűlési biztosa az Obtv.-ben meghatározott jogkörében jogosult vizsgálni.

Az Alkotmánybíróság 7/2001. (III. 14.) AB határozata 2001. december 15. napjával megsemmisítette az Obtv. 29. §-a (1) bekezdésének a) pontjából az „államhatalmi” szövegrészt, továbbá az „igazságügyi szerv” és a „bíróságon kívüli jogvitát kötelező érvénnyel eldöntő szerv” meghatározásokat, azok jogbiztonságot sértően bizonytalan tartalma miatt [f) és h) pont]. Ezen túlmenően az Alkotmánybíróság azt is kifejtette, hogy az országgyűlési biztosok az Országgyűlés szervei, ezért hatáskörük az Országgyűlés közhatalmi tevékenységének vizsgálatára nem terjedhet ki.

Az Alkotmánybíróság határozatában foglaltakra tekintettel a megsemmisítés időpontjáig a bizonytalan tartalmú törvényi szabályozás helyett az alkotmányos követelményeknek megfelelően meghatározott, kellően egyértelmű szervi hatályt rögzítő rendelkezéseket indokolt megállapítani.

Az Alkotmánybíróság határozata alapján elvégzett elemzés alapján megállapítást nyert, hogy az Obtv. hatóságfogalmának újradefiniálásakor továbbra is csak a hatályos Obtv. szerinti megoldás a járható út. Eszerint a vizsgálható szerveket nem lehet egyedileg, tételesen meghatározni, mert az államszervezet fejlődése gyakori törvénymódosítást igényelne. Ezért általános jellegű meghatározás szükséges, amely továbbra is részint a szervtípus, részint a feladatkör oldaláról ragadja meg a meghatározás elemeit. Ugyanakkor - az általános jellegű meghatározásból eredő esetleges eltérő értelmezési lehetőségek elkerülése érdekében - a törvény két irányból is meghatározza a hatóságfogalom tartalmát.

Egyrészt pozitív felsorolást ad a vizsgálható szervekről, illetve feladatokról, másrészt ad egy negatív felsorolást is. Ez utóbbi azokat a szerveket sorolja fel, amelyek akkor sem vizsgálhatók, ha egyébként a pozitív felsorolás körébe tartozóként is értelmezhető tevékenységet végeznek.

A magyar államszervezeti rendszer és hatáskörelosztás ugyanis szerves fejlődés eredménye, amely a társadalom bonyolultságát tükrözve nem minden esetben ellentmondásmentes. Előfordulnak olyan feladatkörök, amelyek jellegüket tekintve más szervezettípusra emlékeztetnek (pl. a köztársasági elnök állampolgársági ügyekben hozott döntése tartalmilag közigazgatási jellegű, mégsem tartozik - éppen közjogi jogállása folytán - abba a körbe, amely tekintetében az országgyűlési biztosi vizsgálat megengedhető). Ezek a bizonytalanságok, értelmezési nehézségek csak úgy küszöbölhetők ki, ha az Obtv. nem csak pozitív, hanem negatív meghatározást is ad a vizsgálható szervek köréről. Ez a megoldás különösen a jogkereső állampolgárok szempontjából indokolt, mert egyértelmű eligazítást nyújt az országgyűlési biztosnak az alapvető jogokat érintő hatásköréről.

A törvény - az átfogó felülvizsgálat igénye nélkül - néhány, alapvetően technikai jellegű módosítást is tartalmaz az Obtv.-nek az alkotmánybírósági határozat által nem érintett részei tekintetében. Így pontosítja az Obtv.-nek az országgyűlési biztos által kérhető tájékoztatásra vonatkozó szabályait, valamint az Obtv. megalkotása óta nyomozati, illetve titkos információgyűjtési jogot nyert szervek tekintetében meghatározza az országgyűlési biztos iratbetekintési jogának korlátait és az ilyen iratokkal kapcsolatos eljárást.

-----STARTING---POINT---RESZLETES---

Az 1. §-hoz

A törvény a „rendőrség és a rendészeti szervek” szövegrész helyébe a „rendvédelmi szervek” meghatározást lépteti az Obtv. szövegében, figyelemmel arra, hogy a hatályos törvényi szabályozásokban a rendészeti szerv kategóriát a rendvédelmi szerv fogalma váltotta fel. Ez utóbbi pontosan definiált szervezeti kört takar (a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény 1. §-ának (1) bekezdése értelmében rendvédelmi szerv a rendőrség, a polgári védelem, a vám- és pénzügyőrség, a büntetés-végrehajtás szervezete, az állami és a hivatásos önkormányzati tűzoltóság szervezete.)

A 2. §-hoz

A törvény a jelenleginél egyértelműbbé kívánja tenni az országgyűlési biztos eljárása megindításának egyik alapvető feltételét. Az Obtv. 16. §-ának (1) bekezdése az eljárás megindítása feltételévé teszi, hogy a rendelkezésre álló közigazgatási jogorvoslat kimerített legyen. Miután azonban az államigazgatási eljárás általános szabályairól szóló 1957. évi IV. törvény a közigazgatási határozat bírósági felülvizsgálatát is a jogorvoslatokról szóló fejezetében szerepelteti, az országgyűlési biztosok jelezték, hogy esetenként felmerül, hogy a bírósági felülvizsgálat közigazgatási jogorvoslatnak minősül-e. Ezért a törvény rögzíti, hogy az Obtv. alkalmazásában a közigazgatási határozat bírósági felülvizsgálata nem minősül közigazgatási jogorvoslatnak.

Rögzíti továbbá a törvény azt is, hogy senkit sem érhet hátrány azért, hogy az országgyűlési biztoshoz fordul. E rendelkezésnek a bejelentőt védő garanciális jelentősége van, hasonlóképpen a személyes adatok védelméről és a közérdekű adatok nyilvánosságáról szóló törvényben kimondottakhoz. Ennek értelmében erre hivatkozással senkit sem lehet jogszerűen hátránnyal sújtani.

A 3. §-hoz

Az országgyűlési biztosok gyakorlatában esetenként előfordult, hogy a megkeresett szerv arra hivatkozva nem adja meg a kért tájékoztatást, hogy az adott szerv nem tartozik az országgyűlési biztos által vizsgálható szervek közé. Ezért a törvény egyértelművé teszi, hogy a vizsgált ügyben az országgyűlési biztos hatóságnak nem minősülő (általa nem vizsgálható) szervektől is kérhet írásbeli magyarázatot, nyilatkozatot, felvilágosítást, véleményt.

A törvény megszünteti az Obtv.-nek azt a hiányosságát, hogy esetenként nem követte a jogi környezet változását. Az Obtv. meghatározza, hogy mely szervek milyen tartalmú iratait nem vizsgálhatja az országgyűlési biztos, illetve ezek megvizsgálására kiket kérhet fel. Az Obtv. 1995. évi módosítása óta ebbe a körbe a honvédség, a nemzetbiztonsági szolgálatok, a rendőrség, a határőrség tartozik. Ugyanakkor az azóta eltelt időszakban nyomozati jogkört kapott az Adó- és Pénzügyi Ellenőrzési Hivatal, a Vám- és Pénzügyőrség, továbbá titkos információgyűjtési jogot nyert az ügyészség. Erre figyelemmel a törvény - az Obtv.-ben jelenleg szereplő szabályok kiterjesztésével - az említett szervek tekintetében is meghatározza egyrészt az országgyűlési biztos iratbetekintési jogának korlátait, másrészt pedig azt, hogy az országgyűlési biztos az általa nem vizsgálható iratfajták vizsgálatát a hatáskörrel rendelkező minisztertől, az ügyészség nyomozást végző szerve esetében pedig a legfőbb ügyésztől kérheti.

Az Obtv. nem határozza meg, hogy a megkeresett szervek milyen határidőn belül kötelesek eleget tenni az országgyűlési biztos iratmegküldés, tájékoztatás stb. iránti megkeresésének. A törvény ezt a hiányosságot megszüntetendő kiegészíti az Obtv. 18. §-át azzal a követelménnyel, hogy a megkeresett szerv az országgyűlési biztos által megállapított, de legalább 15 napos határidőn belül köteles a megkeresésnek eleget tenni.

A 4. §-hoz

A törvény - az Alkotmánybíróság határozatában meghatározott szempontok és követelmények alapján - újraszabályozza az országgyűlési biztos által vizsgálható, a hatóság törvényi gyűjtőfogalma alá vont szervek körét. Az új meghatározás követi a hatályos törvényi megoldást annyiban, hogy általános jellegű meghatározást ad, egyes estekben a szerv megjelölésével (pl. fegyveres erők, nemzetbiztonsági szolgálat), máshol a hatáskörre utalással (pl. közigazgatási jogkörben eljáró egyéb szerv). Ennek során a szóhasználatot pontosítja (a szűkebb „államigazgatási” helyett a szélesebb „közigazgatási”, illetve a „rendészeti” helyett a „rendvédelmi” kifejezést alkalmazva).

A vizsgálható szervek meghatározásának rendszerében újszerű megoldás, hogy a törvény külön nevesíti a nyomozó hatóságot. A nyomozó hatóságok számos olyan jogosítvánnyal rendelkeznek, amelyek a klasszikus közigazgatási jogkörben okozható alapjogi sérelmek súlyát jóval meghaladó alapjogi sérelmek okozására alkalmasak (pl. kényszerítő cselekmények, személyes szabadság korlátozása stb.). A nyomozó hatósági funkció tehát az alapvető jogok szempontjából nem pusztán egy a közhatalmi funkciók közül, hanem az alkotmányos jogok korlátozását, illetve megsértését leginkább lehetővé tevő közhatalmi megnyilvánulási forma.

Korábban a nyomozati tevékenység vizsgálatára az országgyűlési biztosnak a rendőrség, illetve a rendészeti szerv tevékenységének vizsgálata körében volt lehetősége. Miután azonban az elmúlt évek jogalkotási folyamatai folytán több, jellegében eltérő szervezet végezhet nyomozást, indokolt e kérdésben egyértelmű helyzetet teremteni az Obtv. vonatkozásában is.

A törvény az ügyészség nyomozást végző szervét is a nyomozó hatóság fogalma alá vonja - összhangban a büntetőeljárásról szóló törvénnyel - és ezzel egyértelműen lehetővé teszi az országgyűlési biztos számára az ügyészségi nyomozó hatóság vizsgálatát. Nincs ugyanis olyan ismérv, amely az ügyészségi nyomozást más szerv nyomozási tevékenységétől érdemben megkülönböztetné, s amely ezáltal megalapozná az országgyűlési biztos hatáskörének kizárását e területen.

A törvény a vizsgálható szervek közé sorolja a kötelező tagságon alapuló köztestületeket is. A hatályos szabályozás alapján az országgyűlési biztos a köztestületek (elsősorban a kamarák) tevékenységét részlegesen vizsgálhatja. Amennyiben ugyanis ilyen szerv jogszabályban részére előírt államigazgatási feladatot lát el, akkor mint államigazgatási jogkörben eljáró egyéb szerv, az Obtv. alkalmazásában hatóságnak minősül, és az országgyűlési biztos által vizsgálható. Ugyanakkor nem terjed ki a vizsgálhatóság azokra az önigazgatás körébe tartozó tevékenységekre, amelyek adott esetben súlyos alapjogi visszássághoz vezethetnek. Ez elsősorban azoknál a köztestületeknél merül fel, ahol az adott szakma csak a köztestület (pl. szakmai kamara) tagjaként gyakorolható (pl. orvos, ügyvéd, stb.). A kamarai önigazgatás keretében hozott, a tagsági jogviszonyt érintő határozatok a tag szakmagyakorlását korlátozhatják (pl. felfüggesztés), vagy tehetik lehetetlenné (kizárás). Ezen önigazgatási jellegű döntések a tag egzisztenciális helyzetére súlyos kihatással lehetnek, s e döntések ellen gyakorta csak a bírósághoz lehet fordulni.

A törvény kiegészíti az Obtv.-t a kisebbségi önkormányzattal is. A kisebbségi önkormányzatok különféle változatai (pl. a helyi kisebbségi önkormányzat, illetve a kisebbségi települési önkormányzat) eltérő jogkörökkel, de mindenképpen részt vesznek a közhatalom gyakorlásában, amelynek során alapjogi visszásságok keletkezhetnek. Indokolt ezért a kisebbségi önkormányzatokat is az országgyűlési biztos vizsgálati jogkörébe vonni.

A törvény alapelve, hogy a bírói hatalmi ághoz tartozó, vagy ahhoz közelítő, illetve annak tevékenységében közreműködő szerveket nem sorolja az Obtv. hatóságfogalma körébe.

Erre tekintettel nem tartalmazza a törvény az „igazságügyi szerv” kategóriáját, figyelemmel arra, hogy az Alkotmánybíróság szerint annak tartalma nem kellően tisztázott. Az e fogalomkörbe sorolható szervek körében -az országgyűlési biztos vizsgálati jogosultsága szempontjából - leginkább az ügyészség lehet vitás.

Az ügyészi tevékenység rendkívül összetett. Egyes vonatkozásai az igazságszolgáltatáshoz kötődnek, mint pl. a vádemelés, a vádképviselet. Más feladatkörei törvényességi felügyeleti jellegűek (pl. a közigazgatás, a nyomozás felett). Ugyanakkor az ügyészség maga is eljár nyomozó hatósági jogkörben, egyrészt a kizárólagos ügyészi nyomozási jogkörbe tartozó ügyekben, másrészt a más nyomozó hatóságtól magához vont bűnügyekben. A törvény kizárólag az ügyészség nyomozó hatósági jogkörben végzett tevékenysége vonatkozásában teszi lehetővé az országgyűlési biztos eljárását, hiszen a nyomozati tevékenység az egyik olyan közhatalmi megnyilvánulási forma, ahol a leginkább felmerülhet az alapjogokkal kapcsolatos visszásság. Ennek megfelelően az ügyészség igazságszolgáltatáshoz kötődő feladatai, illetve a törvényességi felügyeleti jogköre a törvény szerint nem tartozik abba a körbe, amelyet az országgyűlési biztos vizsgálhat. Az országgyűlési biztos az igazságszolgáltatás felett nem gyakorolhat jogokat, ezért az ahhoz szorosan kapcsolódó tevékenységeket is indokolt a vizsgálható körből kizárni. Az ügyész törvényességi felügyeleti funkciói pedig maguk is hasonló jellegűek, mint amilyen jogkört az országgyűlési biztos gyakorol, hiszen a törvényesség körében az alapvető jogok biztosítása is az ügyészség feladata, ezért nem indokolt az országgyűlési biztosi ellenőrzési jogát erre kiterjeszteni.

A törvény elhagyja az Obtv.-ből az igazságszolgáltatással összefüggő, vagy ismérveiben annak megfelelő tevékenységeket végző szerveket is. Így nem tartalmazza az Alkotmánybíróság által jogbiztonságot sértően bizonytalan tartalmúnak ítélt ún. bíróságon kívüli jogvitát intéző szerv fogalomkörébe sorolható szerveket (pl. választottbíróságok, békéltető testületek). A választottbíróságok ugyanis egyrészt a bíróságokhoz sokban hasonló, a bírói eljárást helyettesítő tevékenységet végeznek, ugyanakkor jellemzőjük, hogy a felek önkéntes alávetése alapján járnak el. Erre figyelemmel, valamint tekintettel arra is, hogy a választottbíróságok határozatai a bíróság által is csak részlegesen vizsgálhatók felül, az országgyűlési biztos vizsgálati jogköre e szervek tekintetében nem igazolható.

A törvény a pozitív felsorolás mellett negatív jellegű meghatározást is ad a vizsgálatból kizárt szervekről. E megoldást az teszi szükségessé, hogy a leggondosabban kidolgozott meghatározás is lehetővé tesz olyan értelmezési tartományokat, amelyek nemkívánt eredményhez, illetve vitákhoz vezethetnek. A szerves fejlődés eredményeként kialakult államszervezeti rendszer és hatáskörelosztás a társadalom bonyolultságát tükrözi és nem minden esetben ellentmondásmentes. Előfordulnak olyan feladatkörök, amelyek jellegüket tekintve más szervezettípusra emlékeztetnek, ugyanakkor az államszervezetbeli elhelyezkedésre tekintettel nem engedhető meg az országgyűlési biztosi vizsgálatuk. Az Alkotmánybíróság az Országgyűlést ilyenként jelölte meg. A hatóságfogalom áttekintése további ilyen lehetséges értelmezési tartományokat tárt fel (pl. a köztársasági elnök állampolgársági ügyekben való döntései, amelyek tartalmilag közigazgatási jellegűek, a köztársasági elnök közjogi jogállása folytán ezek országgyűlési biztosi vizsgálata mégsem engedhető meg).

A törvény ezért egyik oldalról meghatározza a vizsgálható szervek és tevékenységek körét, ugyanakkor meghatározza azt is, hogy mely szervek nem vizsgálhatók, amelyek akkor is kizártak a vizsgálatból, ha egyébként a pozitív jellegű fogalmi meghatározás értelmezése esetén esetleg beletartozónak lenne is tekinthető.

Így a törvény kizárja az országgyűlési biztos által vizsgálható szervek köréből - összhangban az Alkotmánybíróság e tárgykört érintő határozataival - az Országgyűlést és a bíróságot, ezen túlmenően pedig a köztársasági elnököt, az Alkotmánybíróságot, az Állami Számvevőszéket, az ügyészséget (a nyomozó szerve kivételével). A felsorolt szervek ugyanis részint olyan alkotmányos tényezők, amelyek esetében az alkotmányos jogállásukkal nem fér össze az országgyűlési biztos vizsgálati jogköre, részint pedig a bíróság, az igazságszolgáltatás fogalomkörébe tartozó, vagy azzal összefüggő tevékenységet folytatnak.

Az 5. §-hoz

A törvény kiegészíti az Obtv. mellékletét. Az ott felsorolt szervek egyes titkos minősítésű iratai és adatai esetében az országgyűlési biztos nem vizsgálódhat közvetlenül, hanem kizárólag az érintett szervet felügyelő (vezető) személyt kérheti fel a vizsgálatra. Az APEH és a Vám- és Pénzügyőrség nyomozati jogkörére, illetve az ügyészség titkos információgyűjtési jogára tekintettel e szervek egyes adatai vonatkozásában is ki kell zárni az országgyűlési biztos közvetlen vizsgálódási lehetőségét. A törvényben meghatározott új adatkörök tartalmilag megfelelnek azoknak az adatköröknek, amelyeket az Obtv. melléklete a rendőrség és a határőrség vonatkozásában meghatároz.

-----STARTING---POINT---VEGE---