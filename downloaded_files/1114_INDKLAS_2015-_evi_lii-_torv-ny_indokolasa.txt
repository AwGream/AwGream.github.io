2015. évi LII. törvény indokolása

a banki elszámolás során tapasztalt visszaélések elleni fellépéshez szükséges törvények módosításáról

-----STARTING---POINT---ALTALANOS--- 

A törvény célja egyrészt az, hogy az elmúlt időszak gyakorlati tapasztalatai alapján külön nevesítse azon magatartási formákat, amelyek a pénzügyi intézmények részéről a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvény, illetve a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvényben rögzített elszámolás szabályairól és egyes egyéb rendelkezésekről szóló 2014. évi XL. törvény (a továbbiakban: Elszámolási törvény) rendelkezéseinek nem felelnek meg, és a fogyasztókat nagy számban érinthetik, és így megalapozzák a Felügyelet, a Magyar Nemzeti Bank ellenőrzési eljárását. Emellett a törvény célja, hogy az elszámolás vitatására megfelelő részletszabályok álljanak rendelkezésre. Az új szabályok segítik a fogyasztókat abban, hogy az elszámolással kapcsolatos jogaikat hatékonyabban intézhessék. A törvény emellett hatékonyabbá teszi a Pénzügyi Békéltető Testület (a továbbiakban: PBT) eljárását és a bíróság eljárását is, azáltal, hogy az eljárási szabályokat pontosítja, illetve kiegészíti, elkerülve ezáltal a gyakorlatban esetleg kialakuló értelmezési nehézségeket.

-----STARTING---POINT---RESZLETES---

Az 1. §-hoz

A törvény 1. § (1) bekezdése kiegészíti Elszámolási törvényt annak érdekében, hogy rendezze azt a helyzetet, mikor olyan pénzügyi intézmény köteles az elszámolásra, amelynek valamely okból nem áll rendelkezésére elegendő adat az elszámolás elvégzéséhez. A szabályozás a pénzügyi intézményeket a szükséges adatok hiánya esetén - az adott fogyasztói kölcsönszerződés vonatkozásában - a Magyar Nemzeti Bank (a továbbiakban: MNB) által jóváhagyott egyedi módszertan alkalmazására jogosítja fel. Annak érdekében, hogy az intézmények ne élhessenek vissza az egyedi módszertan alkalmazásában rejlő lehetőséggel, a törvény felhatalmazza az MNB-t, hogy fogyasztóvédelmi eljárás keretében vizsgálja a becslési módszertan alkalmazási feltételeinek meglétét.

Az Elszámolási törvény 16. § (4) bekezdése módosításának és (5)-(6) bekezdéssel történő kiegészítésének az indoka az, hogy ne alakuljon ki értelmezési bizonytalanság abban az esetben, ha ugyanazt az elszámolást többen vitatják. Nem zárható ki ugyanis, hogy a polgári jog szabályai szerint az elszámolás vitatására többen jogosultak, így az adóstárs és egyebek mellett az olyan kezes, aki a nem teljesítő adós helyett helyt állt (a kötelezettet megillető kifogások érvényesítése keretében). Ha a másolatra jogosult az elszámolás vitatására, a másolat megküldése iránti igény bejelentése a másolatra jogosult tekintetében nem módosítja a panasz benyújtásának 18. § (1) bekezdésében meghatározott határidejét. Ha a másolatra jogosult az elszámolást vitatja, a pénzügyi intézmény, a PBT és a bíróság előtti eljárás során a másolatra jogosult tekintetében a fogyasztóra vonatkozó szabályokat kell alkalmazni; e szabálynak jelentősége értelemszerűen abban az eseten van, ha az elszámolás vitatására nem az adós jogosult, hiszen esetében a fogyasztóra vonatkozó szabályokat természetesen az utaló szabály hiányában is alkalmazni kellene.

Rögzíti, hogy ki az, aki a másolatra jogosultak közül vitathatja az elszámolást, továbbá hogy a másolatra jogosult milyen határidő alatt kérheti a másolat kiadását. Egyértelművé teszi, hogy az elszámolást a másolatra jogosult személy vonatkozásában is abban az időpontban kell kézbesítettnek tekinteni, amely időpontban az az elszámoláson címzettként megjelölt számára kézbesítettnek tekintendő, tehát a másolat kiadásának ténye és időpontja nem módosítja a panasz benyújtásának határidejét. Ez alól egy esetben van kivétel, amelyet a 48. § szerinti átmeneti rendelkezés tartalmaz.

Az Elszámolási törvény 20. §-ának módosításával rendezésre kerül a követendő eljárás arra az esetre, ha az elszámolást többen vitatják. Ennek két esete képzelhető el. Az egyik eset az, mikor az elszámolást ugyanazon okból vitatják, melyet a PBT vagy a bíróság már jogerősen elbírált: ebben az esetben a pénzügyi szervezetnek, a PBT és a bíróságnak nem kell még egyszer érdemben elbírálnia a panaszt. Előfordulhat ugyanakkor olyan eset is, mikor az elszámolást egy másik okból vitatják, ebben az esetben azt el kell bírálni. Annak megakadályozása érdekében ugyanakkor, hogy több eltérő időpontban befejeződő jogorvoslati eljárás legyen folyamatban párhuzamosan, a tervezett módosítás erre az esetre megfelelő részletszabályokat is megalkot.

Az Elszámolási törvény 22. § (1) bekezdésének módosításával lehetővé válik az, hogy a PBT előtti eljárásban csak akkor kerüljön sor meghallgatás tartására, ha azt a PBT indokoltnak tartja, e szabályozás indoka az, hogy az elszámolás helyessége, illetve a fogyasztó vagy a pénzügyi intézmény által állított tények írásos formában állnak rendelkezésre, ahhoz az eljárás jellegéből adódóan egyik fél sem tud olyan szóbeli kiegészítéseket tenni, melyek indokolnák meghallgatás tartását valamely fél kérelmére.

Az Elszámolási törvény 22. § (1a)-(1c) bekezdésének célja az Elszámolási törvény 20. §-a módosításának indokolásához írtaknak megfelelően az, hogy megfelelően részletes eljárási szabályok álljanak rendelkezésre arra az esetre, ha az elszámolást többen vitatják.

Az Elszámolási törvény 22. § (2) bekezdésének módosítását és (2a) bekezdés beiktatását részben a 22. § (1) bekezdésének módosítása teszi szükségessé, részben pedig az egyezségi ajánlat tételének határidőhöz kötése. E rendelkezés célja, hogy a pénzügyi intézmény ne tehessen bármeddig egyezségi ajánlatot, hanem csak a PBT-nek az eljárás megindításáról szóló értesítésében meghatározott határidőig.

Az Elszámolási törvény 22. § (5) bekezdésének célja az Elszámolási törvény 20. §-a módosításának indokolásához írtakkal egyezően az, hogy megfelelően részletes eljárási szabályok álljanak rendelkezésre arra az esetre, ha az elszámolást olyan okból vitatják, mely kérdést a PBT vagy a bíróság már jogerősen elbírált.

Az Elszámolási törvény 25. § (1)-(4) bekezdése módosításának célja, hogy a bíróság ne állapíthassa meg a helyes elszámolást, hanem kizárólag azt vizsgálhassa, hogy a pénzügyi intézmény elszámolása, illetve a PBT határozata megfelel-e a jogszabályoknak. Amennyiben a bíróság azt állapítja meg, hogy a pénzügyi intézmény elszámolása megfelel a jogszabályoknak abban az esetben a kérelmet elutasítja, amennyiben pedig azt állapítja meg, hogy az elszámolás nem felel meg a jogszabálynak, akkor a PBT jogszabálysértő határozatát hatályon kívül helyezi és a pénzügyi intézményt kötelezi új elszámolás készítésére, amennyiben pedig az elszámolást a PBT állapította meg, úgy a PBT-t kötelezi új elszámolás készítésére. A 25. § (2) bekezdését azért indokolt kiegészíteni a törvény szerinti d) ponttal, hogy a fogyasztók számára megfelelő jogorvoslati lehetőség álljon rendelkezésre arra az esetre, ha a PBT a kérelmüket úgy utasította el érdemi vizsgálat nélkül (pl. nem a jogosulttól származik, elkésett volt, stb.), hogy e döntése nem felelt meg a törvényi előírásoknak, ugyanezen okból szükséges az Elszámolási törvény 25. §-át új (7) bekezdéssel kiegészíteni.

Az Elszámolási törvény 27. §-ának (1) bekezdését azért szükséges módosítani, hogy az Elszámolási törvény 20. §-a módosításának indokolásához írtaknak megfelelően az, hogy megfelelően részletes eljárási szabályok álljanak rendelkezésre arra az esetre, ha az elszámolást többen vitatják. Az Elszámolási törvény 27. §-ának (2) bekezdését pedig abból a célból szükséges módosítani, hogy a kérelmezőnek a nemperes eljárás során a beadványait a kérelmezőnek, illetve a kérelmezettnek űrlapon kelljen benyújtania, ha a beadvány benyújtása céljából űrlap kerül rendszeresítésre. Az űrlapok kialakításának megfelelő szabályozhatósága érdekében az Elszámolási törvény a szükséges felhatalmazó rendelkezéssel is kiegészül.

Az Elszámolási törvény 27. §-át azért indokolt kiegészíteni a (3)-(6) bekezdéssel, hogy az Elszámolási törvény 20. §-a módosításának indokolásához írtakkal egyezően az, hogy megfelelően részletes eljárási szabályok álljanak rendelkezésre arra az esetre, ha az elszámolást olyan okból vitatják, mely kérdést a PBT vagy a bíróság már jogerősen elbírált. E körben ugyancsak sor kerülhet az eljárás felfüggesztésére, mely intézmény alkalmazandó a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvény 16. §-a alapján is, az ott meghatározott perekben.

Az Elszámolási törvény 28. § (1) bekezdését azért szükséges módosítani, mert nincs arra vonatkozó információ, hogy az MNB jóváhagyott volna ellenőrző segédprogramot, így annak alkalmazására nincs mód a bírósági eljárásban. Az Elszámolási törvény 28. § (3) bekezdését ugyanazon okból szükséges módosítani, amely okból a PBT előtti eljárás esetében is az meghallgatás nélküli eljárást indokolt főszabállyá tenni; az elszámolás helyessége, illetve a fogyasztó vagy a pénzügyi intézmény által állított tények írásos formában állnak rendelkezésre, ahhoz az eljárás jellegéből adódóan egyik fél sem tud olyan szóbeli kiegészítéseket tenni, melyek indokolnák meghallgatás tartását valamely fél kérelmére.

Az Elszámolási törvény 28. § (7) bekezdésének célja az Elszámolási törvény 20. §-a módosításának indokolásához írtakkal egyezően az, hogy megfelelően részletes eljárási szabályok álljanak rendelkezésre arra az esetre, ha az elszámolást olyan okból vitatják, mely kérdést a PBT vagy a bíróság már jogerősen elbírált.

Az Elszámolási törvény 32. §-a már jelenleg is rögzíti, hogy a Felügyelet a Magyar Nemzeti Bankról szóló 2013. évi CXXXIX. törvény szerinti ellenőrzési eljárás keretében vizsgálja, hogy a pénzügyi intézmények a 2014. évi XXXVIII. törvényben és az Elszámolási törvényben, valamint az MNB rendeletben foglaltaknak megfelelően jártak-e el. Ez az ellenőrzési eljárás hivatalból megindítható. A törvény az Elszámolási törvény hatálybalépését követő gyakorlati tapasztalatok alapján külön is nevesít néhány olyan magatartási formát, amely az ellenőrzési eljárás alapjául szolgálhat. Ilyen magatartás különösen a pénzügyi intézmény által a fogyasztók nagy számát érintően folytatott olyan gyakorlat, amely - a kölcsönszerződés vagy pénzügyi lízingszerződés fogyasztói jellegének el nem ismerésével, azok eltérő minősítésével vagy ilyen jellegére vonatkozó megváltozott álláspontjának kinyilvánításával - az elszámolási kötelezettség teljesítésének elhárítására, illetve az elszámolás iránti igények benyújtásának megakadályozására irányul. Ezen magatartási formák külön nevesítése hozzájárul ahhoz, hogy mind a fogyasztók, mind a pénzügyi intézmények számára egyértelmű legyen, hogy mely magatartások azok, amelyek alapul szolgálhatnak az ellenőrzési eljárás megindításának, mivel azok nem felelnek meg a 2014. évi XXXVIII. törvény, illetve az Elszámolási törvény rendelkezéseinek.

Az Elszámolási törvény 42/A. és 43/A. §-a a megakasztott végrehajtási eljárások folytatásának lehetséges időpontját módosítja. Ennek oka, hogy folyamatban van a családi csődvédelem szabályozásának előkészítése, amely szabályozás várhatóan azt a személyi kört érinti, akiket az Elszámolási törvény 41-43. §-ai is érintenek, így indokolt, hogy a családi csődvédelem szabályainak elfogadása és hatályba lépése előtt ezek a végrehajtási eljárások még ne kerüljenek folytatásra.

Az Elszámolási törvény 46/A. §-a felhatalmazó rendelkezést tartalmaz, e rendelkezés alapján az igazságügyért felelős miniszter felhatalmazást kap arra, hogy rendeletben határozza meg az e törvényben szabályozott polgári nemperes eljárásban alkalmazandó papír alapú űrlapokat, azok tartalmi és formai kellékeit, az űrlapokhoz csatolható mellékleteket, valamint az űrlapok közzétételének módját.

Az Elszámolási törvény 48. §-a átmeneti rendelkezéseket tartalmaz annak érdekében, hogy az új, illetve pontosított eljárási szabályok a törvény hatályba lépésekor folyamatban lévő eljárásokban is alkalmazhatóak legyenek.

Előfordulhat olyan eset, amikor az elszámoláson címzettként nem szerepelt elszámolás vitatására jogosult személy tekintetében a 18. § (1) bekezdése szerinti 30 napos határidő a törvény hatályba lépésének időpontjában már megkezdődött vagy eltelt. Az új szabályozásra tekintettel ebben az esetben is biztosítani szükséges azonban, hogy az elszámoláson címzettként nem szerepelt elszámolás vitatására jogosult személy is élhessen a panasz előterjesztésének lehetőségével.

A 2. §-hoz

Az egyes fogyasztói kölcsönszerződések devizanemének módosulásával és a kamatszabályokkal kapcsolatos kérdések rendezéséről szóló 2014. évi LXXVII. törvény módosítása azért szükséges, mert e törvény határozza meg a fogyasztói kölcsönszerződések devizanem-módosulásának folyamatát, az új szerződések elkészítésének és megküldésének részlet szabályait, a törvényben meghatározott fordulónaptól a tisztességes kamatmérték alkalmazását, azonban nem rendelkezik arról, hogy a rendelkezések fogyasztóvédelmi rendelkezésnek minősülnek. Minderre tekintettel indokolt megerősíteni az MNB felügyeleti fogyasztóvédelmi ellenőrzési hatáskörét.

A Forintosítási törvény nem rendezte azt a kérdést, hogy a 18. § (2) bekezdésében foglalt esetben a futamidő meghosszabbítására milyen módon kerül sor. A módosítás rögzíti, hogy a futamidő 18. § (4) bekezdése szerinti módosítása során a szerződés módosítását nem kell új közjegyzői okiratba foglalni, hanem a módosult szerződésből eredő követelések végrehajtásával kapcsolatos intézkedések a korábbi közjegyzői okiratok alapján, de csak a módosult futamidő figyelembe vételével foganatosíthatók.

Ezen felül rögzíti, hogy az árfolyamgát törvényben foglalt kedvezményes időszak alatt a fogyasztó által kezdeményezett kölcsönszerződés módosítást követően a (4) bekezdés szerinti, kedvezményes időszakot követő szerződésmódosulásra nem kerül sor. A Forintosítási törvény az Elszámolási törvényben foglalt felülvizsgálati szabályokat rendeli alkalmazni a Forintosítási törvény alapján felmerülő vitás kérdésekre. Az Elszámolási törvényhez hasonlóan a Forintosítási törvényben foglalt felülvizsgálat esetén is szükséges felhatalmazó rendelkezést adni a polgári nemperes eljárásban alkalmazandó űrlapokra vonatkozóan.

-----STARTING---POINT---VEGE---

A 3. §-hoz

A hatályba léptető rendelkezést tartalmazza.