1997. évi CIII. törvény indokolása

a jövedéki adóról és a jövedéki termékek forgalmazásának különös szabályairól

-----STARTING---POINT---ALTALANOS--- 

A törvény olyan új adórendszer bevezetését jelenti, amely hatékony módon biztosítja az állam adóbevételét, mozgósítja tartalékait, visszaszorítja az adóelkerülés lehetőségeit, garanciális szabályai révén megteremti az adóbefolyás biztonságosabb feltételeit. Célja, hogy a gazdasági élet tisztességes szereplőit ne érje hátrány, szoruljon vissza a jövedéki termékek illegális (fekete) piaca. Törekszik arra, hogy a szabályozás egyszerű és világos legyen szerkezetében és kifejezésmódjában egyaránt, megkönnyítve ezáltal az önkéntes jogkövetést, a jogalkalmazást.

A törvény széles körű szakmai egyeztetés során alakult ki, kidolgozásában részt vettek a szakmai szövetségek és a pénzügyminiszter tanácsadó testülete, a Jövedéki Tanács is. Folyamatos konzultációval segítette a törvény előkészítését több nemzetközi könyvvizsgáló és adótanácsadó cég, valamint az Európai Közösség kijelölt szakértője.

A jövedéki adónem bevezetése nem kizárólag terminológiai kérdés, hanem tartalmilag is megújítja a költségvetési bevételek szempontjából kiemelt, meghatározó termékek egy alapjogszabályon belüli komplex kezelését. A törvény szerint ugyanis nemcsak az adó keletkezésével, beszedésével kapcsolatos anyagi-jogi szabályok, hanem a jelenleg még a jövedéki törvény által szabályozott jövedéki eljárási szabályok (engedélyeztetés, biztosítékrendszer, forgalmazás, ellenőrzés, szankcionálás, stb.) is az új törvény részévé válnak. A kereskedőkre vonatkozó rendelkezések - bizonyos egyszerűsítésekkel - integrálódnak az új törvénybe.

A jövedéki adó bevezetésével összefüggésben más törvények módosítására is szükség van. A törvény azokat a módosuló jogszabályokat tartalmazza, amelyek kifejezetten a jövedéki adó bevezetése miatt változnak (a vámjogról, a vámeljárásról és a vámigazgatásról szóló 1995. évi C. törvény, az egyes elkülönített állami pénzalapokról szóló 1992. évi LXXXIII. törvény, a környezetvédelmi termékdíjakról, továbbá egyes termékek környezetvédelmi termékdíjáról szóló 1995. évi LVI. törvény, az útalapról szóló 1992. évi XXX. törvény módosítása). Az általános forgalmi adóról szóló 1992. évi LXXIV. törvény, a fogyasztási adóról és a fogyasztói árkiegészítésről szóló 1991. évi LXXVIII. törvény, valamint az adózás rendjéről szóló 1990. évi XCI. törvény önálló törvénymódosításként is napirenden szerepel, ezért azok a módosítások, amelyek a jövedéki adó törvény bevezetése kapcsán válnak szükségessé, az önálló törvényben szerepelnek.

A szabályozás új, koncepcionális vonása, hogy a jövedéki ágak a törvényen belül határozottan elkülönülnek. A törvény anyagi-jogi szabályai teoretikusan tagozódnak általános és különös részre. Az általános rész tartalmaz minden olyan szabályt, amelyek egységesen vonatkoznak minden jövedéki termékre, ugyanakkor a különös részben kapnak helyet az egyes jövedéki ágakra, valamint a kereskedelemre vonatkozó specifikus szabályok, külön-külön fejezetet alkotva.

Ezt a tagozódást indokolják az egyes szakmák eltérő sajátosságai és a jogtechnikai szempontok is. A gyakorlati tapasztalatok azt mutatják, hogy a törvény így egységesebb, áttekinthetőbb, kezelése könnyebb. Egyes új jogintézmények esetleges eltérő időpontban történő hatályba léptetése így egyszerűbbé válhat, nem beszélve a később szükségessé váló esetleges módosításokról, amikor is az egyes jövedéki ágakra vonatkozó szabályok a másik „sérelme” nélkül változhatnak.

A törvényben szereplő megoldás nem áll ellentétben a közösségi ajánlásokkal és az egyes országok gyakorlatával sem. Vannak tagállamok, ahol a jövedéki termékekre külön törvényeket alkalmaznak (pl. Németország, Ausztria), van ahol a törvényhez hasonló törvényi szerkezetben történik a szabályozás (pl. Hollandia). A törvény sajátos - de hazai körülmények között célszerű - megoldása, hogy a jövedéki termékek forgalmazásával, annak ellenőrzésével, szankcionálásával, stb. kapcsolatos szabályok, rendelkezések is e törvény keretében kapnak helyet.

Az Európai Közösség ajánlásainak megfelelően a jövedéki adó érvényesülési köre a három „klasszikus” - a fogyasztási adóbevétel több, mint 94%-át kitevő - termékcsoportra, a dohánygyártmányokra, az alkoholtartalmú termékekre és az ásványolaj termékekre szűkül. Egyéb termékekre továbbra is fennmarad - ún. nemzeti fogyasztási adóként - a jelenlegi fogyasztási adó.

A jövedéki visszaélések legfrekventáltabb területét az ásványolaj termékek képezik. A törvény a jelenleg is adóztatott termékkörön kívül az egyéb ásványolaj termékeket is megadóztatja abban az esetben, ha azokat üzemanyagként vagy tüzelőolajként kínálják eladásra, így értékesítik vagy használják fel. Az üzemanyag-manipulációk kezelését illetően abból indul ki, hogy részben más jogszabályok kiegészítő rendelkezései, részben külön jogszabályi rendezést nem igénylő intézkedések „kezelni tudják” azokat. (Ennek érdekében már folyamatban van például az ásványolaj termékenként szakosított - megfelelő műszaki-technikai háttérbázissal rendelkező - vámhivatalok kijelölése, kialakítása az import vámkezelésekre, vagy például az extrakönnyű fűtőolaj szabványának megváltoztatása a manipulációs felhasználás megakadályozására.)

Ehhez szorosan kapcsolódik a törvény azon rendelkezése, mely szerint a kenőolajok környezetvédelmi termékdíjkötelessé válnak. A termékdíjra javasolt 40 Ft/l mérték érvényesítése esetében a kenőolajok üzemanyag előállításához való felhasználása visszaszorítható. A jövedéki adóval történő terhelés helyett a termékdíj bevezetését javasoló megoldás költség- és infláció növelő hatása részben vagy teljesen ellentételezhető azzal, ha az intézkedéshez kapcsolódóan - az abból származó bevételekből megfinanszírozva - kialakításra és bevezetésre kerül a fáradtolaj visszagyűjtésének rendszere és a termékdíj megtérítése a visszagyűjtött fáradtolaj után. Szemben az olyan megoldással, amelyben a kenőolajokra jövedéki adó biztosítaná az olajmanipuláció kivédését, a javasolt megoldás nem vált ki inflációs hatást, illetve azt jelentősen mérsékli, továbbá nem szélesíti az adómentes felhasználók körét, s ezáltal nem fokozza az egyébként is szűkös kapacitású vámhatóság leterheltségét, és - ugyancsak nem elhanyagolható szempontként - szolgálja egyúttal a környezetvédelem céljait is. A törvény összhangban van az Európai Közösségben alkalmazott szabályozással is.

Az üzemanyagok esetében célszerű lépésként tartalmazza a törvény a fogyasztási adórendszer reformértékű megújítása, az adóbeszedés hatékonyabb, szigorúbb rendszerének bevezetése keretében a ma még több jogcímen létező elvonások (útalap-hozzájárulás, környezetvédelmi termékdíj) egy jogcímen, jövedéki adóként történő realizálását. Az egy jogcímen való teljesítés nemcsak az államháztartás, hanem az adófizetők számára is kedvezőbb, egyszerűbb megoldás. Már a fogyasztási adó törvény elmúlt évi módosítása kapcsán is megfogalmazódott a parlamenti viták során ilyen javaslat.

Az elvonásoknak a realizálható bevételekre kedvező hatással járó egységesítése ugyanakkor nem érinti az Alapok saját, önálló forrásképzését, mivel arra a törvényben szereplő törvénymódosítások (az útalap-hozzájárulásról, a környezetvédelmi termékdíjról és az egyes elkülönített állami pénzalapokról szóló törvények módosítása) adnak garanciális szabályokat.

A törvény az 1998. évi költségvetési tervezési munkák során körvonalazódó bevételi igényhez igazodva, a fix összegű adók átlagosan 10,5%-os emelésével számol, 1998. január 1-jei hatálybalépéssel.

A törvény szerint az üzemanyagok jövedéki adójának a központi költségvetést illető hányada (a jelenlegi fogyasztási adónak megfelelő adótétel) 10,8%-kal emelkedik. Összességében a jövedéki adó e termékkörben a környezetvédelmi termékdíj és az útalap-hozzájárulás beintegrálása következtében ennél magasabb mértékű emelkedést mutat a jelenlegi fogyasztási adóhoz képest. Az útalap-hozzájárulás 1998. évi mértékére a törvény az autópálya építés finanszírozásáról hozott kormányhatározatot veszi alapul, s azzal számol, hogy az Útalapba visszajuttatott összeget félévenként korrigálja az üzemanyagok fogyasztói árindexe. 1998. évben az üzemanyagok jövedéki adójában átlagosan 21 Ft/l útalap-hozzájárulást és 2,22 Ft/l környezetvédelmi termékdíjat vesz figyelembe.

Az üzemanyagok illegális piacán szerepet játszó nem szabványos termékeknél a jövedéki adó az előbbieken felül 20 Ft/l-rel nő. Az így kialakuló adóterhelés e termékek kiszorítását eredményezheti, és ezzel garantálható, hogy csak a hatályos jogszabályoknak megfelelő szennyezőanyag-tartalmú termék kerüljön forgalomba.

A sör esetében a valorizáció az átlagos szint alatti, 6-7%-os mértékű. A törvény a sör piaci helyzetét veszi figyelembe, a borral szembeni versenyhátrányának csökkentését célozza. Azzal számol, hogy az így az - átlagos emeléshez képest - elmaradó költségvetési bevételt a forgalom növekedéséből származó többlet ellensúlyozza.

Az alkoholtermékek esetében a gyümölcspálinkákra, borpárlatra alkalmazott kedvezményes adótétel és az általános adótétel közötti rés - a jogharmonizációs követelmény szem előtt tartásával - tovább szűkül. Az adóemelés a „kedvezményezett” kategóriában az átlag feletti, 12,8%-os.

A cigaretta adótétele átlagos mértékben (10,5%-kal) emelkedik. Az adójegy bevezetésével egyidejűen a cigaretta kételemű - százalékos és tételes - adójánál a törvény a százalékos adóelem súlyának csökkentését, a tételes adó növelését tartalmazza.

A törvény szerint a szesztartalmú italok és a dohányáruk körében az adótételek emelése a fogyasztói árszínvonalat - az áfa-hatást is figyelembe véve - valamivel több, mint 0,2%-kal emeli. Az áremelő hatás az érintett termékek esetében legfeljebb 7-8%-ra tehető. Az üzemanyagoknál a központi költségvetést megillető tisztajövedelem (a jelenlegi fogyasztási adó) fajlagos mértékének az emelése önmagában - közvetlen hatásában - a fogyasztói árszínvonalat közel 0,3%-kal emeli.

Az üzemanyagok Útalapot megillető tisztajövedelem hányadának, valamint a Környezetvédelmi Alapot megillető jövedelemhányadának hatásait is figyelembe véve a fogyasztói árszínvonalemelkedés összességében mintegy 0,8%-ra tehető. Az üzemanyagok fogyasztói ára ezen intézkedések együttes hatására (a jövedéki adó emelése miatt) 1998. január 1-jén átlagban mintegy 10%-kal nő, az évközi ármozgásokkal együtt pedig - mérsékelt világpiaci áremelkedést feltételezve - éves szinten 15,1-15,4%-os üzemanyag áremelkedésre lehet számítani.

A törvény alapeleme az adóraktár intézménye. Az Európai Közösségben a jövedéki termékeknek a tagállamok közötti szabad áramlása és az elfogadott adóztatási elv érvényre juttatása az adóraktári rendszeren keresztül valósul meg. A Közösség harmonizált jövedéki adórendszerébe való beintegrálódásunknak alapvető feltétele, hogy a csatlakozáskor már működjön az az adóraktári rendszer, amelyre ráépülhetnek a tagállamok közötti termékmozgást biztosító, a közösségi irányelvben rögzített szabályok.

A jogharmonizációs követelmények mellett elsődleges szempont az is, hogy a jövedéki termékek előállítása a jelenleginél zártabb rendszerben, szigorúbb feltételek érvényesítésével történjen, vagyis az adóbeszedés biztonsága az új szabályozás révén egyúttal növekedjen. E szempont alapján az adóraktári rendszer jellemzően csak a gyártóüzemeket fedi le.

Az adóraktári engedély egyik alapvető feltétele a jövedéki biztosíték, amely az adóraktárban előállított, az adó megfizetése nélkül tárolt termék adótartalmához igazodik, szakmánként eltérő nagyságrendben meghatározott minimum és maximum határok között. A törvény bevezeti a jó adós fogalmát, akinél - legalább hároméves tevékenység esetén - a jövedéki biztosíték fele összegre csökkenthető.

Az adóraktár olyan fizikai hely, ahol a belföldön előállított, vagy importált jövedéki termék adófelfüggesztés mellett tartózkodhat. Az adófelfüggesztés a termék szabadforgalomba bocsátása (tehát nem másik adóraktárba, adómentes felhasználóhoz vagy exportra történő kiszállítása) esetén szűnik meg, s beáll az adófizetési kötelezettség.

Az adóraktár önadózás keretében tesz eleget adókötelezettségének. A törvény szerinti szabályozás egy sajátos adómegállapítási módot vezet be. Az adóraktár adóbevallásához kapcsolódik egy hatósági aktus, nevezetesen a vámhatóság által az adóbevallás alapjául szolgáló tények, körülmények ellenőrzése és jegyzőkönyv felvétele arról, hogy az adómegállapítás helyesen történt. Ez, a vámhatósági ellenjegyzéssel kiegészített önadózás valójában egyfajta „kvázi” kivetés, ami egyesíti az önadózás rugalmasságát és bürokrácia mentességét, illetve az adókivetés esetében feltételezhető fokozottabb hatósági kontrolt.

Az adóraktárban az előbbiekkel is összefüggő, lényegi új elem a folyamatos, állandó hatósági felügyelet előírása, ami nem jelent minden esetben fizikai jelenlétet. Ez alól felmentés adható, amennyiben pl. az előállítás zárt technológiája, a termelt mennyiségek egzakt mérésének lehetősége azt nem indokolja.

A jövedéki adó szabályozása a termék fizikai mozgásához kapcsolódik, az adó a mennyiségre vetül. A bevezetésre kerülő, szigorú számadású új bizonylatok (termékkísérő okmány, egyszerűsített kísérő okmány) a termék mennyiségi adatait és a beazonosításához, illetve számbavételéhez szükséges egyéb adatokat, valamint a szállítások igazolását, visszaigazolását tartalmazzák. Bevezetésük fontos jogharmonizációs lépés, előkészíti a Közösségen belüli adóraktári, adófelfüggesztéses szisztéma alkalmazását.

A törvény a dohánytermékeknél az adójegy bevezetését is tartalmazza. Az adójegyen szerepel a maximált kiskereskedelmi eladási ár, amelyet a gyártó vagy az importáló határoz meg. A termelőknek, importálóknak a maximált fogyasztói ár megállapítására adott jogosultsága - amelyet a vonatkozó közösségi jogszabály is rögzít - a magyar versenyjogi szabályozásba beilleszthető, külön versenyfelügyeleti eljárás lefolytatására nincs szükség, a kartelltilalom alól egyedi mentesítést nem kell kérni. Ez azonban nem érinti a versenyhatóság fellépésének lehetőségét az erőfölénnyel történő visszaélés, vagy kartell ellenőrzés miatt. A szabad árhoz képest ugyan a maximált ár korlátozottabb árversenyt tesz lehetővé, de addig, amíg a gyártók és importálók közötti verseny megmarad, a maximált ár versenykorlátozó hatása csekélynek tekinthető. A maximált ár képes biztosítani, hogy mind az egyes gyártók, importálók között, mind pedig a dohánygyártmányok forgalmazói közötti verseny fennmaradjon, ugyanakkor az adóbeszedés biztonsága növekedjen.

A törvény - az adóraktár hálózat kiépítésével - szigorúbb engedélyezési és elszámoltatási rendszer és szigorúbb, de következetes szankcionálás érvényesítését jelenti mind az adófelfüggesztés, mind az adómentesség és az adóvisszatérítés terén, mind pedig az adózás alól elvont termékek esetében. Ennek hatékonysága - mint minden szabályozásé - attól függ, hogy az ellenőrző apparátus felkészültsége révén hogyan lesz képes érvényt szerezni ezeknek a szabályoknak. Az adóraktár intézménye, működtetése igen nagy erőfeszítést, speciális szakmai tudást, „állandó jelenlétet” feltételez az ellenőrző hatóság részéről. Ezért elsődleges szempont, hogy a jövedéki adózással, ellenőrzéssel és elszámoltatással kapcsolatos minden hatósági teendő egy kézben legyen. A törvény az e téren már tapasztalatokkal, hagyománnyal rendelkező VPOP-t jelöli meg amellett, hogy a kereskedelem ellenőrzésében az APEH-nak is szerepet szán, s a két hatóság, valamint a rendőrség, a közterületfelügyelet, a fogyasztóvédelmi felügyelőség szoros együttműködését feltételezi.

Az új törvény, s ezzel együtt az új jogintézmények elfogadásának, hatályba lépésének időzítése nagy körültekintést igényel. Az új jogintézmények (pl. adóraktár, adójegy) hatályba léptetésénél célszerű a szokásosnál lényegesen hosszabb felkészülési időt hagyni mind az adózók, mind az adóapparátus részére. Ezért a törvény 1998. január 1-jei hatálybalépés mellett rugalmas átmeneti szabályokkal, valamint az adójegy esetében 1998. szeptember 1-jei bevezetéssel számol.

Az adórendszer megújításának eredménye a bevezetés évében - tekintettel az adójegy évközi bevezetésére, valamint az átmeneti rendelkezésekre is - csak részleges, várhatóan az 1999-2000. években teljesedik ki, amikor is számolni lehet azzal, hogy hatására az illegális forgalom érzékelhetően visszaszorul.

-----STARTING---POINT---RESZLETES---

Az 1. §-hoz

A törvény az új adórendszerben a jövedéki termékek előállításával, az adózatlan jövedéki termékek tárolásával, birtokolásával, felhasználásával kapcsolatos, a törvény preambulumában megjelölt célokat szolgáló, alapvető követelményeket, általános elveket összegzi, teszi egyértelművé.

A 2-4. §-hoz

A törvény meghatározza a törvény területi, tárgyi és személyi hatályát. A törvény rendelkezéseit belföldön, a Magyar Köztársaság területén kell alkalmazni, beleértve a vámszabad- és tranzitterületet is.

A törvény tárgyi hatálya alá tartozik a jövedéki adó, és - az adójegy konstrukciójából fakadóan - a dohánygyártmányok utáni általános forgalmi adó. Hatálya kiterjed továbbá a jövedéki termékek előállítására és forgalmazására, valamint a jövedéki termékekkel kapcsolatos ügyekre. Az új jogszabály nem „tiszta” adótörvény, mivel a hazai viszonyokból kiindulva, a jövedéki adók befolyásának biztonsága érdekében átfogja a teljes termékpályát. Hatályát kiterjeszti a kereskedelmi fázisra is, mert csak így biztosítható a súlyos visszaélésekkel terhelt jövedéki piac átláthatósága, ellenőrizhetősége.

Meghatározza a törvény a jövedéki termékek körét. Hatálya alá a klasszikus jövedéki termékeket: az ásványolaj, a tömény szesz, szeszesital, a sör, a pezsgő és az egyéb, ún. köztes alkoholtermék, valamint a dohánygyártmány termékeket vonja.

A törvény személyi hatálya alá az a jogi személy, jogi személyiség nélkül szervezet és természetes személy tartozik, aki jövedéki terméket, továbbá a jövedéki termék (illegális) előállítására is alkalmas, a törvényben megnevezett terméket (cukorcefre, borseprő stb.) előállít, raktároz, tárol, importál, exportál, továbbá azok a szervezetek, amelyek a jövedéki termékekkel kapcsolatos adóztatási, ellenőrzési és egyéb hatósági feladatokat látnak el.

Az 5. §-hoz

A törvény meghatározza a hatásköri, illetékességi szabályokat. A jövedéki hatósági feladatok egy szervezethez, a jövedéki területen hagyományokkal rendelkező, az utóbbi években gyakorlatot szerzett, az ilyen típusú feladatok ellátására leginkább alkalmas a vám- és pénzügyőrséghez kerülnek.

Jövedéki ügyekben általános szabályként a vámhivatalok rendelkeznek hatáskörrel. A megyeszékhelyi vámhivatal jogosult viszont az adó bevallásával, befizetésével, az egyéb adókötelezettségek teljesítésével kapcsolatos ügyekben eljárni. A zárjeggyel, adójeggyel kapcsolatos ügyekben - kivéve a felhasználás ellenőrzését, elszámoltatását - a Vám- és Pénzügyőrség Országos Parancsnoksága jár el, az adóraktárak helyszíni ellenőrzését, felügyeletét az adóraktár fekvése szerinti vámhivatal végzi.

Az állami adóhatóság a jövedéki termékeket forgalmazóknál jogosult és köteles jövedéki ellenőrzést is lefolytatni.

A törvény más hatóságok (pl. rendőrség, fogyasztóvédelmi felügyelőség) eljárási kötelezettségét és annak szabályait is rögzíti a jövedéki termékekkel kapcsolatos visszaélések felderítése esetében.

A 7. §-hoz

Az értelmező rendelkezések a törvényben használt fogalmak meghatározását tartalmazzák, az egyértelmű jogalkalmazás érdekében.

A 8-17. §-hoz

Az új adókonstrukcióban az adókötelezettség a jövedéki termék előállításával és a jövedéki termék importálásával keletkezik. Ha az előállítás adóraktárban történik, vagy az importált jövedéki terméket adóraktárba vagy adómentes felhasználóhoz szállítják, az adókötelezettség az adóraktárban tartott vagy az adómentes felhasználónál lévő jövedéki termék után felfüggesztésre kerül. Adót akkor kell fizetni, ha az adóraktárból vagy az adómentes felhasználótól kiszállítják a jövedéki terméket, de azt nem adóraktárba vagy nem adómentes felhasználóhoz raktározzák be.

Ha az adóraktárból másik adóraktárba vagy adómentes felhasználóhoz viszik át a jövedéki terméket, a betároló adóraktárban, adómentes felhasználónál adókötelezettség keletkezik, ami felfüggesztésre kerül, míg a kitároló adóraktár esetében megszűnik az adókötelezettség, s véglegesen mentesül a felfüggesztett adó alól.

Adóraktárak között, illetve adómentes felhasználóhoz, valamint adóraktárból külföldre a termék adófelfüggesztéssel szállítható. Ha az így szállított termék nem érkezik meg az adóraktárba, az adómentes felhasználóhoz, vagy nem hagyja el az országot, 30 nap elteltével beáll az adófizetési kötelezettsége a jövedéki terméket „indító” (kitároló) adóraktárnak.

Az adómentes felhasználó - az adóraktárhoz hasonlóan - adóalany az új rendszerben. A beszerzett jövedéki termékre mindaddig adófelfüggesztés érvényesül, amíg annak jogszerű felhasználásával nem számol el. Ha az engedélyezettől eltérő célra használja fel a terméket, a felfüggesztett adófizetési kötelezettsége beáll, vagyis meg kell fizetnie az adót (s ehhez még 200%-os adóbírság is kapcsolódik).

Ha az adóraktáron belül nem termékelőállításhoz használják fel az ott tárolt jövedéki terméket, vagy a készletben norma feletti hiány keletkezik, az adófizetési kötelezettség szintén „beáll”, az adót rendezni kell.

A minőségi vagy hatósági vizsgálatokhoz elhasznált, a megsemmisített vagy vis major következtében megsemmisült termékre, a normán belüli készlethiányra nem kell az adót megfizetni, az adófizetési kötelezettség alól véglegesen mentesülni lehet.

Adófizetési kötelezettség keletkezik a jogellenes előállítással, importálással, az így előállított vagy importált termék birtoklásával, felhasználásával, forgalomba hozásával is.

A 18-25. §-hoz

A törvény e §-okban meghatározza azokat a feltételeket, előírásokat, amelyek minden adóraktárra általánosan érvényesülnek. Céljuk az adóraktár zárt, biztonságos rendszerének kialakítása, annak révén az adóraktárban felfüggesztett adóval, az adózatlan termékek tárolásával kapcsolatos adókockázat minimalizálása.

Az adóraktár működtetéséhez adóraktári engedély szükséges. Csak az adóraktár engedélyese jogosult arra, hogy jövedéki termékeket belföldön előállítson, importból vagy belföldről adózatlan jövedéki terméket beszerezzen, ilyen terméket tároljon, raktározzon. A törvény területi hatályából következően vámszabadterületen jövedéki terméket előállítani és raktározni, vámraktárban adózatlanul raktározni szintén csak akkor lehet, ha ott egyúttal ilyen célra adóraktár is létesül.

A törvény meghatározza az engedély megadásának személyi és tárgyi garanciális feltételeit, szabályozza a jövedéki biztosíték nyújtását, mértékének meghatározását. Bevezeti a megbízható adós fogalmát. Legalább 3 éves, engedély birtokában végzett jövedéki termékelőállítási tevékenység és rendezett adókapcsolatok esetén a jövedéki biztosíték felére csökken, és ingatlantulajdonban is nyújtható.

Az adóraktári engedély a kérelmező nevére szól. Ezen belül - több adóraktár esetén - az engedély mellékletét képezi az egyes adóraktárakra külön-külön kiállított ún. raktári bizonylat. A törvény szabályozza, hogy mely esetekben kell új engedély helyett csak a meglévő módosítását kérni, továbbá meghatározza az engedély megszűnésének, visszavonásának feltételeit.

Az adóraktárak pontos, részletes nyilvántartásokat vezetnek az előállított, a tárolt jövedéki termékekről, azok készletváltozásairól. A jövedéki termék adóraktárból csak az ún. termékkísérő okmánnyal (adófelfüggesztés esetén), vagy az ún. egyszerűsített kísérő okmánnyal (szabadforgalomba való kitárolás esetén) szállítható ki.

Az adóraktáraknak vevőnyilvántartást is kell vezetniük ahhoz, hogy a forgalmazás fázisaiban is biztosított legyen a jövedéki termék útját az egyes fázisokban végigkövető ellenőrzés lehetősége.

A 26-30. §-hoz

A törvény a jövedéki termék adómentes felhasználásának általános szabályait határozza meg.

Jövedéki termékek csak a törvény különös rendelkezések fejezeteiben meghatározott célokra használhatók fel adómentesen, amelynek érvényesítéséhez ún. keretengedélyt kell szerezni. A keretengedély hasonló személyi és tárgyi garanciális feltételeket támaszt, mint az adóraktári engedély. Tekintettel arra, hogy a jövedéki termékek adómentes beszerzése a visszaélések egyik fő „terepe”, a törvény bevezeti a jövedéki biztosíték nyújtását is, hogy megfelelő garanciákat teremtsen a jogszerű felhasználásra, illetve a visszaélések ellen.

A keretengedélyen belül meghatározásra kerül a tárgyidőszakra (legfeljebb egy évre) jóváhagyott, adómentesen beszerezhető mennyiség, azaz a keretmennyiség. Ha a tárgyi időszakon belül a keret kimerül, annak módosítására - indokolt esetben - lehetőséget ad a törvény. A tárgyidőszak leteltét követő időszakra a keretmennyiséget újból meg kell kérni, amelynek során a feltételek megléte ismét vizsgálandó a hatóság által.

Az adómentesen beszerzett jövedéki termék beszerzéséről, felhasználásáról folyamatosan olyan nyilvántartást kell vezetni, hogy annak alapján a vámhatóság a jogszerű felhasználást ellenőrizni tudja, illetve megállapítható legyen az adófizetési kötelezettséggel járó jogtalan felhasználás, amelyhez szigorú anyagi szankció is kapcsolódik.

A törvény lehetővé teszi a feleslegessé vagy szennyezetté vált jövedéki termék adóraktárba való visszaszállítását.

A törvény a vámhatóság számára kötelezően előírja a negyedévenkénti tételes, helyszíni elszámoltatást, de a vámhatóságnak lehetősége van az adómentes felhasználónál az ennél gyakoribb vizsgálatokra is.

A 31. §-hoz

A törvény a jövedéki termék adóvisszaigénylésére vonatkozó általános rendelkezéseket fogalmazza meg. (A törvény Második részének különös rendelkezései a vasúti és a vízi szállítási tevékenységhez, illetve a 89. § (1) bekezdése a mezőgazdaság által felhasznált gázolajra, valamint a diplomáciai szervezetek, diplomaták beszerzései esetén határoz meg további adóvisszaigénylési jogosultságot.)

A törvény a jövedéki adó visszaigénylésére zárt, a jogosultság megfelelő dokumentálását, igazolását megkövetelő rendszert tartalmaz. Az adóraktár által vásárolt adózott termékek közül csak arra enged adóvisszaigénylést (levonást), amelyet jövedéki termék előállításához felhasznál. Ha változatlanul adja el a megvásárolt terméket, nincs adólevonás, de az eladáskor (kitároláskor) adófizetési kötelezettsége sincs (ugyanis nem adófelfüggesztéses eljárás keretében történt a beszerzés).

A törvény a kerozin adómentes beszerzését megszünteti, helyettes az utólagos adóvisszatérítés érvényesül, ha a kerozint a nemzetközi légiforgalomban résztvevő repülőgép üzemanyagtartályába töltik és a gép külföldre távozik.

A 32-33. §-hoz

A törvény a törvényben nem szabályozott eljárás esetén meghatározza, hogy mely törvények eljárási szabályait mikor, milyen ügyekre kell alkalmazni.

Az adóraktár önadózás keretében tesz eleget adókötelezettségének. Annak érdekében azonban, hogy a nagy adótartalmú termékek utáni adózás hatósági kontrollja megfelelően érvényesüljön, az adóraktár bevallásához minden bevallási periódusban kapcsolódik egy hatósági aktus. A vámhatóság az adóbevallás alapjául szolgáló tényeket, körülményeket, illetve a termékmérlegeket ellenőrzi, s jegyzőkönyvet vesz fel arról, hogy az adómegállapítás helyesen történt-e.

Az adófelfüggesztéses rendszeren kívüli, eseti adózásnál adókivetés érvényesül. Így pl. az adó megfizetésének biztonsága érdekében a hatóságok által elkobzott terméket csak úgy lehet megvásárolni, ha előtte az adót megfizetik. Az adókivetés kérelemre történik.

Az adóraktárban, az adómentes felhasználónál - az új szabályozás lényegi új elemeként - előírásra kerül a hatósági felügyelet, amely ellátható folyamatos jelenléttel, helyszíni, eseti vizsgálattal. Az adóraktárban - fő szabályként - állandó felügyelet érvényesül.

A 34-36. §-hoz

A törvény az ásványolaj termékek körét a vonatkozó 92/81/EGK irányelvvel összhangban határozza meg, kiegészítve néhány további olyan termékkel, amely a hazai szakmai vélemények alapján szintén alkalmas üzemanyag-adalékként való felhasználásra (pl. szerves oldószerkeverék, fagyásgátló, jégoldó). A termékek beazonosítására a Kombinált Nomenklatúra vámtarifaszámait használja a törvény, a nemzetközi gyakorlatnak, illetve az Európai Közösség irányelvének megfelelően.

Az adó az ásványolaj liter, kilogramm vagy normál köbméter mennyiségére vetül. A törvény hatálybalépésétől - 1998. január 1-jétől - érvényes adómértékek az útalap-hozzájárulásnak és a környezetvédelmi termékdíjnak a jövedéki adóba való beintegrálásával kerültek kialakításra. A jövedéki adó központi költségvetést megillető része (a fogyasztási adónak megfelelő adótétel) az üzemanyagokra átlagosan 5 Ft/l-rel nő. A jövedéki adóba beintegrálódó útalap-hozzájárulás növekménye 5,60 Ft/l, a környezetvédelmi termékdíjé 0,22 Ft/l. Összességében az üzemanyagokat terhelő elvonás (áfa nélkül) átlagosan 10,82 Ft/l-rel nő 1997. évhez képest. A nem szabványos üzemanyagok esetében - annak érdekében, hogy azok kiszoruljanak a piacról, illetve mivel azok jellemzően illegális forrásból kerülnek forgalomba - a jövedéki adó a szabványos termékre megállapított adómérték 20 Ft/l-rel növelt összege.

A 37-38. §-hoz

A törvény meghatározza azokat a felhasználási célokat, amelyekhez bizonyos ásványolaj termékek az adó megfizetése nélkül felhasználhatók. Az adómentes felhasználóknak keretengedélyt kell beszerezniük. Az engedélyezés és az elszámolás javasolt rendje a jogszerű felhasználás ellenőrizhetőségét hivatott biztosítani.

A 39-40. §-hoz

A törvény a gázolaj a vasúti és vízi szállítási tevékenységhez való felhasználása esetére szabályozza a jövedéki adó visszaigénylését. A jövedéki adó csak a tényleges felhasznált mennyiség után, s csak a felhasználást követően igényelhető vissza.

A 41. §-hoz

A törvény az ásványolaj adóraktár létesítéséhez szükséges feltételeket, a minimális tárolótartály-kapacitásokat, és a nyújtandó jövedéki biztosíték minimum és maximum értékhatárait határozza meg úgy, hogy azok kellő garanciát adjanak a jövedéki kockázatokra, s az adóraktárosi kör az ellenőrző hatóságok által átlátható, ellenőrizhető legyen.

A 42-43. §-hoz

A törvény a Kombinált Nómenklatúra szerinti etilalkohol termékeket (1,2 térfogatszázalék alkoholtartalom felett), továbbá bármely más 22 térfogatszázaléknál nagyobb alkoholtartalommal rendelkező italféleséget deklarálja alkoholtermékként, összhangban a vonatkozó 92/83./EGK irányelvvel. Az adó mennyiségi alapon, hektoliterfokra kerül kivetésre. Az adó valorizációja átlagosan 11%-os, a kétféle adótétel közötti rés összehúzása céljából a gyümölcspálinka, borpárlat adója az átlagosnál némileg nagyobb mértékben emelkedik.

A 44-46. §-hoz

A törvény fenntartja a magánszemélyek által bérfőzetett pálinka külön szabályok szerinti adóztatását. A bérfőzési szeszadó az általános adómérték mintegy 40%-ának felel meg. A bérfőzésben előállított pálinkát forgalomba hozni nem, eladni pedig csak az alkoholtermék adóraktár felé lehet.

A 47. §-hoz

A törvény szerint a legalább 80 térfogatszázalék alkoholtartalmú alkoholtermék a konkrétan megjelölt felhasználások esetén (pl. gyógyszer, ecet, élelmiszer, vegyipari termékelőállítás) adómentesen beszerezhető és felhasználható. Ehhez keretengedély szükséges, amelynek feltétele a jövedéki biztosíték nyújtása is. A törvény tartalmazza a jogszerű felhasználás ellenőrizhetőségét biztosító rendelkezéseket az engedélyezési eljárásra, illetve az elszámoltatásra vonatkozóan.

A 48. §-hoz

Az után az alkoholtermék után, amelyet emberi fogyasztásra véglegesen alkalmatlanná tettek, vagyis a teljes denaturálással előállított denaturált alkoholra nem kell az adót megfizetni. A törvény az adó alóli mentesüléshez szükséges denaturálás feltételeit határozza meg.

A 49. §-hoz

Az alkoholtermék adóraktári engedély szeszüzemre, italgyárra, szeszpalackozásra és üzemi szeszraktárra adható. A törvény lehetővé teszi továbbá, hogy az olyan közvámraktárban is létesülhessen adóraktár, amely kizárólag tranzitterületre történő vámmentes értékesítésre szolgál. Az ilyen adóraktárban az alkoholtermék mellett az ásványolajon kívüli egyéb jövedéki termékek is tarthatók.

Az alkoholtermék adóraktár minimális teljesítendő jövedéki biztosítéka 40 millió forint, de a kizárólag bérfőzést végző szeszfőzde esetében - tekintettel e tevékenység jellemzően kisüzemi jellegére - 1 millió forint.

Az 50. §-hoz

A törvény szerint az alkoholtermékek adózott, legális voltának a jelzésére zárjegyet kell alkalmazni. Zárjegyet csak az adóraktár vagy a törvényben meghatározott engedéllyel rendelkező importáló kaphat, elszámolási kötelezettség mellett. Hiány esetén darabonként 500 Ft-ot kell fizetni, ami egy eszmei, átlagos adómértéket fejez ki.

Az 51. §-hoz

A törvény az alkoholtermék előállítására szolgáló eszközök, illetve arra alkalmas alapanyagok előállítására, birtokolására, értékesítésére határoz meg szabályokat, amelyek célja, hogy az illegális italelőállítás lehetőségét jogi eszközökkel visszaszorítsák, illetve e tevékenységek szankcionálhatók legyenek.

Az 52-54. §-hoz

A törvény a Kombinált Nómenklatúrában sörként meghatározott termékeken kívül sörnek tekinti azt a sört is tartalmazó italkeveréket, amelynek alkoholtartalma a 0,5 térfogatszázalékot meghaladja.

A sör adóztatása mennyiségi alapon történik. Hektoliterre vetítve Balling (Plató) fokonként kell az adót megfizetni. A Balling (Plató) fok a sörlé 20°C-on mért, tömegszázalékban kifejezett szárazanyagtartalma.

A sör törvény szerinti jövedéki adómértéke az átlagos szint alatti, 6-7%-os valorizációt jelent. Figyelembe veszi a sör borral szemben kialakult piaci helyzetét, s versenyhátrányának csökkentését célozza.

A sör adóraktárak közül a sörfőzde meghatározott minimum biztosíték 1 millió forint. Sörfőzdének azt a kisüzemet kell tekinteni, amelynek éves termelőkapacitása a 20 ezer hektolitert nem éri el. Az egyéb sörüzemek (sörgyárak) esetében a minimálisan megkövetelt jövedéki biztosíték értéke 40 millió forint.

A visszáru után a megfizetett adó visszaigényelhető vagy levonható a sör jegyzőkönyvi megsemmisítése esetén.

Az 55-57. §-hoz

A pezsgő a 3 bar vagy annál nagyobb túlnyomású, pezsgős dugóval lezárt - szőlőbor vagy gyümölcsbor alapú - ital, amelynek alkoholtartalma legfeljebb 13 térfogatszázalék, vagy - ha alkoholtartalma kizárólag erjedés útján keletkezett - legfeljebb 15 térfogatszázalék. (Az egyéb, 3 bar vagy annál nagyobb nyomású pezsgős dugóval lezárt ital habzó köztes termék.)

A pezsgő adóraktár esetében - pezsgő adótartalmához igazodva - a többi alkoholos italénál alacsonyabb szinten, 5 millió forintban határozza meg a törvény a minimálisan nyújtandó jövedéki biztosíték összegét, és 50 millió forint a biztosíték felső határa.

Az 58-60. §-hoz

A törvény - összhangban a vonatkozó európai közösségi irányelvvel - köztes alkoholterméknek tekint minden olyan 10 térfogatszázalék, de legfeljebb 22 térfogatszázalék alkoholtartalmú italt, amely nem tartozik a sör, a bor vagy a pezsgő kategóriába.

Az adó alapja a termék litermennyisége. Az adó mértéke a habzó köztes alkoholtermék esetén azonos a pezsgőével, a nem habzó köztes termék esetén pedig az adó mértéke 80 forint.

A köztes alkoholtermék adóraktár feltételeit a törvény a pezsgő adóraktáréhoz azonosan határozza meg.

A 61-62. §-hoz

A törvény a hatálya alá tartozó dohánygyártmányokat a 36/1996. (XII. 11.) FM-NM-IKIM együttes rendelet (dohányrendelet) termékleírásával, illetve a vonatkozó európai közösségi irányelvvel összhangban határozza meg.

A cigaretták utáni jövedéki adó kételemű, az ezer darabra meghatározott tételes adó mellett a kiskereskedelmi eladási árra vetülő százalékos adó is érvényesül. A többi dohánygyártmány esetében az adó százalékos, amelynek összegét ugyancsak a kiskereskedelmi eladási árra vetítve kell meghatározni. A kiskereskedelmi eladási ár alatt az az ár értendő, amely a dohánygyártmányra felragasztott adójegyen szerepel (lásd 63. §).

A dohánygyártmányok adója átlagosan 10,5%-kal emelkedik az 1997. évi szinthez képest. A cigaretta esetében az összes adón felül változik a százalékos és tételes adó aránya, a százalékos adóelem súlya csökken, a tételes adóé nő. Az új adóstruktúra a magasabb árkategóriájú, minőségi termékek relatív adópozícióját javítja, csökkenti az érdekeltséget a piaci árversenynek az alacsonyabb árkategóriák irányába való - a költségvetési és az exportérdekekkel is ellentétes - eltolódásában.

A 63-64. §-hoz

A törvény a dohánygyártmányok esetében bevezeti az adójegyet, amely az adóbeszedés újfajta technikáját valósítja meg.

Az adójegy a rajta feltüntetett kiskereskedelmi eladási ár és mennyiség (darabszám) alapján számított jövedéki adónak, illetve általános forgalmi adónak megfelelő értékkel bír. Az adójegy átvételével az átvevőnek fizetési kötelezettsége keletkezik, amelynek teljesítésére a dohánygyártmány adóraktár, illetve az importáló - feltéve, ha az adójegyek értékével azonos összegű biztosítékot nyújt - fizetési halasztást kap. A halasztás időtartama a tervezet szerint 3 hónap, amely az adóbélyeggel ellátott cigaretta szabadforgalomba bocsátásáig terjedő időszakot fedi le.

A törvény szerinti adójegy konstrukcióban a terméket terhelő összes adó, vagyis a jövedéki adó mellett az általános forgalmi adó is teljes összegben - lényegében a forgalmazás első fázisában - megfizetésre kerül. Így az adóbeszedés kockázata jelentősen lecsökken, hatékonysága nő az illegális kereskedelem egyik legfrekventáltabb területén.

Működésének feltétele, hogy az adójegyen a kiskereskedelmi eladási ár szerepeljen, s a fogyasztó ezt az árat fizesse meg, amelynek alapján az adót az adó alanya, a gyártó vagy az importáló megfizette.

A kiskereskedelmi eladási árat az adó alanya határozza meg, vagyis a gyártó vagy az importáló, aki az adójegyet a dohánygyártmányra felragasztja.

A 65. §-hoz

A dohánygyártmány adóraktár a kizárólag fogyasztási dohány és/vagy szivar előállítását végző dohányüzem, a dohánygyár vagy az üzemi dohánygyártmány-raktár céljára létesíthető. A jövedéki biztosíték minimuma a dohányüzem esetében alacsonyabb szinten 5 millió forint nagyságrendben, az egyéb adóraktár esetében 50 millió forintban kerül meghatározásra.

A törvény a dohánygyártmány gyártására alkalmas gép, eszköz birtoklását, használatát kizárólag a dohányüzem vagy a dohánygyár számára engedi meg.

A 66. §-hoz

A kiskereskedelmi eladási ártól sem felfelé sem lefelé eltérni nem lehet. Amennyiben a kereskedő az adójegyen szereplő árnál magasabb áron adná a dohánygyártmányt, a költségvetés nem jutna hozzá az őt megillető - a fogyasztó által fizetett árból számított - adóhoz.

A 67. §-hoz

Ha az áfa-alany a dohánygyártmányok értékesítése után köteles az áfát fizetni, akkor nem alkalmazhatja az áfa-törvény a tételes átalányadózásra, valamint az alanyi adómentességre vonatkozó rendelkezéseit. Így számlájában nem tüntethet fel áthárított áfát, vagy felszámított áfa-mértéket, hanem adólevonásra jogosító termékértékesítést végez. A megfelelő számítási móddal csökkentheti bevallási időszakonként a fizetési kötelezettségét. Természetesen a nyilvántartásában külön kell szerepeltetnie az adójeggyel ellátott dohánygyártmányok értékét.

A 68. §-hoz

A teljes termékpálya átláthatósága, a forgalmazás fázisaiban az ellenőrzés biztosítása, a fekete áruk kiszűrésének, felderítésének céljából a törvény a jövedéki termékekkel folytatott kereskedelmi tevékenységre is kiterjeszti hatályát. E fázisok jövedéki szabályozása nélkül a rendszer nem lenne zárt, a feketekereskedelem még nagyobb teret nyerhetne.

A törvény megkülönböztet jövedéki engedélyes és nem jövedéki engedélyes kereskedelmi tevékenységet. Az előbbi alatt a jövedéki termékek továbbforgalmazási célú beszerzését, kereskedelmét érti, amelynek során a kereskedő olyan számlát tud kiállítani, amellyel a továbbforgalmazó (kiskereskedő) igazolni tudja jövedéki termékkészlete, beszerzése legális voltát. Ha a kereskedő nem rendelkezik jövedéki engedéllyel, a jövedéki termékeket csak végső fogyasztók felé értékesítheti, és olyan számlát kell kiadnia, amely továbbforgalmazás esetén nem alkalmas a származás, eredet igazolására.

A 69-71. §-hoz

A jövedéki engedélyes kereskedelmi tevékenységhez, továbbá a jövedéki termékek exportálásához, importálásához a vámhatóság által kiadott jövedéki engedély szükséges. A jövedéki engedély feltétele a jövedéki biztosíték nyújtása, az adókapcsolatok rendezettsége, a törvényben előírt könyvvezetési kötelezettség, személyi garanciák. Feltétel továbbá bizonyos tárolókapacitás, illetve raktárkapacitás megléte.

A jövedéki engedélyes kereskedelmi tevékenység, és a jövedéki termékek exportálása-importálása esetén a jövedéki termékek készletének és mozgásának ellenőrizhetősége érdekében jövedéki nyilvántartást, továbbá vevőnyilvántartást kell vezetni. A termékeket szállítólevél kíséretében lehet szállítani. A törvény szabályozza a jövedéki termékek jövedéki engedélyes és nem jövedéki engedélyes kereskedelmének ugyanazon a telephelyen való folytatása esetén megkövetelt, az ellenőrizhetőséget biztosító feltételeket.

A 72. §-hoz

Jövedéki termékekkel a nem jövedéki engedélyes kereskedelmi tevékenység az üzletek működéséről és a belkereskedelmi tevékenység folytatásának feltételeiről szóló jogszabályban meghatározott ún. működési engedély birtokában folytatható. Ehhez azonban az szükséges, hogy a működési engedély olyan üzletkörre szóljon, amelyben a jogszabály a jövedéki termékek forgalmazását megengedi. Üzlethelyiségen kívül (pl. utcán, aluljáróban, piaci standon) tilos jövedéki terméket árusítani.

A kiadott és a jövedéki termékek értékesítésére jogosító működési engedélyek listáját a jegyző folyamatosan átadja az ellenőrzést végző hatóságnak.

A törvény a külön nyilvántartás vezetését a nem jövedéki engedélyes kereskedelmi tevékenység esetén az üzemanyagtöltő állomásokra és a kiskereskedelmi tárolótelepre írja elő, amelynek alapján készletek ellenőrzése, az üzemanyagok eredetének, beszerzési forrásainak vizsgálata elvégezhető.

A 73. §-hoz

A törvény a jövedéki szabályok megtartásának ellenőrzését a vámhatóság feladat-, illetve jogkörébe utalja elsődlegesen, de a kereskedők esetében az állami adóhatóság is jogosult - összekapcsolva a saját jogú adóellenőrzéseivel, pl. nyugtaellenőrzésekkel - ilyen ellenőrzéseket végezni.

A 74. §-hoz

A jövedéki adóhiányt - eltérően az egyéb adónemekben keletkező adóhiánytól - a törvény nem 50%-os, hanem annál magasabb, 100%-os adóbírsággal bünteti.

Az adómentesen beszerzett jövedéki terméknek nem adómentes célra történő felhasználását az adó összegének megfelelő bírság sújtja. Hasonló nagyságrendű bírsággal jár a jogosulatlan adóvisszaigénylés, vagy adólevonás is, annak érdekében, hogy kellő visszatartó erőt fejtsen ki.

A 75. §-hoz

A jövedéki adóalanyoknak az adózási kötelezettségük teljesítésével kapcsolatos mulasztása (pl. adóbevallás elmulasztása, késedelmes teljesítése), az adózás rendjéről szóló törvényben meghatározottnál súlyosabb mulasztási bírsággal büntethető.

A 76-78. §-hoz

A törvény - a kellő visszatartó erő szem előtt tartásával - meghatározza az adózás alól elvont termékek után fizetendő bírságot, annak minimum összegeit. A bírság az adó ötszöröse is lehet.

Bünteti továbbá a zárjegy, az adójegy hamisítását, a cukorcefre jogosulatlan előállítását, felhasználását, a borseprő és egyéb borászati melléktermékek adóraktáron kívüli felhasználását, és egyéb, a jövedéki termékek adózás alóli elvonásával kapcsolatos, a törvény rendelkezéseivel ellentétes tevékenységeket.

A 79-80. §-hoz

A törvény lehetővé teszi, hogy az adójegyre, zárjegyre vonatkozó rendelkezések megsértése esetén a kereskedelmi raktárt, üzletet az ellenőrzést végző hatóság 30, illetve 60 napra bezárja.

Felfüggeszthető az adóraktár tevékenysége is - legfeljebb 60 napra -, ha az adóraktárban az adóraktár működtetésének feltételeit az adófizetés jelentősebb veszélyeztetését eredményező módon sértik meg. Ha ez a veszélyeztetés a jövedéki biztosíték összegét meghaladja, az adóraktár jövedéki termékkészlete elkobozható.

A 81-82. §-hoz

A törvény szabályozza az adózás alól elvont termékek, a hamis zárjegyek, adójegyek, a cukorcefre, a jogosulatlanul birtokban tartott, jövedéki termék előállítására szolgáló eszközök lefoglalásának, elkobzásának szabályait. Az ásványolajon kívüli, az élelmiszertörvény hatálya alá tartozó elkobzott jövedéki termékeket meg kell semmisíteni.

-----STARTING---POINT---VEGE---

A 83. §-hoz

A törvény az Európai Közösség jövedéki adóra, illetve a jövedéki adóköteles termékekre vonatkozó jogszabályaihoz való jogközelítést is célozza, ezen jogszabályokkal összeegyeztethető jogharmonizációs lépéseket tartalmaz.

A Tanács 92/12/EGK irányelvének teljes körű átvételét a csatlakozás időpontjára kell megvalósítani, illetve értelemszerűen az csak a csatlakozás időpontjától valósítható meg. A törvény ennek előfeltételeként kialakítja az adóraktári rendszert, bevezeti az adófelfüggesztéses konstrukciót és alkalmazza a termékkísérő okmányt, s ezzel megteremti azokat az alapokat, amelyre majd „ráépíthető” lesz a beintegrálódásunk a közösség harmonizált fogyasztási adórendszerébe.

Az adókonstrukcióra vonatkozó, termékcsoportonként kiadott irányelveknek az adókivetés alapjára, a termékkör meghatározására vonatkozó rendelkezéseivel a törvény teljes mértékű harmonizációt valósít meg. Kivétel ez alól az ásványolaj termékkör, ahol a törvény szélesebb kört fog át a konkrét adómértékkel megjelölt termékekre, mint az irányelv, a sajátos hazai viszonyokra, a visszaélések konkrét megnyilvánulási formáira tekintettel.

A 84. §-hoz

A törvény általános jelleggel 1998. I. 1-jei hatálybalépést tartalmaz. Annak érdekében, hogy az adóraktári és a keretengedély-kérelmek mielőbb benyújthatók legyenek és az engedélyezési eljárás beindulhasson, az erre vonatkozó rendelkezések a kihirdetés napján hatályba lépnek. Késleltetve, a megfelelő felkészülési idő figyelembevételével lépnek hatályba az adójegyre vonatkozó rendelkezések, továbbá az adóraktári engedély megszerzéséhez szükséges feltételek.

A jövedéki szabályozásról és ellenőrzésről, valamint a bérfőzési szeszadóról szóló 1993. évi LVIII. törvény 1998. I. 1-jével hatályát veszti.

A 85. §-hoz

A törvény a hatálybalépés 1998. I. 1-jei időpontjára tekintettel, a már a törvény kihirdetésekor működő termelők adóraktári és a keretengedélyének, illetve a kereskedők jövedéki engedélyének megszerzésére átmeneti időt határoz meg, és szabályozza az átmeneti időszakban a tevékenység jogszerű folytatásának feltételeit.

A 86. §-hoz

A törvény rendelkezik az 1997. XII. 31-én a jövedéki alanyok és az adómentes felhasználók készletén lévő jövedéki termékek felméréséről, bevallásáról és az új rendszerbe való beillesztésükről, illetve - arra az esetre, ha a jövedéki alany nem kíván adóraktárosként tovább működni - a készleten maradt jövedéki termék utáni adófizetési kötelezettség szabályozásáról.

A 87. §-hoz

A törvény az adójegy bevezetéséig terjedő időszak átmeneti rendelkezéseit tartalmazza az adómértékekre és a zárjegyre vonatkozóan.

A 88. §-hoz

A törvény az 1998. évi adóelőleg fizetési szabályokat tartalmazza.

A 89. §-hoz

A törvény felhatalmazza a Kormányt, a pénzügyminisztert és a honvédelmi minisztert, hogy a törvény egyes rendelkezéseinek végrehajtásáról rendeletet adjon ki. A mezőgazdasági termelők gázolaj fogyasztásiadó-visszatérítési rendszere változatlan körben és mértékben marad fenn, a jövedéki adó központi költségvetést megillető hányadának 85%-a kerül visszaadásra. A zárt árusítású diplomata boltok adómentes beszerzésének megszüntetésével egyidejűleg, annak helyébe lép a diplomatáknak és a diplomáciai, konzuli testületeknek biztosított adóvisszatérítés kormányrendeletben szabályozásra kerülő rendszere.

A 90. §-hoz

A törvény a vámjogról, a vámeljárásról, valamint a vámigazgatásról szóló 1995. évi C. törvénynek az e törvény rendelkezéseivel összefüggésben szükséges módosításait tartalmazza.

A 91. §-hoz

Az üzemanyagokat terhelő környezetvédelmi termékdíj beintegrálódik a jövedéki adóba. A Környezetvédelmi Alapnak az üzemanyagok utáni állami elvonásokból származó forrásképzése ugyanakkor továbbra is fennmarad. Ennek formája az üzemanyagok után befizetett jövedéki adó meghatározott százalékának (1998. január 1-jétől 3,00%-ának) a visszajuttatása az Alapba.

A 92. §-hoz

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosítása a termékdíj beintegrálása miatt szükséges módosításokat tartalmazza. Emellett a kenőolajokra és a nem szabványos fűtőolajra a törvény 60,80 Ft/kg termékdíjat vezet be, amellyel e termékek üzemanyagként vagy üzemanyag-komponensként való felhasználása már nem gazdaságos, a visszaélések ezáltal visszaszoríthatók.

A 93. §-hoz

A törvény az Útalapról szóló 1992. évi XXX. törvénynek (a továbbiakban: Útalap törvény)az útalap-hozzájárulás beintegrálása miatt szükséges módosításait tartalmazza. Rögzíti az Útalap jövedéki adóból való, 1998. január 1-jei induló részesedését, s meghatározza annak félévenkénti, az üzemanyagok fogyasztói árváltozása szerint történő korrekcióját.

Ezen kívül az Útalap törvény 2. § c) és e) pontja is módosításra kerül. E két pont módosítása az eddig központi költségvetési szervekként működő közúti igazgatóságok 1996. június 1-jével történt, állami közútkezelő közhasznú társaságokká való átalakulását, illetve a koncessziós társaságok megjelenését tükrözi vissza.

Az Útalap törvény 4. § (1) bekezdése d) pontjának módosítása a már közhasznú társaságokként működő közútkezelő szervek közútkezelő tevékenységéből származó esetleges veszteségek fedezeteként eszközölt pótbefizetései, valamint a törzstőke-emelései részeként elhatározott pénzbetét-befizetések teljesítésére ad módot.

Az Útalap törvény 4. §-a (3) bekezdésének hatályon kívül helyezése technikai okból szükséges, mivel az egy 1994. évre hatályos előírást tartalmaz.