2005. évi CXLVIII. törvény indokolása

az oktatást érintő egyes törvények módosításáról

-----STARTING---POINT---ALTALANOS--- 

A szakképzést érintő módosítások a szakképzés-fejlesztési stratégia végrehajtásához szükséges intézkedésekről szóló 1057/2005. (V. 31.) Korm. határozat és a Nemzeti Fejlesztési Terv Humánerőforrás-fejlesztés Operatív Programja szakképzést érintő intézkedéseinek jogszabályi feltételeit hivatottak megteremteni. A törvényekben érintett témaköröket a Kormány „100 lépés” programjának részeként a 2005. május 30-án ismertetett 14 szakképzési lépés is magában foglalja.

A törvény tartalmazza továbbá a Kormány „100 lépés” programjának az oktatás részére meghatározott célkitűzéseit: igazságos beiskolázáshoz kapcsolódóan csökkenti az iskolarendszer társadalmi egyenlőtlenségét felerősítő hatásokat (24. §, 35. §, 41. §,); megteremti a feltételeket az esélyteremtő oktatáshoz, a kistérségi együttműködéshez (31. §); támogatja a hátrányos helyzetű gyermekek felkészítését (20. §, 21. §). A törvény segíti az önkormányzatok mozgásterét, a hatékonyabb feladatszervezést (24. §, 30-31. §).

-----STARTING---POINT---RESZLETES---

Az 1. §-hoz

A szakképzés-fejlesztési stratégia a munkaerő-piaci igényeknek megfelelő tervezési rendszer és beiskolázás megvalósítását tűzte ki célul, és feladatként határozta meg a pályakövetési rendszer bevezetését. A törvény felhatalmazza az oktatási minisztert, hogy jogszabályban határozza meg a pályakövetéssel összefüggő feladatokat.

A gyakorlati tapasztalatok azt mutatják, hogy a szakmai és vizsgakövetelmények szerkezeti egységesítése miatt indokolt a formai előírások jogszabályban történő meghatározása, ezért a törvény felhatalmazza az oktatási minisztert e tárgykörben történő rendeleti szabályozásra.

A Humánerőforrás-fejlesztés Operatív Program 3.2.1. „Új szakképzési szerkezet” komponense, valamint a szakképzés-fejlesztési stratégia a szakképzés tartalmának és szerkezetének - a magyar foglalkoztatási szerkezet elemzésén alapuló - megújítását foglalja magában. A moduláris szerkezetű képzési programok bevezetése és működése érdekében a törvény felhatalmazza az oktatási minisztert, hogy gondoskodjon az egyes szakképesítések moduljainak egymáshoz történő kapcsolódását tartalmazó országos modultérkép összeállíttatásáról és nyilvánosságra hozataláról.

A 2. §-hoz

A törvény a fejlesztés eredményeként kialakuló moduláris szerkezetű szakképzési rendszer kialakításához szükséges módosítást tartalmazza, meghatározza a szakképesítésért felelős miniszterek feladatait a moduláris szerkezetű képzési programok bevezetése és működése tekintetében, az ágazatukba tartozó szakképesítések modultérképének elkészítésében.

A 3. §-hoz

A szakképesítések országos modultérképe összeállításához a szakképesítésért felelős miniszterek elkészítik az ágazatukba tartozó szakképesítések modultérképét. Az ágazati javaslatok alapján az országos modultérképet az oktatási miniszter a Nemzeti Szakképzési Intézet közreműködésével állítja össze.

A 4. §-hoz

A szakképzés-fejlesztési stratégia, valamint a Kormány „100 lépés” programjában a szakképzés fejlesztésére kialakított tizennégy lépés feladatként határozta meg a szakmai érdekegyeztetés rendszerének fejlesztését. Az államigazgatás minden szintjén (országos, regionális és helyi) biztosítani kell a gazdasági kamarák, a munkaadói és munkavállalói érdekképviseleti szervezetek, gazdálkodó szervezetek, valamint egyéb, a szakképzésben érdekelt partnerek részvételét a döntések előkészítésében és végrehajtásában. A jelenleg hatályos szakképzési törvény rendelkezik az érdekegyeztetés országos és regionális szintjeiről. A törvény az intézményi szintű érdekegyeztetés kialakításának és fejlesztésének a feltételeit teremti meg azzal, hogy a legalább 500 tanulót oktató szakképző iskolákban a szakmai tanácsadó testület létrehozását rendeli el.

A szakmai tanácsadó testületek létrehozása és működtetése nem igényel költségvetési támogatást, a testületi tagok tevékenységüket ellenszolgáltatás nélkül végzik.

Tekintettel arra, hogy a térségi integrált szakképző központ munkájának segítéséhez tanácsadó testületek jönnek létre a szakképzésben érdekeltek képviselői részvételével, indokolt, hogy a térségi integrált szakképző központban részt vevő szakképző iskolák mentesüljenek a külön szakmai tanácsadó testület létrehozásának kötelezettsége alól.

Az 5. §-hoz

A szakképzés-fejlesztési stratégia szerint a modulrendszer bevezetésével biztosítani kell a széles szakmacsoportos alapozást és az erre épülő szakképesítések rendszerének kialakítását. A törvény a moduláris szerkezetű szakképzésre történő áttérés, valamint a rész-szakképesítések szakképzési rendszerbe történő beépítése jogszabályi feltételeit teremti meg. A törvény szerint a rész-szakképesítéseket és a modulokat a szakmai és vizsgakövetelményekben kell szabályozni.

A törvény szerint a szakmai és vizsgakövetelménynek kell tartalmaznia a képzési feladatok teljesítéséhez szükséges eszközök minimumát meghatározó eszköz- és felszerelési jegyzéket, amelyet a jelenleg hatályos törvény szerint a központi program (tanterv) tartalmaz.

A 6. §-hoz

A törvény a fogyatékossággal élők részére biztosítja a fogyatékossághoz igazodó felkészítés és vizsgáztatás kötelezettségét, elrendeli a segítségnyújtást a kötelezettség teljesítéséhez.

A 7-8. §-hoz

A törvény szerint rész-szakképesítés szerezhető a szakmai vizsgán a szakmai és vizsgakövetelményben meghatározott modul vagy modulok követelményeinek teljesítésével. A rész-szakképesítések rendszerének létrehozása eredményeként a sajátos nevelési igényű, illetve a fogyatékossággal élő fiatalok - akik egyébként nem képesek a szakképesítések követelményeinek eleget tenni - a munkaerőpiacon hasznosítható felkészítéshez juthatnak.

A moduláris szerkezetű szakképzési rendszerben a szakképesítések és a rész-szakképesítések modulokból épülnek fel. A modulok elvégzését követően a szakképzésben résztvevők modulzáró vizsgát tesznek. A modulzáró vizsga letétele a törvény szerint a szakmai vizsgára bocsátás feltétele is. A modulok ismételt teljesítése alól - a követelmények változása kivételével - felmentést kell adni.

A 9. §-hoz

A törvény pontosítja, hogy az összefüggő (nyári) szakmai gyakorlat megszervezésére csak a szakképzési évfolyamok között kerülhet sor. A törvény a képzéshez szükséges eszközök és felszerelések jegyzékének előírását a központi program (tanterv) helyett az iskolarendszeren kívüli szakképzésre is érvényes szakképesítés szakmai és vizsgakövetelményének hatáskörébe utalja. A törvény a moduláris szerkezetű szakképzési rendszer bevezetéséhez szükséges technikai módosítást is tartalmazza.

A 10. §-hoz

A törvény összhangot teremt a közoktatási törvénynek a második szakképesítés ingyenességére vonatkozó megváltozott rendelkezésével. Az első szakképesítés ingyenességének feltüntetése ellentmondana a közoktatási törvény azon előírásának, amely szerint a sajátos nevelési igényű, illetve a hátrányos helyzetű tanulók számára a második szakképesítés megszerzése továbbra is ingyenes.

A 11. §-hoz

A törvény a térségi integrált szakképző központok keretében működő központi képzőhelyen folyó gyakorlati képzés együttműködési megállapodás alapján történő megszervezésének lehetőségét teremti meg. A törvény további új rendelkezés beiktatásával lehetővé teszi az elméletigényes szakképesítések esetében azt, hogy a rövidebb időtartamú gyakorlati képzés a gazdálkodó szervezeteknél együttműködési megállapodás alapján is megszervezhető legyen.

A törvény a gazdaság szakember utánpótlásának megfelelő biztosítása, a gyakorlati képzés és a munkaerőpiac szorosabb kapcsolata érdekében - összhangban a szakképzés-fejlesztési stratégia előírásaival - létrehozza a tanuló-előszerződés intézményét, valamint megteremti annak a jogi feltételeit is, hogy az iskolai tanműhelyben gyakorlati képzésben részesülő tanulóval a gazdálkodó szervezet tanuló-előszerződést kössön. Ez biztonságosabbá teszi a tanuló leendő gyakorlati képzési helyét - tanulószerződéssel - a gazdálkodó szervezetnél.

A 12. §-hoz

A törvény pontosítja, hogy a gazdasági kamara az iskolai tanműhelyben folyó gyakorlati képzés ellenőrzését csak azoknak a szakképesítéseknek az esetében láthatja el, amely szakképesítésekhez a szakmai és vizsgakövetelményt a gazdasági kamara dolgozta ki, és azt a szakképesítésért felelős miniszter jogszabályban kiadta.

A 13. §-hoz

A törvény a jelenleg hatályos törvényi rendelkezést hozzáigazítja a közoktatási törvény megváltozott szabályához, amely szerint a tankötelezettségi kor a betöltött tizennyolcadik életévre emelkedik azoknál a tanulóknál, akik a tanulmányaikat az 1998/99. tanévben, illetve azt követően kezdték meg az általános iskola első évfolyamán. A tanulószerződés megkötésének alsó életkori határa azonban változatlanul a tizenhatodik életév betöltése.

A 14. §-hoz

A törvény a jogalkalmazási félreértések megelőzése érdekében pontosítja, hogy a pénzbeli juttatás megállapításának alapjául a hónap első napján érvényes kötelező legkisebb munkabért (minimálbért) kell alapul venni. A törvény a „nyújtott” pénzbeli juttatás helyett a „járó” pénzbeli juttatás megfogalmazást tartalmazza, a módosítás a szabály alkalmazásának biztonságát kívánja megteremteni olyan esetekben, amikor a tanulószerződést nem az első szakképzési évfolyam megkezdése előtt kötötték meg.

A 15. §-hoz

A törvény a „teljes képzési idő” szöveg elhagyásával a gyakorlatban sok félreértést szüntet meg.

A 16. §-hoz

A törvény kiegészítő pénzbeli juttatás biztosításával ösztönözni kívánja a pályaválasztó fiatalokat olyan szakképesítések elsajátítására, amelyekben az adott régióban nehezen biztosítható a szakképzett munkaerő, tehát úgynevezett hiány-szakképesítésnek minősülnek.

A törvény szerint a hiány-szakképesítést választó tanulók kiegészítő pénzbeli juttatására vonatkozó rendelkezés csak 2007. szeptember 1. napjától lépne hatályba, és csak a tanulószerződést kötött tanulókra vonatkozna. A törvény szerinti ösztönző intézkedés költségvetési forrást nem igényel, a kiegészítő pénzbeli juttatást a gyakorlati képzést végző gazdálkodó szervezet fizeti.

A törvény szerint a hiány-szakképesítések jegyzékének összeállítására a régióban működő és a gazdaság szereplőit megfelelően reprezentáló regionális fejlesztési és képzési bizottságok tesznek javaslatot az oktatási miniszternek. A jegyzéket legalább háromévenként felül kell vizsgálni.

A 17. §-hoz

A módosítás a hatályos törvény kiegészítésével összhangot teremt a felnőttképzésről szóló törvénynek a képző központokra vonatkozó rendelkezésével.

A 18. §-hoz

Figyelemmel arra, hogy bevezetésre kerül a moduláris szerkezetű szakképzési rendszer, ennek keretében lehetővé válik kreditek megszerzése, és elkészül a szakképesítések modultérképe, ezért szükséges e fogalmak értelmező rendelkezésben történő meghatározása.

A 19. §-hoz

A törvény a hivatkozást pontosítja a hatályos törvény szövegében.

A 20. §-hoz

A törvény újragondolja a felzárkóztató oktatásba történő bekapcsolódás lehetőségét. Az új rendelkezések alapján a szakiskolának lehetősége nyílik azoknak a tanulóknak a fogadására is, akik nem kívánják az általános iskolai tanulmányaikat befejezni. Ennek számos oka lehet, például a túlkorosság. A törvény azonban ezt csak olyan időpontban engedi meg, amikor a tanulók túlnyomó többsége egyébként is kilép, vagy kilépne az általános iskolából. Ez a megoldás lehetővé teszi, hogy az érintett csoportba tartozó tanulóknak ne kelljen tizenhat éves korukig az általános iskolában maradni, akkor is, ha egyébként az ott folytatott tanulmányok nem sok sikerrel kecsegtetnek. A törvény garanciális elemeket tartalmaz arra nézve, hogy a döntést a szülő és a tanuló hozza meg közösen, ne pedig az iskola.

Új lehetőség az is, hogy a tanköteles tanulók ne a szakiskola kilencedik évfolyamán kezdjék meg tanulmányaikat, hanem a szakképzés megkezdésére előkészítő felzárkóztató oktatás keretében. A felzárkóztató oktatásban olyan ismeretek elsajátítására van lehetőség, amelyek a szakképzés megkezdéséhez szükségesek, valamint szorosan kapcsolódnak a szakmai elméleti és a szakmai gyakorlati ismeretekhez. Ennek megfelelően lehetőséget biztosít ahhoz, hogy a szakképzési évfolyamon folytatott tanulmányokba beszámítsák a már megtanult ismereteket.

A 21. §-hoz

A fejlesztő felkészítés a jelenleg hatályos rendelkezések alapján a közoktatás intézményrendszeréhez tartozó intézményekben nem szervezhető meg, kivéve a korai fejlesztő és gondozó központot. A gyógypedagógiai nevelési-oktatási intézmények jó keretet tudnak biztosítani e feladat ellátásához, és segítséget jelenthetnek a feladat ellátásához szükséges feltételek megteremtéséhez.

A 22. §-hoz

A fejlesztő felkészítés 1993-ban történő bevezetése óta eltelt idő elégséges szakmai tapasztalatot ad a szabályozás újragondolásához és ennek a szolgáltatásnak a továbbfejlesztéséhez. A kialakult intézményrendszer alkalmas arra, hogy fokozatosan az e körbe tartozó gyerekek részére is a jelenleginél több szolgáltatást nyújtson. A fejlesztő felkészítésben ma nem megoldott a rendszeres, naponkénti foglalkoztatása az érintetteknek. Ehhez teremti meg a törvény a jogi kereteket.

A 23. §-hoz

A közoktatásról szóló törvény 79. §-ának (3) bekezdése alapján az óvoda és az általános iskola működése megkezdéséhez szükséges engedélyt a kistérségi társulás székhelye szerint illetékes jegyző adja ki, ezért indokolt az óvoda és az általános iskola nyilvántartásba vételével kapcsolatos hatásköröket is a kistérségi társulás székhelye szerint illetékes jegyzőhöz telepíteni.

A 24. §-hoz

Az egységes iskolában megteremthetők a szakmai feltételek ahhoz, hogy a nevelés és oktatás kezdetén a képesség-készség fejlesztésre nagyobb időt fordítson az iskola.

A 25. §-hoz

A tizennyolc éves korig tartó tankötelezettség szükségessé teszi, hogy a fenntartó középiskolát is kijelölhessen kötelező felvételt biztosító iskolának.

A törvény előnyben részesítési kötelezettséget ír elő a kötelező felvételt biztosító iskola részére a székhelytelepülésen, illetve a telephely működését biztosító településen élők javára. Abban az esetben, hogy ha a kötelező felvételi követelmények teljesítése után lehetőség van további kérelmek elfogadására, az adott településen élők előnyt kell, hogy élvezzenek a településen kívül élőkkel szemben.

A törvény figyelembe veszi azt, hogy a többcélú intézmények keretében lehetőség van olyan oktatásszervezésre, amely szükségtelenné teszi, hogy az adott intézménybe járó tanulók tudását az iskola külön felvételi vizsga keretében vizsgálja meg.

Előnyben részesítési kötelezettséget állapít meg a törvény a hátrányos helyzetű tanulók részére abból a célból, hogy növekedjen az esélyük a középiskolai tanulmányok folytatására.

A 26. §-hoz

A hatályos rendelkezések nem tartalmaznak előírást az alapvizsga és a művészeti záróvizsga sikeres letételével kapcsolatosan.

A 27. §-hoz

A törvény szövegpontosítást tartalmaz, a hatályos szövegben a tankötelezettségre történő utalást kell megváltoztatni, figyelembe véve a változásokat. A tankötelezettségnek a 18. életév betöltésére történt felemelése első alkalommal azokra a tanulókra vonatkozik, akik az általános iskola első évfolyamát az 1998/1999. tanévben kezdték meg. A tankötelezettség csak iskolarendszerű oktatásban teljesíthető.

A 28. §-hoz

A kisebbségi önkormányzatok - mint költségvetési szervek - feletti törvényességi ellenőrzést a közigazgatási hivatal vezetője látja el, ezért indokolt kivenni a jegyző, főjegyző törvényességi ellenőrzésének köréből.

A 29. §-hoz

A hatályos rendelkezések nem tartalmaznak előírást az alapvizsgával, illetve a művészeti záróvizsgával kapcsolatosan.

A 30. §-hoz

A törvény kiegészíti az állandó helyettesítési rendszerben foglalkoztatottak körét a „más speciális végzettségű szakemberekkel” (orvos, jogász, pszichológus, szociális munkás, oktatás-technikus, laboráns stb.). Ezáltal lehetővé válik a megyei, fővárosi szintű hatékonyabb munkaszervezés.

A 31. §-hoz

A törvény a többcélú kistérségi társulások feladatkörét pontosítja, egyértelművé téve, hogy a megyei önkormányzat által ellátott feladatokra is vállalkozhatnak. Miután a feladatellátás egyik lehetséges módja megállapodás kötése, a törvény ezt is lehetővé teszi a többcélú kistérségi társulás részére.

A 32. §-hoz

A törvény a hatályos szöveg kiegészítésével a főjegyzői jogosítványokat indokolt esetben a jegyző számára is biztosítja.

A 33. §-hoz

Az oktatási miniszter számos olyan dokumentumot ad ki, amely szükséges az intézményi szintű szabályozáshoz. Új dokumentummal egészül ki ez a kör, lehetővé téve a fejlesztő iskolák létrehozását és működését.

A 34. §-hoz

A törvény szövegpontosítást tartalmaz. A (8) bekezdésben található hivatkozás a törvény hatályos szövegében pontatlan. Ugyanakkor világossá teszi a törvény, hogy a miniszteri intézkedést milyen módon lehet közzétenni.

A törvény a hatályos szöveget kiegészíti, felhatalmazza az oktatási minisztert arra, hogy megvonja az állami vizsga megszervezésének jogát abban az esetben, ha a szükséges feltételek nem állnak rendelkezésre az adott iskolában.

A 35. §-hoz

A hatályos rendelkezések alapján az Országos Közoktatási Értékelési és Vizsgaközpont szervezi meg az érettségi vizsgák egy részét. A közoktatásról szóló törvény finanszírozási előírásai azonban erre a tevékenységre nem terjednek ki. Indokolt ezért szabályozni, hogy milyen módon lehet megállapítani a térítési díjat az Országos Közoktatási Értékelési és Vizsgaközpontban szervezett vizsgákért. A szabályozás nem érinti azt a megoldást, miszerint az ingyenes oktatás körében az állami vizsgák is ingyenesek.

A Központ számos hatósági jogkör gyakorolhat, ezek közül kiválasztja a feltárt hiányosságokkal arányos eszközét. Így indítványozza az oktatási miniszternek, hogy eljárást kezdeményezzen a közigazgatási hivatalnál vagy a jegyzőnél, felügyeleti bírságot szab ki és/vagy szabálysértési eljárást folytat le, kezdeményezi a normatív költségvetési támogatás felfüggesztését nem önkormányzati intézmény esetén.

A 36. §-hoz

A törvény szövegpontosítást tartalmaz, meghatározza, hogy az érintett szervezeteknek milyen időpontig kell bejelentkezniük.

A 37-38. §-hoz

Megváltozott a szakképzésben való részvétel ingyenességére vonatkozó előírás. E változás azonban nem ad választ arra a kérdésre, hogy az ingyenes oktatás körébe nem tartozó második szakképesítés igénybevételéért milyen ellenszolgáltatást kell fizetni a helyi önkormányzati feladatellátás keretében.

A törvény szövegpontosítást tartalmaz, meghatározva, hogy a második szakképesítésért milyen mértékű térítési díj állapítható meg.

A 39. §-hoz

A törvény a garanciális jelleggel pontosítja a költségvetési támogatások megállapítására vonatkozó rendelkezést azzal, hogy a továbbiakban differenciáló tényezőként különösen az ellátottak létszámára is figyelemmel kell lenni.

A 40. §-hoz

A törvény szövegpontosítást tartalmaz, figyelembe véve, hogy a gyermekvédelemmel kapcsolatos juttatások megváltoznak, így megszűnik a rendszeres nevelési segély, amelyre épül a hatályos törvényi szöveg fogalom-magyarázata.

A 41. §-hoz

A büntetés-végrehajtási intézményekben - sajátos jellegüknél fogva - nem alapítható a közoktatási törvény valamennyi feltételének megfelelő iskola. Erre tekintettel a törvény eltérést engedélyez a nevelő-oktató munka, illetőleg annak szervezése tekintetében.

A 42. §-hoz

A törvény meghatározza, hogy az új rendelkezések alapján mely időponttól kezdődően lehet megkezdeni a tanulók fejlesztő felkészítését.

Az Országos Közoktatási Értékelési és Vizsgaközpont által végzett hatósági ellenőrzésekre vonatkozó szabályokat a folyamatban levő ügyekben is alkalmazni kell. Meghatározásra kerül, hogy a hiány-szakképesítések régiónkénti jegyzékét első alkalommal mikor kell elkészíteni.

A 43. §-hoz

A tankötelezettség 18. életévre történt kiterjesztése nem vonatkozik azokra a tanulókra, akik tanulmányaikat az általános iskola első évfolyamán az 1997/1998. tanévben vagy azt megelőzően kezdték meg. A törvény az átmeneti időszakra - a még tizenhatodik életévig tartó tankötelezettség idejére - állapít meg szabályozást.

A 44. §-hoz

Egyértelművé teszi a törvény, hogy amennyiben térítési díjat kell fizetni a közoktatásról szóló törvény 115. §-a alapján, abban az esetben ennek beszedése nemcsak az önkormányzati feladatellátásban kötelező. A térítési díj megállapítása és beszedése egyébként mérlegelési jogkörbe tartozhat, de elmulasztása azzal a következménnyel jár, hogy az érintett tanulót a normatív hozzájárulás megállapításánál figyelmen kívül kell hagyni. Abban az esetben, ha a tanulót alanyi jogon illeti meg az ingyenesség, akkor a létszámát egy tanulóként kell figyelembe venni. Ilyen például a sajátos nevelési igényű tanuló, aki minden esetben ingyen vehet részt az oktatásban és a kollégiumi ellátásban. A hátrányos helyzetű tanuló részére pedig ingyenes a második szakképzettség megszerzése.

A 45. §-hoz

A törvény biztosítja a gyermek- és ifjúságvédelmi feladatok ellátását azokban az intézményekben is, ahol nincs lehetőség gyermek- és ifjúságvédelmi felelős foglalkoztatására.

A 46. §-hoz

A hatályos törvényben az osztályok összevonásának szabályai nem egyértelműek, ezért azokat pontosítani szükséges, tekintettel arra, hogy csak az egymáshoz kapcsolódó osztályokat lehet összevonni.

A 47. §-hoz

A törvény a rendszeres gyermekvédelmi kedvezményben részesülő ingyenes tankönyvellátását teremti meg.

A 48. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény 8. § (1) bekezdése és 160. § (1) bekezdése szerint a hatóság a közigazgatási hatósági ügyeket elektronikus úton is intézi, törvény, kormányrendelet vagy önkormányzati rendelet eltérő rendelkezése hiányában. A módosító rendelkezés - a 2005. évi LXXXIII. törvény által módosított más oktatási törvényekben alkalmazott megoldást követve - meghatározza azokat az eljárási cselekményeket, amelyek elektronikusan is végezhetők az eljárásban. Az ügyfél kérelmét elektronikusan is benyújthatja - annak egyes okirati mellékleteit azonban nem - és a hatóság eljárási cselekményeit az ügyfél kérelmére elektronikus úton is végzi, azonban érdemi határozatát továbbra is csak hagyományos módon közli az ügyféllel.

A 49. §-hoz

A törvény bővíti a szakképzési hozzájárulás céljainak körét azáltal, hogy azokban a speciális szakiskolákban és a készségfejlesztő speciális szakiskolákban folyó gyakorlati képzések is támogathatóvá válnak, amelyek jellegüknél fogva nem államilag elismert szakképesítések megszerzésére irányulnak. A törvény pótolja egyben azt a hiányt, amely miatt jelenleg a decentralizált pályáztatás keretében nem kap támogatást a munkába állást lehetővé tévő, egyszerű betanulást igénylő munkafolyamatok elsajátítását biztosító gyakorlati képzés a decentralizált pályáztatás keretében.

Az 50. §-hoz

A törvény magasabb elszámolható anyagköltséggel kívánja ösztönözni azon szakképesítéseket elsajátító fiatalokat alkalmazó, szakképzési hozzájárulásra kötelezett gazdálkodó szervezeteket, amelyekben az adott régióban nehezen biztosítható a szakképzett munkaerő, tehát úgynevezett hiány-szakképesítésnek minősülnek.

Az 51. §-hoz

A szakképzés-fejlesztési stratégia kiemelt feladatként tartalmazza, hogy meg kell szüntetni a szakképzést folytató intézmények által a hozzájárulásra kötelezettektől fogadott fejlesztési támogatásokban megmutatkozó szélsőségeket, meg kell határozni az átvehető maximális, egy tanulóra jutó összeget. A törvény ennek jogszabályi feltételeit teremti meg, figyelembe veszi, hogy a gyakorlati képzés fejlesztésére fogadható fejlesztési támogatás összhangban legyen a központi költségvetésből az iskolai gyakorlati képzésre jutó normatív hozzájárulás mértékével. A szakképző iskolák nagyobbik része jelenleg sem fogad fejlesztési támogatásként nagyobb összeget, mint a központi költségvetésből a gyakorlati képzésre igényelhető normatíva fajlagos összege. A törvény szerinti korlátozás alig érint 10-15 szakképző iskolát. A korlátozás nem érinti a fejlesztési támogatás fogadásának mértékét abban az esetben, ha a hozzájárulásra kötelezett fejlesztési támogatásként a jelenleg hatályos törvény felhatalmazása alapján a gyakorlati képzést közvetlenül szolgáló tárgyi eszközt ad át az iskolának.

A módosítás megteremti a törvényes feltételeket ahhoz, hogy a korábban beszerzett tárgyi eszközök a gyakorlati képzést szervező hozzájárulásra kötelezett jogutód nélkül történő megszűnése után a továbbiakban is a gyakorlati képzést szolgálják.

Az 52. §-hoz

A törvény pontosítja és egyben egyértelművé teszi a Munkaerő-piaci Alap képzési alaprészének - iskolai rendszerű szakképzésre, valamint iskolarendszeren kívüli felnőttképzési célra - az Oktatási Minisztérium és a Foglalkoztatáspolitikai és Munkaügyi Minisztérium közötti megosztását. A törvény egyértelművé teszi azt is, hogy a Nemzeti Fejlesztési Terv céljaira a költségvetési törvény által előírt európai uniós társfinanszírozási kötelezettségeket a minisztériumok a megosztást követően kialakított keretekből finanszírozzák.

Az 53. §-hoz

A törvény az elmúlt évek tapasztalatai alapján pontosítja a szabályozást. A törvény szerint az Országos Szakképzési Tanács a jövőben nem a központi támogatások felhasználására kiírt pályázatokat értékelné, az ugyanis az Oktatási Minisztérium Alapkezelő Igazgatósága vagy a pályázat lebonyolítására kijelölt szervezet feladata. Ezért az Országos Szakképzési Tanács a nyújtott támogatások és a pályázatok megvalósulását bemutató beszámolókról foglal állást.

Az 54. §-hoz

A törvény kiegészítésként illeszti a jelenlegi szabályozásba a regionális fejlesztési és képzési bizottságok feladataként, hogy javaslatot tesznek azokra a szakképesítésekre, amelyekben az adott régióban nehezen biztosítható a szakképzett munkaerő, tehát úgynevezett hiány-szakképesítésnek minősülnek.

Az 55. §-hoz

A törvény megszünteti azt az általános megfogalmazást tartalmazó szabályozást, miszerint az alaprészből támogatni kell a határon túli magyarok szakképzését és felsőoktatását. A törvény lehetővé teszi továbbá, hogy az Európai Gazdasági Térség Finanszírozási Mechanizmus, azaz közismert nevén az EGT/norvég alap támogatásával megvalósuló szakképzés-fejlesztési programokhoz is nyújtható legyen társfinanszírozás a képzési alaprészből.

A szakképzés-fejlesztési stratégia kiemelt feladatként tartalmazza, hogy a képzési alaprész decentralizált keretéből nívódíj formájában támogatást kell nyújtani azon szakképző intézmények részére, ahol a végzett diákok végzettségüknek megfelelő elhelyezkedése kiemelkedően magas. A törvény megteremti ennek jogszabályi feltételeit, és meghatározza a nívódíjra fordítható támogatási keret mértékét. A törvény szerinti mérték a 2005. évi adatok alapján 260-280 millió forint, amely a hét régióban kerül elosztásra.

Az 56. §-hoz

A törvény felhatalmazó rendelkezést iktat be az oktatási miniszter számára annak érdekében, hogy a határon túli magyarok szakképzését támogató közalapítványnak nyújtható támogatások körét a szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény végrehajtásáról szóló rendeletben szabályozza, és meghatározza a nívódíjban részesülők körét, mértékét és felhasználásának szabályait.

Az 57. §-hoz

A törvény pontosítja a hiány-szakképesítés esetén adható kiegészítő pénzbeli juttatással kapcsolatos törvényi hivatkozásokat, valamint az utazási költségek elszámolásának szabályait. A jelenleg hatályos törvény a tanuló ideiglenes átirányításával kapcsolatos utazási költségek vonatkozásában túlzott költségelszámolást tesz lehetővé.

-----STARTING---POINT---VEGE---

Az 58. §-hoz

A rendelkezés meghatározza a törvény hatálybalépésének napját, illetve szövegpontosításokra irányul.