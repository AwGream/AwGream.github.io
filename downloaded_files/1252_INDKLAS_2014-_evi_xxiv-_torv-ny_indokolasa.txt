2014. évi XXIV. törvény indokolása

az Oroszországi Föderáció Kormánya és Magyarország Kormánya között a Magyarország Kormányának a magyarországi atomerőmű építésének finanszírozásához nyújtandó állami hitel folyósításáról szóló megállapodás kihirdetéséről

-----STARTING---POINT---ALTALANOS---

Általános indokolás

A törvény célja az Oroszországi Föderáció Kormánya és Magyarország Kormánya között a Magyarország Kormányának a magyarországi atomerőmű építésének finanszírozásához nyújtandó állami hitel folyósításáról szóló megállapodás (a továbbiakban: Megállapodás) kihirdetése.

A Megállapodás a Paksi Erőmű kapacitásának hosszú távú fenntartása érdekében Magyarország Kormánya és az Oroszországi Föderáció Kormánya Moszkvában, 2014. január 14-én a nukleáris energia békés célú felhasználása terén folytatandó együttműködésről szóló Egyezményt kötött. A megkötött Egyezményt az Országgyűlés a 2014. évi II. törvénnyel (a továbbiakban: Egyezmény) kihirdette és felhatalmazást adott az Egyezmény kötelező hatályának elismerésére.

Az Egyezmény a felek vállalásainak keretrendszerét tartalmazza, amelynek megfelelően egyes cikkek végrehajtása érdekében a felek külön megállapodásokat kötnek.

Az Egyezmény 1. cikkének 1. pontja alapján a felek együttműködnek a Magyarország területén lévő Paksi Atomerőmű teljesítményének fenntartásában és fejlesztésében, beleértve két új 5-6. blokk tervezését, megépítését, üzembe helyezését és - az üzemidő lejártát követő - üzemen kívül helyezését, VVER (vízhűtéses vízmoderátoros) típusú reaktorral, mindkét blokkra vonatkozóan legalább 1000 MW beépített kapacitással, a jövőben leállításra kerülő 1-4. blokk teljesítményének kiváltására.

Az Egyezmény 1. cikkének 3. pontja alapján a felek együttműködnek a Paksi Atomerőmű teljesítményének fenntartása és fejlesztése érdekében esetleg szükségessé váló további blokkok tervezésében, megépítésében, üzembe helyezésében és üzemen kívül helyezésében.

Az Egyezmény 9. cikke alapján az Egyezmény 1. cikkének 1. és 3. pontjában rögzített együttműködés megvalósítása érdekében az orosz fél - külön megállapodásban meghatározott összegben és feltételekkel - állami hitelt biztosít a magyar fél számára a Paksi Atomerőmű teljesítménye fenntartásának és fejlesztésének finanszírozásához.

A Megállapodás megkötése az Egyezmény végrehajtásának feltétele.

A Megállapodás az Egyezmény 9. cikke szerint a magyar kormány részére nyújtott államközi hitel biztosítását és megfelelő felhasználhatóságát szolgálja.

A finanszírozási konstrukció főbb elemei a következők:

Az orosz fél által a magyar fél részére biztosított hitelkeret teljes összege 10 milliárd euró. A hitelkeret összege az építés/üzembe helyezés minden egyes költségtételének 80%-át fedezi, a további 20%-ot a Magyar Állam saját forrásból fogja biztosítani.

A felvett hitelösszeg tekintetében a magyar állam a Megállapodás 4. cikke szerint meghatározott mértékű kamatot köteles megfizetni.

A Megállapodás 2. cikke rendelkezik a hitel felhasználásának módjáról. Minden költségvetési évet megelőző hat hónappal a felek megállapodnak a következő költségvetési időszakban felhasználandó hitel összegéről. Az előzetesen benyújtott tervhez képest le nem hívott összegek tekintetében az orosz állam rendelkezésre állási díjat számít fel. A hitel lehívásának időszaka 2014-2025, amely a paksi atomerőmű 5. és 6. atomerőműblokkja építése/üzembe helyezése előrelátható időszakának felel meg. A törlesztési időszak az üzembe helyezést követő fél évvel kezdődik, és 21 éven át tart.

A törlesztés a Megállapodás 3. és 6. cikke szerint meghatározott módon és mértékében történik, a fennálló tartozás 25%-a az első 7 éves időszakban, a tartozás 35%-a a második 7 éves időszakban, majd a tartozás fennmaradó 40%-a a harmadik 7 éves időszakban kerül visszafizetésre. Ezen túlmenően a Megállapodás 10. cikke alapján a magyar állam jogosult bármely összeg díjmentes előtörlesztésére, amennyiben erről az orosz felet 90 nappal az előtörlesztést megelőzően előzetesen értesíti.

Késedelmes törlesztés esetén a Megállapodás 5. cikke szerint az orosz fél késedelmi kamat követelésére jogosult, amelynek mértékéről (150%) és megfizetésének módjáról a Megállapodás 5. cikke rendelkezik. Esetleges 180 napon túli fizetési késedelem esetén a hitelszerződés felmondható, ebben az esetben a hitelkeret terhére teljes addig lehívott összeg esedékessé válik.

A Megállapodás 7. cikke szerint az elszámolások és kifizetések lebonyolítására az orosz fél részéről a „Fejlesztési és Külgazdasági Ügyek Bankja” Állami Korporációt, a magyar fél részéről az Államadósság Kezelő Központ Zártkörűen Működő Részvénytársaságot jelöli ki.

A vitás kérdéseket a felek egymás között tárgyalásos úton rendezik, külön jog vagy fellebbviteli-vitarendezési fórum a Megállapodásban nincs kikötve.

-----STARTING---POINT---RESZLETES---

Részletes indokolás

Az 1. §-hoz

Az 1. §-ban az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A 2. § a Magyarország Kormánya és az Oroszországi Föderáció Kormánya között a tervezett atomerőmű-építéshez Magyarország Kormánya részére nyújtandó államközi hitel-megállapodás kihirdetéséről rendelkezik.

A 3. §-hoz

A 3. § a Megállapodás hiteles magyar és orosz nyelvű szövegét tartalmazza.

A 4. §-hoz

A 4. § a törvény hatálybalépéséről rendelkezik, valamint megnevezi a törvénnyel kihirdetett Megállapodás hatálybalépésének naptári napját megállapító minisztert, továbbá a törvény végrehajtásáért felelős minisztert.