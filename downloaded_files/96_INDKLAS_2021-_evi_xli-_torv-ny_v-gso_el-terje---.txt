2021. évi XLI. törvény végső előterjesztői indokolása

az Unió területére belépő, illetve az Unió területét elhagyó készpénz ellenőrzéséről és az 1889/2005/EK rendelet hatályon kívül helyezéséről szóló 2018/1672 európai parlamenti és tanácsi rendelet végrehajtásáról

Általános indokolás

2021. június 3-tól alkalmazandó az Unió területére belépő, illetve az Unió területét elhagyó készpénz ellenőrzéséről és az 1889/2005/EK rendelet hatályon kívül helyezéséről szóló 2018/1672 EU EP és tanácsi rendelet, amely az Unió területére belépő, illetve az Unió területét elhagyó készpénz ellenőrzéséről szóló 1889/2005/EK rendeletet váltja fel. Az új uniós szabályozás az ellenőrizendő „készpénz” fogalmát jelentősen kitágítja, a jelenlegi, lényegében bankjegyre, érmére és bemutatóra szóló értékpapírra vonatkozó bejelentési kötelezettséget kiterjeszti a könnyen készpénzzé tehető értékhordozóként használt árukra (bizonyos tisztaságot meghaladó feldolgozatlan arany vagy aranyérme), valamint az ellenőrzési körbe bevonja az ún. kísérő nélküli készpénzt, azaz a posta- vagy csomagforgalomban feladott készpénzt.

Ennek megfelelően az Unió területére belépő, illetve az Unió területét elhagyó készpénz ellenőrzéséről szóló 1889/2005/EK rendelet végrehajtásáról szóló 2007. évi XLVIII. törvény újra-kodifikálása is szükséges.

Részletes indokolás

Az 1. §-hoz

A 2018/1672 EU EP és tanácsi rendelet végrehajtására jogosult hatóságot kijelölő, valamint a vámhatóság ellenőrzési jogkörét nevesítő hatásköri rendelkezés.

A 2. §-hoz

Az általános közigazgatási rendtartásról szóló törvényt háttérjogszabályként kijelölő rendelkezés, amely emellett a felderítési tapasztalatok alapján kimondja, hogy a közigazgatási szabályszegések szankcióiról szóló 2017. évi CXXV. törvényben foglaltak a jelen törvény tekintetében nem alkalmazható.

A 3. §-hoz

A rendelkezés lefekteti, hogy írásban kell teljesíteni a kísért készpénzre vonatkozó nyilatkozattételt, valamint annak elmaradása esetén azt, hogy a nyilatkozatot a vámhatóság állítja össze.

A 4. §-hoz

A kísérő nélküli készpénzre nézve az adatszolgáltatást írásban vagy elektronikusan kell teljesíteni. Az adatszolgáltatás - főszabálytól eltérő - elektronikus opciója jelen esetben az adatszolgáltatást kívánja megkönnyíteni egy olyan sajátos helyzetben, amikor a kötelezett írásbeli elérése körülményes, azaz az elektronikus elérés hatékonyság és időtényező tekintetében lényegesen kedvezőbb a postai, írásbeli megkeresésnél. Az adatszolgáltatás beérkezéséig a készpénzt zár alá kell venni.

Az 5. §-hoz

A felderítési adatok kezelésének, megosztásának és adatszolgáltatásának szabályait tartalmazó rendelkezés, a tagállami hatóságok, a pénzügyi információs egység, az Europol és az EU Bizottsága részére.

A 6. §-hoz

A 7. §-hoz

Az adatkezelés, adatmegőrzés és nyilvántartás határidejét megállapító rendelkezések.

A 8. §-hoz

Amennyiben olyan tény, adat vagy körülmény merül fel, ami indokolttá teszi a készpénz származásának további vizsgálatát, a készpénz 80%-át (figyelemmel a napi megélhetési költségek levonására) a vámhatóság 30 napra - szükség esetén 90 nap hosszabbítás lehetőségével - zár alá veheti.

A 9. §-hoz

A rendelkezés a zár alá vett készpénz tekintetében állapítja meg, hogy azt a Magyar Államkincstárhoz kell beszállítani, azt a Magyar Államkincstár kezeli, illetve tárolja. A rendelkezés megállapítja a kezelés és a készpénz kiadásának, valamint a devizák kezelésének szabályait is.

A 10. §-hoz

A rendelkezés az uniós rendeletben foglalt arányossági és hatékonysági követelményeknek megfelelően sávos mértékben határozza meg a kiszabható bírság mértékét. A rendelkezés különbséget tesz a be nem jelentett készpénz tekintetében, amely teljes összegét alapul veszi a bírság mértéke, a valótlan bejelentés tekintetben, ahol a bejelentett és a tényleges összeg közötti különbség a bírság alapja, valamint a - vélhetően figyelmetlenségből vagy gondatlanságból eredő - minimális differencia tekintetében, ahol lehetőség nyílik figyelmeztetés alkalmazására.

A 11. §-hoz

A törvény lehetőséget nyújt a méltányossági eljárásra a készpénz eredetének igazolása esetén. A méltányossági kérelem kritériumait, eljárását és a figyelembe vehető bizonyítékok körét határozza meg a rendelkezés.

A 12. §-hoz

Jellemző magatartás, hogy a határozatban megállapított bírságot a helyszínen nem kívánják megfizetni, így indokolt a felderített készpénzből a bírság összegének megfelelő részt biztosítási intézkedésként visszatartani.

A 13. §-hoz

A valutaváltásra vonatkozó árfolyamszabályokat tartalmazó rendelkezés.

A 14. §-hoz

Az aranyra vonatkozó eltérő rendelkezések rögzítik az arany értékének megállapításához szükséges rendelkezéseket, valamint az arany kezelésére, visszatartására és kiadására vonatkozó speciális, a főszabálytól eltérő szabályokat.

A 15. §-hoz

Jelentkezett az igény a kísérő nélküli készpénz bejelentésének szabályozására és szükség esetén a szankciók alkalmazására. A rendelkezés a postai vagy kiscsomag-forgalomban kiszűrt készpénzre nézve állapítja meg a címzettet terhelő adatszolgáltatása szabályait, valamint a valótlan adatszolgáltatás esetén differenciáltan az eljárást és szankciókat külföldi címzett és hazai címzett esetén. Hazánkban felderített, külföldi címzettnek szánt küldemény tekintetében is eljárási kényszer van, tekintve, hogy a készpénzt az első felderített uniós belépési pontján fel kell tartóztatni és szükség esetén szankciót kell alkalmazni.

A 16. §-hoz

Hatályba léptető rendelkezés.

A 17. §-hoz

Átmeneti rendelkezés.

A 18. §-hoz

Európai Uniós Záradék

A 19. §-hoz

Hatályon kívül helyező rendelkezés.