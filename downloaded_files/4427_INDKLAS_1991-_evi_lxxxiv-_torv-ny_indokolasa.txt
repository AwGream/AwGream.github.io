1991. évi LXXXIV. törvény indokolása

a társadalombiztosítás önkormányzati igazgatásáról

-----STARTING---POINT---ALTALANOS--- 

A Társadalombiztosítási Alap 1991. évi költségvetéséről, továbbá a Társadalombiztosítási Alapról szóló 1988. évi XXI. törvény módosításáról rendelkező 1991. évi III. törvény 13. § (10) bekezdésében az Országgyűlés felkérte a Kormányt, hogy 1991. május 31-ig terjessze az Országgyűlés elé a társadalombiztosítás önkormányzatáról szóló törvényjavaslatot. Az Országgyűlés e felkérése kifejezte és törvényerőre emelte azt a társadalmi igényt, amely a Társadalombiztosítási Alap elkülönítése óta visszatérően és egyre erőteljesebben sürgeti a társadalombiztosítás önkormányzati irányítását. Különösen fontossá vált ez a követelés a társadalombiztosítás reformjának napirendre tűzésével, hiszen az érdekeltek, a biztosítási teherviselők, közreműködését a társadalombiztosítás átalakításában az önkormányzat szolgálhatja leginkább. Az önkormányzati szerepvállalás jelentőségét hangsúlyozza az is, hogy a társadalombiztosítás önkormányzati igazgatásának megteremtése egyike a társadalombiztosítási reform legelső lépéseinek, így a biztosítottak és a járulékfizető munkáltatók képviselői kezdettől fogva aktív formálói lehetnek a társadalombiztosítás megújításának.

A társadalombiztosítás a munkavállalók és a munkáltatók által létrehozott kockázatközösség, mely történeti gyökerét tekintve a civil társadalom szerveződései közé tartozik. A kötelező biztosítás bevezetésével, a fokozatos állami garanciavállalással azonban napjainkra a társadalombiztosítás - szociális biztonsághoz való jog egyik alapvető biztosítékaként - állami feladattá vált. Ugyanakkor a történeti tradíciók és az a változatlan tény, hogy a társadalombiztosítási ellátások forrása továbbra is a biztosítási teherviselők járulékbefizetése, melyet kifejezetten e célokra szolgáló - az állami költségvetéstől elkülönítetten kezelt - alapokban halmoznak fel, feltételezik és indokolják a biztosítási teherviselők folyamatos részvételét a társadalombiztosítás igazgatásában. A biztosítási teherviselők önszerveződését, az érdekegyeztetést leginkább elősegítő szervezeti forma a társadalombiztosítás önkormányzati igazgatása lehet. Figyelembe véve az állam kötelezettség vállalását a társadalombiztosítás megszervezésében és működésében, a Javaslat szerint a biztosítási önkormányzatok az államszervezet részei. Sajátosságuk abban áll, hogy a társadalombiztosítási feladatok megoldásában a biztosítási teherviselők képviselőiből álló testületek játszanak meghatározó szerepet, és e testületeket törvényben szabályozott önkormányzati jogok védik az állam szerveivel szemben. Az önkormányzatok azonban nem veszik át a teljes kormányzati felelősséget a társadalombiztosítás igazgatásában, hanem az irányítás jogai megoszlanak az Országgyűlés, a Kormány és a biztosítási önkormányzatok között. A Javaslat ennek megfelelően rögzíti az önkormányzati igazgatás szervezeti formáit, s egyben kijelöli a társadalombiztosítás irányításában jövőben részt vevő szervek közötti munkamegosztás kereteit is.

A Javaslat a társadalombiztosítás megújításáról szóló koncepcióhoz igazodóan két biztosítási önkormányzat megalakulásával számol, abból kiindulva, hogy még ebben az évben megtörténik a Társadalombiztosítási Alap megosztása és a társadalombiztosítás 1992. évi költségvetése már a különvált nyugdíjbiztosítási és betegbiztosítási alap szerint készül el. A Javaslat a biztosítási alapok szerint megalakuló önkormányzatokkal hangsúlyozni kívánja a biztosítási ágak mielőbbi szétválásának szükségességét. A szervezeti elkülönítés egyben fel is gyorsíthatja a biztosítási ágak teljes különválását, az önálló ágazatok kifejlődését.

-----STARTING---POINT---RESZLETES---

Az 1-6. §-hoz

A Javaslat az általános rendelkezések körében a biztosítási önkormányzatok fogalmi ismérveit, az alapvető önkormányzati jogokat és az önkormányzatok jogállásának alapkérdéseit szabályozza. A fejezet rendelkezései a társadalombiztosítás kettős jellegét kívánják kifejezni. Azt a sajátosságot hogy a társadalombiztosítás egyrészről a biztosítási teherviselők által finanszírozott, közösségi ellátó rendszer, másrészről az állami szociálpolitika egyik alapintézménye, a szociális biztonság elsődleges garanciája.

A Javaslat az elkülönült biztosítási alapokhoz igazodóan két biztosítási önkormányzatról - a nyugdíjbiztosítási és a betegbiztosítási önkormányzatról - rendelkezik.

A biztosítási önkormányzatok biztosítási teherviselők képviselőiből alakult testületek.

A Javaslat az önkormányzati jogok körében elismerti a társadalombiztosítási viszonyok szabályozásában való közreműködés jogát, az önálló gazdálkodáshoz, a tulajdonosi jogok szabad gyakorlásához való jogot, saját szervezete kialakításának, formálásának jogát, beleértve az igazgatási szervezet meghatározását és irányítását is, továbbá a szabad szövetkezés jogát.

A jogokat kiteljesítő önkormányzati feladatokat és hatáskört a Javaslat nem szabályozza teljeskörűen. A nyugdíjbiztosítási, illetőleg a betegbiztosítási önkormányzatnak a társadalombiztosítás igazgatásában betöltött feladatai a biztosítási alapok szétválasztásáról és az egyes alapokból fedezett társadalombiztosítási ellátásokról szóló törvényben határozhatók meg részletesen. Törvényben előírt feladatokon kívül a biztosítási önkormányzat törvényi keretek között saját maga is vállalhat feladatot, melyet alapszabályában kell feltüntetni. A biztosítási önkormányzatok hatáskörét a Javaslat az önkormányzatok vezető testületi szervének, a közgyűlésnek a hatásköréről szóló 10. §-ban részletezi.

A Javaslat a biztosítási önkormányzatok irányítása alá rendeli a társadalombiztosítási igazgatási feladatait ellátó szerveket, hangsúlyozva ezzel a biztosítási teherviselők jogát, az igazgatási tevékenység folyamatos ellenőrzésére. A Javaslat ugyanakkor azt is rögzíti, hogy a biztosítási önkormányzatok igazgatási szervei a társadalombiztosítási ellátások megállapítása és folyósítása során államigazgatási feladatokat, hatósági ügyintézést látnak el.

A Javaslat az általános rendelkezések körében csak utal az állami felügyeletre és jelzi a felügyeleti jogok megoszlását az Országgyűlés és a Kormány között.

A 7. §-hoz

A biztosítási önkormányzat vezető szerve a közgyűlés. A közgyűlés tagjainak létszámát a Javaslat mindkét biztosítási önkormányzat esetében 120 főben állapítja meg. E viszonylag magas létszámok a jelenlegi rendkívül tagolt szakszervezeti és érdekképviseleti struktúrát veszik figyelembe, azért, hogy a biztosítási önkormányzatban a munkavállalók és a munkáltatók valamennyi érdekcsoportja képviselethez jusson. Természetesen a biztosítási önkormányzatok működési tapasztalatai alapján a közgyűlés létszáma az elkövetkező években módosítható. A létszám növelésének azonban határt szab a testület működőképességének megőrzése, ami különösen fontos a társadalombiztosítás reformjának folyamatában, hiszen a számos, nagy horderejű döntés várhatóan a közgyűlés gyakoribb összehívását teszi szükségessé. Nem elhanyagolható szempont az sem, hogy az önkormányzat szerveinek, s ezen belül a közgyűlésnek a működési költségei is a biztosítási alapot terhelik.

A 9. §-hoz

A Javaslat szerint a közgyűlést alkotó biztosítási képviselőket a munkavállalók szakszervezetei és egyéb érdekképviseleti szervei, illetőleg a munkáltatók érdekképviseleti szervei delegálják. A biztosítási képviselők közvetlen választása - ahogy erre egy-két országban van példa - a jövőben elképzelhető megoldás a biztosítási önkormányzatok közgyűléseinek megújításakor, jelenleg azonban súlyosabb érvek szólnak a delegálás mellett. Így

- a közvetlen választás igen költséges: az előzetes becslések szerint 700-800 millió forintba kerülne a biztosítási képviselők megválasztása, s ezeket a költségeket - az ellátások rovására - a Társadalombiztosítási Alap ez évi költségvetéséből kellene fedezni;

- az igen magas költségek mellett várhatóan nagyon alacsony lenne a választásokon való részvétel. Az egyfordulós választás formailag ugyan érvényessé teszi az alacsony részvétellel lezajlott választásokat is, de a csekély mértékű társadalmi felhatalmazás az önkormányzati rendszer egész működését veszélyezteti;

- a választások törvényes lebonyolítása aprólékos előkészítést igényel, ezért a választások a törvény hatályba lépését követő 60-90 nap között tűzhetők ki. Ez pedig lényegesen kitolja a biztosítási önkormányzatok alakuló közgyűlésének időpontját, s ezzel kétségessé teszi az önkormányzat részvételét az 1992. évi társadalombiztosítási költségvetés megtervezésében.

A Javaslat a közgyűlés összetételében csak a biztosítottak és a munkavállalók képviselőinek arányát szabja meg. A munkavállalók és a munkáltatók érdekkörében a jövőre nézve a delegálás rendező elvét - a taglétszámot, illetőleg a biztosítási alapba történő befizetés mértékét - írja elő. A biztosítási önkormányzati képviselők első delegálására a Javaslat a zárórendelkezések között speciális szabályokat állapít meg.

[Megjegyzés: a 8. § (1) bekezdésének Ab/változatának elfogadása esetén értelemszerűen elmarad a rendező elvre utaló rész.]

A 9-10. §-hoz

A Javaslat szerint a biztosítási önkormányzat feladatai és hatásköre a közgyűlést illetik meg. E rendelkezésnek megfelelően a Javaslat a közgyűlés hatáskörénél sorolja fel a biztosítási önkormányzat jogosítványait. A közgyűlés hatáskörében az alapvető önkormányzati jogok szerint négy jogcsoport különíthető el: a társadalombiztosítási viszonyok szabályozásban való közreműködési jogok, a gazdálkodási jogosítványok, a szervezetalakítás jogköre és a biztosítási önkormányzatokkal való együttműködés, szövetkezés joga.

A biztosítási önkormányzatok javaslattevő, véleményező és egyetértési joggal vesznek részt a társadalombiztosítási viszonyok jogi szabályozásában. Társadalombiztosítási kérdésekben a jogalkotás továbbra is az Országgyűlés, illetőleg törvényi felhatalmazás alapján a Kormány hatáskörébe tartozik. A társadalombiztosítást érintő kormányrendeletek megalkotásához azonban szükséges a biztosítási önkormányzatok egyetértése is. Az önkormányzat gazdálkodási jogai a kezelésében lévő biztosítási alap költségvetéséhez kapcsolódnak, valamint az önkormányzat tulajdonába tartozó vagyon feletti rendelkezést jelentik. A biztosítási alap költségvetését az Országgyűlés törvényben hagyja jóvá, így az Országgyűlés évente kijelöli a biztosítási alappal való gazdálkodás határait is. A biztosítási önkormányzat saját szervezetével kapcsolatos döntései körébe tartozik a tisztségviselők megválasztása, az önkormányzat egyéb választott szerveinek létrehozása, a hivatali szervezet vezetőjének és helyetteseinek kinevezése, új igazgatási szervek felállítása, a meglévők átszervezése. A szervezetalakítás szabadsága magában foglalja azt is, hogy a közgyűlés határozhatja meg szerveinek részletes működési szabályait, továbbá a szervei közötti munkamegosztást, illetőleg hatáskörmegosztást is. Mindezeket a kérdéseket a biztosítási önkormányzat alapszabálya rendezi a törvényben megvont garanciális keretek között. A garanciális szabályok között különösen jelentős a közgyűlés kizárólagos hatáskörének törvényi előírása.

A Javaslat sem az önkormányzat elnökénél, alelnökénél, se a hivatali szervezet vezetőjénél (vezetőhelyettesénél) nem említi külön, hogy a felmentés joga értelemszerűen ugyancsak a közgyűlést illeti meg, s a felmentésről a választásra, illetve kinevezésre vonatkozó eljárási, ügyrendi szabályok szerint kell dönteni.

A Javaslat lehetővé teszi, hogy az önkormányzat az elnökkel, alelnökkel - megválasztásuk után - munkaviszonyt létesítsen, de ez nem jelent egyben kötelezettséget is.

A Javaslat a közgyűlés működési szabályai közül ugyancsak a garanciális jelentőségűeket emeli ki, külön felsorolva azokat a kérdéseket, melyekben minősített többség szükséges a döntéshez.

A 11-14. §-hoz

A Javaslat kislétszámú, a biztosítási önkormányzat működését folyamatosan irányítani képes elnökségről rendelkezik. Az elnökség a közgyűlések közötti időszakokban általános helyettesítő jogkörben jár el. A helyettesítés korlátait csupán biztosítási eljárás újraszabályozását is, s ekkor rendezhető az igazgatási szervezetben, a helyi-területi testületek fórumán, valamint a bíróság előtt igénybe vehető jogorvoslatok és jogorvoslási módok egymáshoz való viszonya is.

A 15-18. §-hoz

A biztosítási önkormányzatok igazgatási szervezete a központi hivatali szervből és a helyi-területi, illetőleg az egyéb igazgatási szervekből áll. Az igazgatási szervezetben dolgozók közalkalmazottak, akik az önkormányzat igazgatási szervével állnak munkaviszonyban.

Az igazgatási szervezet feladatai részben a testületi szervek működéséhez kapcsolódnak, döntéselőkészítő, végrehajtó jelleggel. Emellett az igazgatási szervezet dolgozói intézik a biztosítási ágba tartozó egyedi hatósági ügyeket és az igazgatási szervezetben kell elkülöníteni az önkormányzati gazdálkodással, a vagyonkezeléssel, a pénzügyi-számviteli feladatokkal foglalkozó szervezeti egységeket is.

A Javaslat e rendelkezései már a biztosítási ágak szerint megosztott és biztosítási önkormányzatok alá rendelt igazgatási szervezeteket szabályozzák. A társadalombiztosítás jelenlegi igazgatási szervezetének átalakításáról és az igazgatási hatáskörök átmeneti gyakorlásáról a Javaslat a zárórendelkezések körében szól.

A 19-20. §-hoz

A biztosítási önkormányzatok igazgatási szervein kívül társadalombiztosítási feladatokat látnak el a 100 főnél több biztosítottat foglalkoztató munkáltatók, illetőleg egyéb személyek vagy szervezetek által fenntartott társadalombiztosítási kifizetőhelyek is. A zavartalan, folyamatos és a biztosítottak számára könnyen elérhető ügyintézés szükségessé teszi azt, hogy a 100 főnél több biztosítottat foglalkoztató munkáltatókat továbbra is törvény kötelezze társadalombiztosítási kifizetőhely működtetésére. A Javaslat az eddigi szabályozáshoz képest két lényeges eltérést vezet be a kifizetőhelyek létesítésében és fenntartásában. Egyrészt a társadalombiztosítási kifizetőhelyet a jövőben bárki - magánszemély vagy bármely szervezet - létesíthet a biztosítási önkormányzat hivatali szervével kötött megállapodás alapján. A kifizetőhelyen végezhető társadalombiztosítási feladatokat e megállapodás részletezi. A kifizetőhelyek - a munkáltatókkal kötött megbízási szerződés szerint, díjfizetés ellenében - intézhetik a legkülönbözőbb munkáltatóknál foglalkoztatottak társadalombiztosítási ügyeit.

A Javaslat másik újdonsága, hogy valamennyi társadalombiztosítási kifizetőhely fenntartóját költségtérítés illeti meg, melynek mértékét a biztosítási önkormányzat hivatali szervével kötött megállapodásban kell meghatározni. A költségtérítésre szánt pénzeszközöket első ízben a biztosítási alapok 1992. évi költségvetésében lehet megtervezni, ezért a költségtérítés 1992. január 1-jétől jár a társadalombiztosítási kifizetőhely fenntartójának.

A társadalombiztosítási kifizetőhelyek e szabályok szerint nem részei a biztosítási önkormányzatok hivatali szervezetének. Az egységes, törvényes ügyintézést a biztosítási önkormányzat központi hivatalának az a joga garantálja, miszerint saját igazgatási szervezetén kívül is ellenőrzi a biztosítási ellátást megállapító és folyósító tevékenységet, és természetesen jogában áll felbontani a megállapodást a társadalombiztosítási kifizetőhely fenntartójával. Ugyanakkor ez a szervezeti megoldás lehetővé teszi azt is, hogy a kifizetőhelyek a jövőben is bármelyik biztosítási ágba tartozó ellátással kapcsolatban intézzenek ügyeket.

A 21-23. §-hoz

A Javaslat a biztosítási önkormányzatok és az állam szerveinek viszonyában az állami felügyelet jogait és a felügyeletet gyakorló szerveket szabályozza. Nem tér ki az Országgyűlés és a Kormány hatáskörébe tartozó valamennyi, a társadalombiztosítás igazgatásával kapcsolatos feladatra. A társadalombiztosítás igazgatásában az Országgyűlés, a Kormány és a biztosítási önkormányzatok közötti munkamegosztás és az ezt tükröző tételes feladat- és hatásköri szabályozás a megújuló társadalombiztosítási jogalkotás tárgya lehet.

A Javaslat szerint a biztosítási önkormányzatok feletti állami felügyelet gyakorlása megoszlik az Országgyűlés, az Állami Számvevőszék és a Kormány között. Az állami felügyelet - az önkormányzati gazdálkodást kivéve - törvényességi jellegű. Az önkormányzat választott szerveinek jogát korlátozó, felfüggesztő döntések, valamint a választott szervek feloszlatásának a joga az Országgyűlést illeti meg. Az Állami Számvevőszék és a Kormány ellenőrzési jogokat gyakorolnak és intézkedéseket kezdeményezhetnek a törvényes működés helyreállítása érdekében, de önálló intézkedési joguk nincs.

A 24. §-hoz

A Javaslat a biztosítási önkormányzatok együttműködésének különböző formáit sorolja fel. A szabad szövetkezés jogából következően a törvényben nem említett együttműködési formák, közös döntési fórumok is elképzelhetők a biztosítási önkormányzatok között. Az együttműködésről szóló szabályok egyben azt is jelzik, hogy a biztosítási ágak szétválasztása csak megkezdődik a biztosítási alapok elkülönítésével és a különálló biztosítási önkormányzatok megalakulásával, de az önállósulás várhatóan hosszabb folyamat lesz. E folyamatban a társadalombiztosítás egészét érintő kérdésekben igen fontos lehet a biztosítási önkormányzatok érdekeinek egyeztetése, a közös álláspont megfogalmazása és képviselet.

-----STARTING---POINT---VEGE---

A 25-29. §-hoz

A Javaslat a zárórendelkezések között a biztosítási önkormányzati képviselők első ízben történő delegálására speciális szabályokat állapít meg annak érdekében, hogy a biztosítási önkormányzatok mielőbb megkezdhessék működésüket.

Jelenleg a munkavállalók, illetve a munkáltatók szakszervezeti és érdekképviseleti szervei által elfogadott érdekegyeztető fórum az Érdekegyeztető Tanács. Ezért a Javaslat az e testületben működő érdekképviseleteket kéri fel arra, határozzák meg a delegálási arányokat és jelöljék ki a biztosítási képviselőket. A szervezési feladatokat - érdemi döntési jogok nélkül - a nyugdíjbiztosítási önkormányzat esetében az Országos Társadalombiztosítási Főigazgatóság vezetője, míg a betegbiztosítási önkormányzat tekintetében a népjóléti miniszter köteles ellátni.

A következő év egyik legfontosabb feladata lesz a társadalombiztosítás új igazgatási szerveinek kialakítása. A társadalombiztosítás jelenlegi igazgatási szerveinek megosztására és a biztosítási önkormányzatok új igazgatási szervezetének létrehozására a Javaslat 1993. január 1-jéig ad határidőt. Az átszervezés nem zavarhatja meg a majd 10 millió állampolgárt érintő társadalombiztosítási ügyintézést, az ellátásokat a törvényes határidők betartásával kell folyamatosan megállapítani, és folyósítani. Ezt szolgálják a Javaslatban azok a rendelkezések, melyek az átmeneti időszakban, az új igazgatási szervek létrejöttéig kötelezik az Országos Társadalombiztosítási Főigazgatóságot és igazgatási szerveit feladataik ellátására. A folyamatos ügyintézés érdekében hosszabbítja meg a Javaslat 1991. december 31-ig a fővárosi és a megyei társadalombiztosítási tanácsok megbízatását is.