2014. évi CI. törvény indokolása

a szociális igazgatásról és szociális ellátásokról szóló 1993. évi III. törvény, a gyermekek védelméről és a gyámügyi igazgatásról szóló 1997. évi XXXI. törvény, a sportról szóló 2004. évi I. törvény, valamint egyes kapcsolódó törvények módosításáról

-----STARTING---POINT---ALTALANOS--- 

A törvény a szociális igazgatásról és szociális ellátásokról szóló 1993. évi III. törvény (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.), valamint egyes további kapcsolódó törvények módosítja.

Az Szt. módosítása a gyakorlati tapasztalatok során felmerült, jogszabály-módosítással orvosolható problémák kezelésére, egyes értelmezési nehézségek kiküszöbölésére, továbbá a szociális intézmények fenntarthatóságának elősegítésére irányul. A fogyatékos személyek nagylétszámú ápoló-gondozó otthonainak jelenleg zajló kiváltása és az új szolgáltatások létrehozásának tapasztalatai alapján pontosításra és kiegészítésre kerülnek a támogatott lakhatás szabályai, továbbá módosulnak a finanszírozási rendszerbe történő befogadás szabályai. A családsegítés és a gyermekjóléti szolgáltatás körében meglévő szolgáltatási párhuzamosságok felszámolásának első lépéseként az új szolgáltatások csak egy szolgáltató keretében lesznek létrehozhatóak. A szociális szolgáltatások hosszú távú fenntarthatósága szükségessé teszi az öngondoskodást nagyobb mértékben megvalósító források bevonását, ebben a körben a törvény bevezeti a belépési hozzájárulás meghatározásának lehetőségét a fenntartók számára.

A Gyvt. és egyes kapcsolódó törvények módosításának egyik fő célja a 2014. január 1-jétől bevezetett nevelőszülői foglalkoztatási jogviszony rugalmasabbá tétele, a gyakorlatban felmerült problémák megoldása, valamint a nevelésbe vett gyermekek és a tanulói jogviszonyban álló, utógondozói ellátásban részesülő fiatal felnőttek számára természetbeni juttatások biztosításával az ellátásuk színvonalának növelése. A nevelőszülői foglalkoztatási jogviszonnyal összefüggésben az összeférhetetlenség kérdése még nem került szabályozásra. A gyermekvédelmi szakellátásban részesülő gyermekek nevelőszülőnél történő elhelyezése érdekében a módosítással elérni kívánt cél az, hogy megteremtse a lehetőséget - hasonlóan a tudományos, oktatói, szerzői jogi védelemben részesülő tevékenység végzéséhez - a nevelőszülői foglalkoztatási jogviszonyban végzett tevékenység mellett más hivatásrendeknek a gyakorlására. Ez szükségessé teszi egyes jogállási törvények együttes módosítását. A Gyvt. módosításának másik fő indoka, hogy törvényi szinten szükséges rendelkezni a gyermekvédelmi rendszer részeként működő javítóintézetben a fiatalkorúak ellátásával és nevelésével összefüggő szabályokról, a javítóintézeti ellátásról, a javítóintézeti ellátással kapcsolatos nyilvántartások vezetéséről, valamint azok tartalmáról. Amíg a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény (a továbbiakban: Bv. tv.) elsősorban a javítóintézeti nevelés, mint büntetőjogi intézkedés végrehajtásának szabályait, addig a Gyvt. a javítóintézeti ellátás szabályait, a fiatalkorúak ellátásának, nevelésének gyermekvédelmi rendelkezéseit tartalmazza. Az előterjesztés továbbá a Gyvt. tekintetében a jogalkalmazást segítő pontosításokat tartalmaz.

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény (a továbbiakban: Mmtv.) módosításával a törvény pontosítja a rehabilitációs hatóság által, a rehabilitációs szolgáltatások biztosítása céljából vezetett nyilvántartás adatkörét.

-----STARTING---POINT---RESZLETES---

Az 1. §-hoz

A törvény a személyes gondoskodást nyújtó szociális ellátások, szolgáltatások terén egységes jogorvoslati rendet alakít ki, amely szerint valamennyi fenntartótípus esetén az intézményvezető döntése ellen a fenntartóhoz lehet fordulni, a fenntartó döntésének felülvizsgálatát pedig a bíróságtól lehet kérni. A rendelkezés a bírósági jogorvoslatra nyitva álló határidőt harminc napban állapítja meg.

A 2. §-hoz

A hatályos Szt. meghatározza, hogy a szociális intézmények legfeljebb százötven főt láthatnak el. A törvény kivételként nevesíti e rendelkezés alól a hajléktalan személyek szakosított ellátásait. Kiemelt cél, hogy senki ne kerüljön életveszélybe, minden hajléktalan ember lehetőséget kapjon a szolgáltatások igénybevételére, és senki ne kényszerüljön arra, hogy közterületen kelljen éjszakáznia. Az utcán élők számának csökkentése és az utcai életmód felszámolására irányuló törekvésekhez elengedhetetlen feltétel, hogy megfelelő mennyiségű krízis-, illetve átmeneti jellegű férőhely álljon rendelkezésre.

A 3. §-hoz

A szociális szolgáltatások esetében 2012 óta csak az a szolgáltató, intézmény jogosult állami támogatásra, amely a területi lefedettséget figyelembe vevő finanszírozási rendszerbe befogadást nyer. A törvény pontosítja a befogadás szabályait, mivel a bevezetése óta eltelt időszakban néhány olyan probléma merült fel az ellátórendszerben, amit a hatályos szabályozás nem tud megfelelően kezelni. A kapacitás-befogadás hatályos rendszere nem kezeli az ellátórendszerben felmerülő egyedi, méltányolható helyzeteket, pl. a csődbe jutott intézmények ellátottainak más fenntartó általi további ellátása miatt felmerülő igényeket, figyelemmel arra is, hogy bentlakásos ellátás esetén az állam ellátási kötelezettsége áll be. Az egyedi esetek kezelése érdekében a törvény jogkört biztosít az emberi erőforrások miniszterének - az államháztartásért felelős miniszter egyetértésével - arra, hogy indokolt esetben az adott szolgáltatás befogadása mellett döntsön a kapacitásokra tekintet nélkül, a költségvetési források, a területi lefedettség, az ellátási szükségletek és a szolgáltatói nyilvántartásból törölt kapacitások figyelembevételével. Indokolt eset különösen a megszűnt intézmény ellátottairól való gondoskodás, a máshol nem ellátható személyek ellátásának biztosítása, valamint az adott területen hiányzó szolgáltatás pótlása.

A törvény kiegészíti a kapacitástól függetlenül befogadható esetek körét a költségvetési többletkiadást nem eredményező ellátotti létszám- és férőhely-átadás esetével. Egyszerűsödik továbbá a befogadási eljárás annyiban, hogy az állami kötelező feladatot ellátó Szociális és Gyermekvédelmi Főigazgatóság mentesül a befogadási kötelezettség alól, hiszen a bentlakásos ellátások kötelező feladatellátásának állami átvételével egyidejűleg ezen szolgáltatások finanszírozása is átalakult, így nincs szükség arra, hogy az állam a saját fenntartásában lévő szolgáltatásait befogadja.

A 4. §-hoz

A törvény pontosítja a falugondnoki és tanyagondnoki szolgáltatás szabályait. A falugondnoki és tanyagondnoki szolgáltatás esetében olyan folyamat megindulása tapasztalható, miszerint ugyanazon a területen több fenntartó is létrehoz szolgálatot, holott két, vagy több szolgáltatás egy ellátási területen történő működése és finanszírozása ellátási érdekből sem indokolt. A törvény ezért tiltja, hogy ugyanazon az ellátási területen több fenntartó hozzon létre falugondnoki, illetve tanyagondnoki szolgáltatást.

A falugondnoki szolgálat 600 lakosságszámúnál kisebb településen, a tanyagondnoki szolgálat pedig legalább 70 és legfeljebb 400 lakosságszámúnál kisebb területen működtethető. Társulásban megszervezett ellátás esetében a hatályos szabályozás nem egyértelmű, ezért a törvény pontosítja azt.

Az 5. §-hoz

A családsegítés és a gyermekjóléti szolgáltatás körében meglévő szolgáltatási párhuzamosságok felszámolásának első lépéseként az új szolgáltatások létrehozása esetén a törvény kötelezettségként írja elő, hogy 2015. január 1-jét követően családsegítés szolgáltatást csak gyermekjóléti szolgáltatással együtt, egy szolgáltató keretében lehet létrehozni. Az integrálási kötelezettség jelenleg tehát nem érinti a 2014. december 31-én egy településen már működő családsegítő és gyermekjóléti szolgálatokat.

A 6. §-hoz

A fogyatékos személyek nagylétszámú ápoló-gondozó otthonainak jelenleg zajló kiváltása, valamint a támogatott lakhatás bevezetése óta eltelt másfél éves időszak tapasztalatai indokolják a támogatott lakhatás szabályainak pontosítását. Ennek keretében egyértelmű megfogalmazást nyer, hogy a fenntartó a már meglévő ápoló-gondozó otthonok férőhelyeit csak a támogatott lakhatás valamelyik formájába szervezheti át, illetve új intézmény és új férőhelyek csak lakásban vagy házban alakíthatók ki. A törvény megteremti továbbá annak lehetőségét, hogy az ápoló-gondozó otthonok 50 férőhelyig bővíthetőek legyenek ápoló-gondozó otthoni formában is, ebben az esetben az új férőhelyeket nem kell támogatott lakhatás formájában megszervezni. Ez a módosítás lehetővé teszi férőhelyek biztosítását a kiváltást követően azoknak a személyeknek, akik számára nem megfelelő a támogatott lakhatási forma.

Előfordulhatnak olyan esetek, amikor valamely krízishelyzet folytán (csődbe jutó fenntartó, természeti katasztrófa) szükségessé válik, hogy más fenntartó működtesse tovább a szolgáltatást. A feladatellátási kötelezettségre tekintettel ez elsősorban a Szociális és Gyermekvédelmi Főigazgatóság számára jelent megoldandó helyzetet, de önként vállalhatja a feladatellátást egyházi vagy civil fenntartó is. Az ilyen esetekben méltánytalan lenne, ha a fenntartót köteleznénk, hogy az intézményt vagy az átvett férőhelyeket támogatott lakhatás formájában működtesse tovább, hiszen ilyenkor rövid idő alatt kell cselekedni. Ezért a módosítás ezen esetkört kiemeli a főszabály alól olyan módon, hogy e tekintetben nem minősül új intézménynek, ha az átvett intézmény újként lesz bejegyezve a szolgáltatói nyilvántartásba, illetve nem minősül új férőhelynek, ha az átvett intézmény ellátottjait a fenntartó a már meglévő intézményeiben látja el új férőhelyek létrehozásával. Ez utóbbi mellett szól, hogy így ellátás-szervezési szempontból jobban biztosítható az ellátottak eredeti ellátási helyéhez közeli ellátás biztosítása az átvételt követően is, hiszen nem kell az esetleg elszórtan meglévő betöltetlen férőhelyekhez igazodni.

A 7. §-hoz

A módosítás egyértelműsíti, hogy az igénylő csak akkor vehet igénybe támogatott lakhatást, ha a komplex szükségletfelmérése megtörtént.

A 8. §-hoz

A rendelkezés kiegészíti a fenntartói feladatokat a belépési hozzájárulás megfizetése mellett betölthető férőhelyek meghatározásának és a belépési hozzájárulás összege megállapításának feladatával.

A 9. §-hoz

A rendelkezés egyértelművé teszi azt a jogorvoslati rendet, amely szerint az intézményvezető intézményi jogiszony keletkezésére vonatkozó döntése ellen a fenntartóhoz lehet fordulni. Ebben az esetben a fenntartó dönt az ellátás iránti kérelemről. A fenntartó döntésének felülvizsgálata bíróságtól kérhető.

A 10. §-hoz

A rendelkezés kiegészíti az intézményi megállapodás kötelező tartalmi elemeinek körét a belépési hozzájárulás összegével, az azt megfizető személy megjelölésével, valamint a belépési hozzájárulás megfizetésére és visszafizetésére vonatkozó szabályokkal.

A 11. §-hoz

A rendelkezés ellátási szerződés keretében biztosított szolgáltatásnyújtás esetében is pontosítja a jogorvoslati rendet az intézményi jogviszony keletkezése vonatkozásban.

A 12. §-hoz

A módosítás közfeladatot ellátó személynek minősíti a támogatott lakhatásban foglalkoztatott esetfelelőst és kísérő támogatást biztosító munkatársat is, azok fokozottabb védelme érdekében.

Az Szt. jelenleg hatályos 94/L. § (4) bekezdése értelmében a költségvetési támogatásban részesülő egyházi fenntartású vagy nem állami fenntartású gyermekjóléti, gyermekvédelmi intézmény a munkavállalók számára legalább a közalkalmazottak jogállásáról szóló 1992. évi XXXIII. törvény 55-80. §-ában megállapított, a munkaidőre, pihenőidőre, előmeneteli és illetményrendszerre vonatkozó feltételeket köteles biztosítani. Az érintett intézmények fenntartóitól számos megkeresés érkezett arra vonatkozóan, hogy a törvénynek a szociális, valamint a gyermekjóléti és gyermekvédelmi ágazatban történő végrehajtásáról szóló 257/2000. (XII. 26.) Korm. rendelet részletszabályait is kell-e alkalmazniuk. A módosítás célja annak egyértelmű rögzítése, hogy a 257/2000. (XII. 26.) Korm. rendelet vonatkozó végrehajtási szabályai fenntartótípustól függetlenül alkalmazandóak a szociális, gyermekjóléti, gyermekvédelmi intézmény munkavállalóinak munkaideje, pihenőideje, előmeneteli és illetményrendszere tekintetében. A cél, hogy az egyházi és nem állami fenntartású intézményekben dolgozók ne kerülhessenek hátrányosabb helyzetbe, mint az állami fenntartású intézmények közalkalmazottai. A módosítás a központi költségvetésben többletforrás bevonását nem igényli, mert a módosítás a jelenlegi gyakorlatot emeli be a jogszabályba.

A 13‒14. §-hoz

A hatályos szabályozáshoz képest egységesebb formában kerülnek megfogalmazásra az intézményi jogviszony megszüntetésének szabályai. A jogorvoslati rend ez esetben is egyértelműen meghatározásra kerül. Az intézményi jogviszony megszüntetésének esetköre kibővül azzal, ha az ellátott térítésidíj-fizetési kötelezettségének annak ellenére nem tesz eleget, hogy azt jövedelmi, vagyoni viszonyai egyébként lehetővé tennék. Ebben az esetben, ha hat hónapon át folyamatosan térítési díj tartozása áll fenn, és ennek összege a kéthavi személyi térítési összegét meghaladja, intézményi jogviszonya megszüntethető. E szabály nem alkalmazható, ha a kötelezett ingatlanvagyonán jelzálogjog került bejegyzésre. Az ellátott érdekeit szolgálja, hogy tartozás esetén három hónap elteltével írásban tájékoztatni kell a jogkövetkezményekről. Annak megállapítására, hogy a tartozás a jövedelmi viszonyok változása miatt áll-e fenn, jövedelemvizsgálatot kell lefolytatni.

A 15. §-hoz

A rendelkezés egyértelműsíti a személyi térítési díj megállapításával kapcsolatos jogorvoslati rendet.

A szociális intézmények térítésmentes ellátást biztosítanak az olyan személyek számára, akik az intézménybe történő felvételükkor nem rendelkeznek jövedelemmel, mivel rendszeres pénzellátásuk - rokkantsági járadék, fogyatékossági támogatás, stb. - megállapítása még folyamatban van. Ugyanakkor később a rendszeres pénzellátás számukra akár több hónapra visszamenőlegesen kerül megállapításra, a kérelem beadásának napjától, azonban az intézmények a személyi térítési díjat nem állapíthatják meg visszamenőlegesen a hatályos szabályozás szerint. Az Szt. lehetővé teszi, hogy ha az ellátott időközben jövedelemre tesz szert, a személyi térítési díj összegét felül lehet vizsgálni, azonban az új térítési díj megfizetésére a kötelezett nem kötelezhető a felülvizsgálatot megelőző időszakra. A törvény biztosítja azt a lehetőséget, hogy ha az ellátott részére visszamenőlegesen rendszeres pénzellátás került megállapításra, a személyi térítési díj megfizetésének kezdő időpontja a rendszeres pénzellátásra való jogosultság kezdő napja legyen.

A 16. §-hoz

A szociális szolgáltatások hosszú távú fenntarthatósága szükségessé teszi, hogy a szolgáltatási rendszer finanszírozási módjaiban kialakuljon az öngondoskodást nagyobb mértékben megvalósító források bevonásának lehetősége. A törvény ennek érdekében bevezeti a belépési hozzájárulás meghatározásának lehetőségét a fenntartók számára. Belépési hozzájárulás - a rehabilitációs intézmények, a hajléktalanok otthona és a rehabilitációs célú lakóotthon kivételével - a szolgáltatói nyilvántartásba bejegyzett tartós bentlakásos ellátás esetében kérhető az igénylő beköltözését megelőzően. Az állami, önkormányzati, nem állami és egyházi fenntartó egyaránt megállapíthatja konkrét összegben az általa meghatározott egyes intézményi férőhelyekre. Egyházi és nem állami fenntartók esetében a belépési hozzájárulással érintett férőhelyek aránya nem haladhatja meg az intézmény férőhelyeinek 50%-át.

A belépési hozzájárulás maximális összege nyolcmillió forint lehet, amelyet a fenntartó évente egyszer változtathat meg, és amelyet az állampolgárok tájékoztatása érdekében közzé kell tennie.

Tekintettel arra, hogy az ellátásra szoruló személyek jelentős része nem rendelkezik a belépési hozzájárulás megfizetéséhez megfelelő rendszeres jövedelemmel, vagyonnal, az ellátásuk biztosítása érdekében szükséges annak előírása, hogy a feladatellátásra kötelezett fenntartó nem tagadhatja meg az ellátást azért, mert az igénylő a belépési hozzájárulást nem képes megfizetni. Az ellátotti érdekekre tekintettel garanciális elem, hogy ha az ellátás az intézménybe történő beköltözést követő három éven belül megszűnik - ideértve az ellátott elhalálozásának esetét is -, a fenntartónak a hozzájárulás időarányos részét vissza kell fizetnie. Amennyiben az intézményi jogviszony az ellátott halála miatt szűnik meg, a visszafizetendő összeg az örökösnek, illetve a befizetőnek jár vissza.

A fenntartónak a belépési hozzájárulásból származó bevételi forrást az intézményei fenntartására és fejlesztésére kell fordítania.

A 17. §-hoz

Az Szt. meghatározza, hogy a szociális intézmények legfeljebb 150 főt láthatnak el. Az átmeneti rendelkezésekben meghatározásra kerül, hogy a 150 fős korlátot a szabály 1999. évi hatálybalépését megelőzően létesült intézmények bővítéssel sem léphetik túl, illetve a 150 főt meghaladó intézmények tovább nem bővíthetőek.

Az azonos ellátási területen több falugondnoki és tanyagondnoki szolgáltatás működésének tilalmát az átmeneti szabály alapján a 2015. január 1-jét követően létrejövő szolgálatokra kell alkalmazni azzal, hogy a rendelkezést a szolgáltatói nyilvántartásba történő bejegyzés iránt folyamatban levő eljárásokban is alkalmazni kell.

A törvény kibővíti az intézményi jogviszony megszüntetésének esetkörét, erre tekintettel szükséges annak előírása, hogy a hatálybalépéskor intézményi jogviszonyban álló személyeket írásban tájékoztatni kell a jogviszony megszüntetésével kapcsolatos jogszabályi változásokról.

A megüresedett emelt szintű férőhelyek betöltésére vonatkozó átmeneti szabály szerint a fenntartó választhatja a neki kedvezőbb belépési hozzájárulás szabályainak alkalmazását, de ez a férőhelyek minősítését és az állami támogatás mértékét nem érinti.

A 18‒19. §-hoz

A rendelkezések elsősorban a finanszírozási rendszerbe történő befogadással, az intézményi jogviszony megszüntetésével, a jogorvoslati rend pontosításával, valamint a belépési hozzájárulás bevezetésével összefüggő szövegcserés módosításokat és hatályon kívül helyező rendelkezéseket tartalmazzák. Az Szt. 113/A. § e) pontjának hatályon kívül helyezésével egyértelművé válik, hogy a támogatott lakhatás igénybevevői esetében nem kell a külön jogszabály szerinti felülvizsgálatot elvégezni, mivel a komplex szükségletfelmérés meghatározott időközönkénti megismétlése - a két vizsgálat céljainak egyezősége okán - kiváltja azt.

A 20. §-hoz

A Polgári Törvénykönyvről szóló 2013. évi V. törvénnyel (a továbbiakban: Ptk.) való összhang és az egységes jogalkalmazás megteremtése érdekében szükséges pontosítani a családbafogadó gyám Gyvt.-ben meghatározott fogalmát. A Gyvt.-beli fogalomba beletartozik a Ptk. 4:226. §-a és 4:227. §-a szerinti nevezett gyám és rendelt gyám is, abban az esetben is, ha a gyermek elhelyezéséről nem kellett gyámhatósági határozatban rendelkezni. A javítóintézetben ellátott fiatalkorúak alapvető jogait közvetlenül érintő szabályozás törvényi szintre emelésének eredményeként a Gyvt. 5. §-ában a fogalom-meghatározás körében szükséges rendelkezni a fiatalkorú fogalmáról. A javítóintézet is a gyermekvédelmi rendszer része, ezért a javítóintézetet az intézmény és ellátás fogalmánál is szükséges megjeleníteni. A javítóintézeti ellátás mind az előzetes letartóztatásba helyezett, mind a javítóintézeti nevelésre ítélt fiatalkorúak számára nyújtott ellátást magában foglalja.

A 21. §-hoz

Mivel a javítóintézet a Gyvt. hatálya alá tartozó intézmény, az ellátottak jogainak és kötelezettségeinek gyakorlását meghatározó intézményi házirendet is a Gyvt.-ben foglalt keretek között kell kialakítani. Ezáltal biztosítható, hogy a javítóintézeti házirend a gyermeki jogok érvényre juttatását elősegítse.

A 22‒23. §-hoz

A közfeladatot ellátó személyeket megillető büntetőjogi védelmet a törvény kiterjeszti valamennyi, a gyermekjóléti, gyermekvédelmi intézményekben és javítóintézetekben szakmai munkakörben dolgozóra, mivel a gyermekek, fiatal felnőttek és fiatalkorúak ügyeinek intézése során bűncselekmény sértettjévé válhatnak. Ezzel összefüggésben a gyermekjogi képviselő által ellátott tevékenység miatt indokolt a gyermekjogi képviselő fokozottabb büntetőjogi védelme is.

A 24. §-hoz

A gyermekjogi képviselő tevékenységének ellátása során közvetlenül értesülhet a gyermek veszélyeztetettségéről, így az általa tett jelzés lehetővé teszi az időben történő segítségnyújtást, valamint a gyermek veszélyeztetettségének megelőzését, megszüntetését. A javítóintézet különösen a fiatalkorú saját gyermekével való együttes elhelyezése vagy a fiatalkorú családtagjaival való kapcsolattartási jogának gyakorlása során juthat olyan információkhoz, amelyeket jelezni köteles a gyermekvédelmi jelzőrendszernek az azonnali beavatkozás érdekében. A gyermekvédelmi jelzőrendszer tagjaként a gyermekjogi képviselőre és a javítóintézetre is vonatkozik a Gyvt. 17. § (3)-(5) bekezdésében foglalt együttműködési kötelezettség, egyeztető megbeszéléssel összefüggő szabályozás, továbbá tekintetükben is érvényesülnek a jelzés elmulasztásának jogkövetkezményei.

A 25. §-hoz

A Magyar Államkincstár a családi napközik ellenőrzési gyakorlata során felmerült jogértelmezési problémára hívta fel a figyelmet. A hálózatban történő működtetés során a szülővel kötött megállapodást nem az egyes családi napközi köti, ahová ténylegesen jár a gyermek, hanem a családi napközi hálózat, és sok esetben a megállapodásban nem szerepeltetik, hogy a gyermek ténylegesen a hálózat melyik családi napközijébe jár. Így többször előfordul, hogy ugyanazon gyermeket a hálózatban lévő több családi napköziben is felváltva nyilvántartják. Az esetleges visszaélések elkerülése és az egységes jogalkalmazás érdekében szükséges a rendelkezés kiegészítése.

A bölcsődei szünet idejére, valamint a nevelés-gondozás nélküli munkanapon a Gyvt. lehetővé teszi, hogy amennyiben a szülő nem tud gyermeke elhelyezéséről gondoskodni, abban az esetben a szülő kérésére a fenntartó gondoskodhat a gyermek intézményi ellátásának megszervezéséről. A Gyvt. azonban nem rendelkezik arról, hogy az ügyeletet biztosító intézményben mi az ellátás igénybevételének a módja. Ezért szükséges az igénybevételt megalapozó megállapodás megkötésének kiterjesztése az ügyeletet biztosító intézmény és az ügyeletet kérő törvényes képviselő között is, arra az időre, amíg a gyermeket ellátják. Az ügyeletet biztosító intézménnyel kötött megállapodás nem érinti az eredeti megállapodást.

A 26. §-hoz

A gyakorlati tapasztalatok szerint a családok átmeneti otthonában előfordul, hogy az ott tartózkodó szülő súlyosan agresszív, veszélyeztető magatartást tanúsít a házastársa, a gyermeke, illetve a dolgozók irányában, így az intézményből való azonnali eltávolítása indokolt. Az intézményi jogviszony megszüntetését a Gyvt. jelenleg csak a házirend ismételt súlyos megsértése esetén teszi lehetővé, és jogorvoslat esetén a döntésig biztosítani kell a jogosult számára az ellátást. Indokolt erre a külön esetre szigorúbb szabályokat meghatározni a család és az intézményben dolgozók védelme érdekében. Megmarad jogorvoslatként a fenntartóhoz való fordulás joga, azonban a döntésig nem kell az ellátást biztosítani a veszélyeztető magatartást tanúsító jogosult számára. Mivel ilyen esetekben fennállhat a gyermek veszélyeztetettsége, szükséges annak előírása az intézményvezető számára, hogy további intézkedést kezdeményezzen.

A 27. §-hoz

A Gyvt. hatályos szabályai szerint az alapellátás keretében nyújtott személyes gondoskodást - lehetőség szerint - a jogosult lakóhelyéhez, tartózkodási helyéhez legközelebb eső ellátást nyújtó személynél vagy intézményben kell biztosítani. Vannak azonban olyan esetek, amikor az önkormányzat ellátási szerződés útján oldja meg az átmeneti gondozást, ami nem feltétlenül az önkormányzat területén működik. Ilyen esetekben indokolt lehetőséget biztosítani arra, hogy az ellátást „vásárló” önkormányzat által fenntartott gyermekjóléti szolgálat lássa el a családot, hiszen az már ismeretekkel is rendelkezhet róluk.

A 28. §-hoz

A gyermekjóléti szolgáltatás Gyvt.-ben meghatározott feladatai kiegészülnek a gyermekek veszélyeztetettségének megelőzése érdekében végzett iskolai szociális munkával. Ezt önkéntes feladatként végezheti a gyermekjóléti szolgálat.

A törvény továbbá a megelőző pártfogás bevezetésével összefüggésben a gyermekjóléti szolgáltatás feladatait kibővíti a gyermek veszélyeztetettségének megszüntetése és a bűnmegelőzés érdekében.

A 29. §-hoz

A módosítás egyértelművé teszi, hogy a gyermekek napközbeni ellátását akkor is igénybe lehet venni, ha szülőnek gyermekgondozási díjat folyósítanak, de emellett keresőtevékenységet folytat.

A 30. §-hoz

Az egységes jogalkalmazás érdekében szükségessé vált annak meghatározása, hogy a bölcsődei nevelési év szeptember 1-jétől a következő év augusztus 31-éig tart.

A 31. §-hoz

A családi napköziben húszhetestől tizennégy éves korig gondozhatók a gyermekek. A köznevelési törvény számos rendelkezésének kihatása van a családi napközi szolgáltatásra. Ilyen például, hogy az általános iskolába járó gyermekek esetében a nevelés-oktatás legalább tizenhat óráig tart; 2015. szeptember 1-jétől kötelező továbbá az óvodába járás; a 3-5 éves gyermekek családi napköziben is teljesíthetik az óvodába járási kötelezettséget; bizonyos esetekben felmentésben részesülhet a gyermek az óvodai nevelésben való részvétel és az általános iskolában a 16 óra előtt megszervezett egyéb foglalkozás alól. Szükséges ezért a családi napköziben ellátott gyermekek korcsoportos bontása. A módosítás értelmében a családi napközi a húszhetes életkorukat betöltött, de harmadik életévüket még be nem töltött gyermekek számára; azon 3-5 éves gyermekek számára, akik óvodába járási kötelezettségüknek családi napköziben tesznek eleget vagy a húszhetes életkorukat betöltött, de tizennegyedik életévüket még be nem töltött gyermekek számára szervezhető meg. A szolgáltatónak a működése megkezdése előtt választania kell, hogy a családi napközi szolgáltatást mely ellátotti csoportnak kívánja nyújtani.

A 32. §-hoz

A gyermekek átmeneti gondozása esetében a törvény kedvezőbb jogosultsági feltételeket ír elő. A Gyvt. a gyermekek átmeneti gondozását a gyermek 18. életévének betöltéséig teszi lehetővé. A hatályos szabályozás csak a 18 év alattiak esetében engedi meg a tanítási év végéig történő meghosszabbítást, ha az átmeneti gondozás időtartama letelt. A módosítás által lehetővé válik a gyermek elhelyezésének meghosszabbítása annak a tanítási évnek a végéig, amelyben a 18. életévét betöltötte.

A 33. §-hoz

Kedvező változást jelent a családok átmeneti otthona szolgáltatásaira való jogosultsági feltételekben az, hogy a családok átmeneti otthonában a nagykorú testvér tartózkodási ideje meghosszabbíthatóvá válik a 24. életévéig, amennyiben köznevelési, felsőoktatási vagy felnőttképzési intézménnyel tanulói, hallgatói vagy felnőttképzési jogviszonyban áll, és ezt félévente igazolja.

A 34‒35. §-hoz

A módosítás célja, hogy a nevelőszülői hálózatok fejlesztésére biztonságosan, ütemezetten, rugalmas keretek között kerülhessen sor. A módosítás a nevelőszülői tevékenységre jelentkező személynek a nevelőszülői foglalkoztatási jogviszony létesítéséhez - a jelenlegi szabályozás szerinti egy helyett - többféle képesítési előírás teljesítése közötti választási lehetőséget teremti meg. A nevelőszülőnek jelentkező személy nem csak az Országos Képzési Jegyzékben szereplő nevelőszülő szakképesítés megszerzését, hanem a 60 órás nevelőszülői tanfolyam eredményes elvégzését követően is megkezdheti a nevelőszülői tevékenységét. A 60 órás nevelőszülői tanfolyammal egyenértékű az Országos Képzési Jegyzékben szereplő nevelőszülő szakképesítés meghatározott követelménymoduljának elvégzése. A gyermek biztonságos ellátása, a nevelőszülő számára alapvetően fontos tudás megszerzése érdekében a Gyvt. meghatározza, hogy ennek a követelménymodulnak a „Befogadott gyermek ellátásának alapfeladatai” elnevezésű követelménymodulnak kell lennie.

A módosítás továbbá biztosítja, hogy elegendő idő álljon rendelkezésre a nevelőszülői tevékenység megkezdését követően, a nevelőszülői tevékenység gyakorlatába ágyazottan, az Országos Képzési Jegyzékben szereplő nevelőszülő szakképesítés megszerzéséhez.

2015. július 1-jétől újabb változást jelent a módosítás azáltal, hogy a nevelőszülő választhat, hogy az Országos Képzési Jegyzékben szereplő nevelőszülő szakképesítés megszerzését vállalja vagy a helyettes szülők, a nevelőszülők, a családi napközit működtetők képzésének szakmai és vizsgakövetelményeiről, valamint az örökbefogadás előtti tanácsadásról és felkészítő tanfolyamról szóló miniszteri rendeletben meghatározott, a nevelőszülők számára szervezett központi oktatási program eredményes elvégzését.

A 36. §-hoz

A gyermekek ellátására fordítandó juttatások bankszámlán történő fogadása, kezelése a nevelőszülő számára többletköltséggel jár. Ez indokolja, hogy a háztartás rezsiköltségeire felhasználható külön ellátmányból a bankszámla költsége is fedezhető legyen.

A 37. §-hoz

A gyermekvédelmi szakellátásban nevelkedő gyermekek nevelőszülőnél történő elhelyezésének elősegítése érdekében a törvény elősegíti, hogy a feladatot vállaló és arra alkalmas személyek - egyéb munkavégzésre irányuló jogviszonyuktól függetlenül - nevelőszülők lehessenek. A más keresőtevékenységre vonatkozó korlátozó szabály feloldásának célja, hogy a nevelőszülő ne kerüljön választási kényszer elé a nevelőszülői feladatellátása és más keresőtevékenysége tekintetében, ha e két feladat egymás mellett reálisan ellátható. A szabályozás a nevelőszülői hálózatot működtető számára írja elő annak kötelezettségét, hogy az adott nevelőszülő helyzetét, az érintett gyermekek ellátásának feltételeit értékelje. A nevelőszülő által egyéb keresőtevékenység végzésére - a működtetővel kötött megállapodásban foglaltak szerint - akkor kerülhet sor, ha a nevelőszülő ezzel nem veszélyezteti a nála elhelyezett gyermek, fiatal felnőtt ellátását.

A 38. §-hoz

A törvény minden nevelőszülő számára biztosítja a fizetett szabadságot és annak garantált mértékét. Az egy gyermeket nevelő nevelőszülőt minden naptári negyedévben egy munkanap, a kettő vagy három gyermeket nevelő nevelőszülőt minden naptári negyedévben két munkanap, a négy vagy több gyermeket nevelő nevelőszülőt minden naptári negyedévben három munkanap szabadság illeti meg. A szabadságnapok számát a törvény a hatályos szabályozástól eltérően nem a nevelőszülő és a működtető közötti megállapodástól teszi függővé, hanem egységesen meghatározza a nevelőszülőt megillető szabadságnapok számát, gyermekszámtól függően. A férőhelyek betöltöttségének változásai miatt negyedévenként szükséges kiszámolni a nevelőszülőt megillető szabadság mértékét. A különböző nevelőszülői élethelyzetekre reagálva a szabályozás biztosítja, hogy a naptári évben ki nem vett szabadság, vagy annak egy része kötelezően megváltásra kerüljön. Ezzel egyszerűsödnek a nevelőszülő szabadságának kiadására vonatkozó rendelkezések, valamint választási lehetőséget kap a nevelőszülő a szabadság igénybevétele vagy megváltása tekintetében. A szabadság megváltásának lehetőségéből az is következik, hogy ebben az esetben nem szükséges a nevelőszülő helyettesítéséről gondoskodni.

A 39. §-hoz

A javítóintézeti nevelésre ítélt és az előzetes letartóztatásukat javítóintézetben töltő fiatalkorúak jelentős része tizennyolc év alatti, tehát az ENSZ Gyermekjogi Egyezménye és a Gyvt. alapján gyermeknek minősül. Ezért esetükben a gyermeki jogok érvényesülését fokozottan figyelembe kell venni. Erre tekintettel gondoskodni kell a fiatalkorúak számára az életkorukhoz és egyéni szükségleteikhez igazodó ellátás, nevelés, oktatás és képzés, valamint szüleikkel, családjukkal való kapcsolattartás biztosításáról. Ez a javítóintézeti nevelés céljaival is összhangban hatékonyan szolgálja a bűnelkövető fiatalkorúak társadalomba való visszailleszkedését, és ilyen módon a felnőttkori bűnözővé válás megelőzését. A törvény megteremti a Bv. tv. és a Gyvt.-nek a javítóintézeti nevelésre vonatkozó törvényi szabályozása közötti összhangot.

A fiatalkorúak jogait és kötelezettségeit a Bv. tv. tartalmazza, és főszabályként meghatározza, hogy a javítóintézetben elhelyezettek alapvető jogai mely okból és milyen mértékben korlátozhatóak. A Gyvt. személyes gondoskodásra, szükségleteinek megfelelő ellátására, nevelésre jogosult gyermekként tekint a fiatalkorúakra, ennek érdekében törvényi szintre emeli a javítóintézeti ellátás szabályait, és a fiatalkorúak ellátásának, nevelésének gyermekvédelmi, gyermekjogi szempontú rendelkezéseit tartalmazza. A személyes gondoskodást nyújtó ellátásoknak megfelelően a javítóintézet is teljes körű ellátást nyújt a fiatalkorúnak, valamint a feltételek fennállása esetén a vele együttesen elhelyezett kiskorú gyermekének.

A javítóintézetben elhelyezett fiatalkorúakat védő garanciális szabályok közé tartoznak a javítóintézeten belül az egyes csoportok kialakítására, a csoportlétszámra, az elhelyezésre, a betegszabadság engedélyezésére, továbbá az ideiglenes hatállyal elhelyezett, nevelésbe vett gyermek családi pótlékának felhasználására vonatkozó rendelkezések.

Az ideiglenes hatállyal elhelyezett vagy nevelésbe vett, javítóintézetben ellátott fiatalkorúnak a gondozási helye előzetes egyeztetés alapján fogadja a fiatalkorút a szabadsága időtartama alatt. Ebben az esetben a fiatalkorú utazási és étkezési költségét a javítóintézet biztosítja. A rendelkezés a Bv. tv. 357. § (2) bekezdésének végrehajtását szolgálja, amely értelmében a javítóintézet elősegíti, hogy a nevelésbe vett gyermek kapcsolata ne szakadjon meg a gondozást korábban ellátó gyermekotthonnal vagy nevelőszülővel.

A törvény rendelkezik a gyermekvédelmi rendszer részét képező javítóintézet, mint intézmény működését meghatározó alapdokumentumok tartalmára és az ellátottak, valamint az alkalmazottak érdekképviseletét biztosító javítóintézeti tanácsra vonatkozó keretszabályok meghatározásáról.

A fiatalkorú saját gyermekével való együttes elhelyezésének feltételeit a Bv. tv. tartalmazza. A Gyvt.-ben az együttes elhelyezésről szóló rendelkezés garantálja, hogy a fiatalkorú gyermeke, mint gyermekvédelmi rendszerben elhelyezett gyermek, teljes körű ellátásban részesüljön. Az együttes elhelyezés során a gyermeki jogok biztosítását szolgálja a megfelelő lakóegység biztosításáról szóló rendelkezés.

A javítóintézet utógondozó részlegén történő elhelyezés a javítóintézeti nevelés céljának megfelelően a reintegráció és reszocializáció elősegítését szolgálja. Az utógondozói részlegen való elhelyezést a javítóintézetből elbocsátott fiatalkorú - a Gyvt. utógondozói ellátásra vonatkozó feltételeivel összhangban - 24. életévének betöltéséig veheti igénybe, a javítóintézetben kialakított külön lakóegységben.

A 40. §-hoz

A gyermek ideiglenes hatályú elhelyezése alatt a szülő szülői felügyeleti joga szünetel, ezért indokolt a gyermek nevelésbe vételét elrendelni, ha ezalatt a gyámhatóság a szülői felügyeleti jog megszüntetése iránti pert indít. A Gyvt. ezáltal figyelembe veszi, hogy a bírósági per lefolytatása jellemzően hosszabb időt vesz igénybe, mint az ideiglenes hatályú elhelyezés törvényben meghatározott időtartama. A gyermek nevelésbe vétele a per folytatása alatt a gyermeki jogok érvényesítését, a törvényes képviselet biztosítását, és a gyermek helyzetének rendezését garantálja. A perindítással egyidejűleg a nevelésbe vétel elrendelése hozzájárul az ideiglenes hatályú elhelyezés időtartamának csökkentéséhez, és ezáltal a gyermekvédelmi intézkedéseknek a jogbiztonság követelményének való megfelelését is szolgálja.

A 41. §-hoz

A megelőző pártfogás bevezetésével összefüggésben a törvény pontosítja a gyermekvédelmi gyám feladatait. Előírja az együttműködési kötelezettséget a megelőző pártfogóval, nem csak azon nevelésbe vett gyermekek esetén, akiknek a megelőző pártfogását a gyámhatóság fenntartotta, hanem az ideiglenes hatállyal elhelyezett, megelőző pártfogással érintett gyermekek esetén is.

A 42. §-hoz

A gyakorlati tapasztalatok alapján komoly problémát jelent a bölcsődét fenntartók számára azon gyermekek ellátása, akik szülei az adott településre járnak be dolgozni, de más településen laknak. Szükséges ezért a bölcsődei ellátás tekintetében az ellátási terület rugalmasabbá tétele oly módon, hogy az önkormányzati fenntartású intézmény az engedélyezett férőhelyszáma 15%-áig az ellátási területén kívülről érkező gyermekeket is elláthasson, feltéve, hogy minden, az ellátási területéről érkező gyermek felvételi kérelme teljesíthető.

A módosítással egyértelművé válik, hogy a 10 ezernél nagyobb lélekszámú települési önkormányzat csak akkor „válthatja ki” családi napközivel a bölcsődei ellátás biztosításának kötelezettségét, ha legalább egy bölcsődét fenntart már.

A 43-47. §-hoz

A Gyvt.-ben meghatározott ellátások, intézkedések nyújtása és megtétele, mindezek ellenőrzése, valamint biztosítása során a Gyvt.-ben garantált jogok érvényesülésének elősegítése céljából az adatkezelésre jogosult személyek körét indokolt kiegészíteni. A gyermekjóléti alapellátást és gyermekvédelmi szakellátást nyújtó szolgáltatás, intézmény szakmai munkakörben foglalkoztatott munkatársai tevékenységükkel összefüggésben szükségszerűen kezelik a Gyvt.-ben meghatározott személyes és különleges adatokat. A törvényes képviselet ellátásával összefüggésben kiemelten szükséges rendelkezni a gyermekvédelmi gyám adatkezelési jogosultságáról.

A Bv. tv. 347. § (1) bekezdés a) pontja szerint a javítóintézet vezeti a fiatalkorúak nyilvántartását. Erre tekintettel a javítóintézeti ellátás Gyvt.-ben történő szabályozásával összefüggésben a törvény a Gyvt. adatkezelési és nyilvántartási rendelkezései között szerepelteti a javítóintézet által a fiatalkorúak személyes adatainak nyilvántartására, kezelésére és az adatszolgáltatásra vonatkozó szabályokat.

Az örökbefogadás utánkövetésének bevezetése indokolja annak meghatározását, hogy az örökbefogadás utánkövetését végző közhasznú szervezetek milyen adatokat szolgáltatnak az egységes örökbefogadási nyilvántartásba, és onnan milyen adatokhoz férhetnek hozzá.

A 48. §-hoz

A módosítás a gyermekvédelmi terület vonatkozásában vezeti be ugyanazokat a változásokat, amelyek a szociális területet érintően a 3. §-hoz és a 12. §-hoz tartozó indokolásban kerültek bemutatásra.

A 49. §-hoz

A Gyvt. a gyermekétkeztetés szabályainak körében meghatározza az állami fenntartású köznevelési intézményekben a települési önkormányzatok által nyújtott gyermekétkeztetés személyi térítési díjának megállapítására és a jogorvoslati kérelem elbírálására jogosult szervet.

A nevelésbe vett gyermekek, utógondozói ellátásban részesülő fiatal felnőttek a Gyvt. szerint halmozottan hátrányos helyzetűnek minősülnek, ezzel összhangban teremti meg a Gyvt. a nevelésbe vett gyermek és a tanulói jogviszonnyal rendelkező, utógondozói ellátásban részesülő fiatal felnőtt 100%-os normatív kedvezményre való jogosultságát a gyermekétkeztetés tekintetében 2015. július 1-jétől. A központi költségvetésből biztosított állami támogatás célzottabbá válik az ellátottak számára. Az ideiglenes hatállyal elhelyezett gyermek és a tanulói jogviszonyban nem álló, illetve nem nappali rendszerű iskolai oktatásban részt vevő utógondozói ellátásban részesülő fiatal felnőtt után továbbra sem jár normatív kedvezmény.

Az 50. §-hoz

A Gyvt.-ben szükséges felhatalmazást adni a gyermekek és az ifjúság védelméért felelős miniszternek a nevelőszülői tevékenység ellátására történő felkészítés és a vonatkozó képzés területén újonnan bevezetésre kerülő központi oktatási program szabályainak megalkotására.

Az 51. §-hoz

A törvény átmeneti rendelkezéssel garantálja, hogy elegendő idő álljon rendelkezésre a nevelőszülői tevékenység megkezdését követően - a nevelőszülői tevékenység gyakorlatába ágyazottan - a nevelőszülő szakképesítés, valamint 2015. július 1-jétől az újonnan bevezetett központi oktatási program alapján szervezett képesítés megszerzéséhez.

Az 52. §-hoz

A rendelkezés a családi napköziben ellátott gyermekek korcsoportos bontásához kapcsolódó átmeneti szabályt tartalmazza. A nemzeti köznevelésről szóló 2011. évi CXC. törvény 8. § (5) bekezdése lehetővé teszi, hogy a 3-5 éves gyermekek családi napköziben tegyenek eleget óvodai nevelésben való kötelező részvételüknek. 2015. szeptember 1-jétől válik 3 éves kortól kötelezővé az óvodai nevelésben való részvétel.

Az 53‒54. §-hoz

A szakaszok szövegpontosító és hatályon kívül helyező rendelkezéseket tartalmaznak a Gyvt. vonatkozásában.

Az 55-59. §-hoz

Az elmúlt időszakban bekövetkező, elsősorban kiskorúak részvételével zajló, több esetben komoly sérüléssel is járó események jelentős mértékben indokolt közfelháborodással jártak. Az MMA-ketrecharc (kevert küzdősportok) során bekövetkezett, kiskorúakat érintő személyi sérülések miatt indokolt a sporttevékenységnek minősülő, sportági, sportszövetségi szabályok között is kiemelten védeni a kiskorúak érdekeit a küzdősportokra és a kontakt harcművészeti ágak azon körére nézve, ahol a sporttevékenység fokozott sérülésveszéllyel jár. Továbbá rendezni kell a nem versenyszerűen végzett sporttevékenységnek minősülő, szabadidős jellegű eseményeken a kiskorúak, különösen a 14 év alattiak részvételével zajló, életükre és testi épségükre fokozott veszélyt jelentő események szervezésével összefüggő kérdéseket, korlátozásokat.

A sportról szóló 2004. évi I. törvény (a továbbiakban: Stv.) 19. §-ában meghatározott egyik sportszövetség-típus sem lát el a ketrecharc tekintetében sportszakmai, érdekvédelmi vagy szakmai irányító tevékenységet, tehát nem rendelkezik sem hazai, sem nemzetközi szinten szakszövetségi képviselettel. Az MMA-ketrecharc legfeljebb szabadidős jellegű tevékenységként azonosítható, ennek megfelelően az Stv. a sportrendezvény szervezésére vonatkozó szabályok módosításával tiltja a 14 év alattiak részvételével szervezett, szabadidős jellegű sportrendezvénynek minősülő, nem sportszövetségi versenyrendszerben vagy nem a sportszövetség versenynaptárában egyébként szereplő versenyen, mérkőzésen szervezett olyan fizikai erőpróbát, amely során a küzdő felek egymás testének vagy a testnek a szabadidős tevékenység során használt tárggyal való ütközése eredményeként kialakuló sérülésveszély fokozottan fennáll.

A 60-86. § és a 91-99. §-hoz

A különböző hivatásrendekben a pártatlan munkavégzés érdekében szigorú összeférhetetlenségi szabályok érvényesülnek, amelyek bizonyos esetekben (pl. bírák, ügyészek) a tudományos, oktatói, művészi és szerzői jogi védelemben részesülő munka kivételével kizárják más keresőtevékenység folytatását (további jogviszony létesítését), vagy azt bejelentéshez vagy a munkáltató előzetes engedélyéhez kötik (pl. kormánytisztviselők). A nevelőszülői foglalkoztatási jogviszonnyal összefüggésben az összeférhetetlenség kérdésének szabályozását célozza a törvény. A gyermekvédelmi szakellátásban részesülő gyermekek nevelőszülőnél történő elhelyezése érdekében a törvény kimondja, hogy a nevelőszülői foglalkoztatási jogviszonyban végzett tevékenység - hasonlóan a tudományos, oktatói stb. tevékenység végzéséhez - nem összeférhetetlen ezeknek a hivatásrendeknek a gyakorlásával.

A Gyvt. szabályozásával egyértelművé válik, hogy a nevelőszülői foglalkoztatási jogviszonyból fakadó kötelezettségek teljesítése nem érinti a nevelőszülő további jogviszonyainak a munkaidejét.

A hivatásos nevelőszülői jogviszony 2014. január 1-jével megszűnt, helyébe az egységes nevelőszülői foglalkoztatási jogviszony lépett, ezért több törvény pontosító jellegű módosítása vált szükségessé.

A 87-90. §-hoz

Az Mmtv. 1. § (2) bekezdés 7. pontja szerint a törvény alkalmazása során munkaadó alatt a foglalkoztatás elősegítéséről és a munkanélküliek ellátásáról szóló 1991. évi IV. törvényben (a továbbiakban: Flt.) meghatározott munkaadót kell érteni. Ez alapján az Mmtv. alkalmazásában - az Flt. 58. § (5) bekezdés a)-c) pontjára tekintettel - munkaadónak minősül az a munkáltató is, aki a nevelőszülői hálózat működtetőjeként a nevelőszülőt nevelőszülői foglalkoztatási jogviszony keretében foglalkoztatja. Mivel a nevelőszülői foglalkoztatási jogviszony létrehozásának nem célja a rehabilitációs hozzájárulás fizetésére kötelezettek körének bővítése, a törvény szerint a nevelőszülői foglalkoztatási jogviszonyban álló személyt nem kell figyelembe venni annál a munkaadónál, aki a nevelőszülőt e jogviszony keretében foglalkoztatja.

Annak érdekében, hogy a megváltozott munkaképességű személyek a számukra megfelelő foglalkozási rehabilitációs szolgáltatásokhoz hozzáférjenek az Mmtv. szerinti, a rehabilitációs szolgáltatások biztosítása céljából vezetett nyilvántartásban az adatok köre kiegészül a megváltozott munkaképességű személy nemére, közeli hozzátartozója elérhetőségére, korábbi minősítéseire, a részére nyújtott rehabilitációs szolgáltatásokra, valamint a munkavállalás személyes és egyéb körülményeire vonatkozó információkkal. A megváltozott munkaképességű személyek jogainak gyakorlásához való segítségnyújtás érdekében a nyilvántartás adatai között lehetőség lesz a közeli hozzátartozó elérhetőségére vonatkozó adatok (név, telefonszám, elektronikus levélcím) feltüntetésére is, amennyiben ehhez a közeli hozzátartozó is hozzájárul. A foglalkozási rehabilitációt megvalósító hatóságok, más szakemberek feladata és elsődleges célja a megváltozott munkaképességű személyek munkaerő-piacon történő elhelyezése, ennek érdekében - többek között - munkaközvetítést is végeznek. A sikeres szolgáltatási, közvetítési tevékenység alapfeltétele, hogy minden olyan tényt, adatot, körülményt feltárjanak és nyilvántartsanak, amely befolyásolhatja a sikeres elhelyezést, elhelyezkedést, azaz a foglalkozási rehabilitáció megvalósulását. Ezek között szerepelhetnek az ügyféltől függő, az egyén helyzetéből adódó személyes (pl. bérigény, munkatapasztalat) és tőle független, a környezete által adott (pl. utazási lehetőségek, munkavállalást ösztönző vagy elutasító családi környezet, bármely akadályozó tényező) körülmények. A rehabilitációs tevékenység, szolgáltatások és támogatások igénybevétele, valamint a rehabilitációs célú munkaközvetítés sikere érdekében szükséges tehát a munkavállalás személyes és egyéb körülményeire vonatkozó adatok nyilvántartása is.

Az Mmtv. módosításával lehetővé válik, hogy a rehabilitációs szolgáltatások biztosítása céljából vezetett nyilvántartásban ne csak az akkreditált, hanem más, megváltozott munkaképességű személyeket foglalkoztató munkaadók betöltetlen álláshelyei is feltüntetésre kerüljenek.

A 100. és 102. §-hoz

A gyermekek védelméről és a gyámügyi igazgatásról szóló 1997. évi XXXI. törvénynek és egyes kapcsolódó törvényeknek a nevelőszülői jogviszony és a speciális ellátás átalakításával összefüggő módosításáról szóló 2013. évi CCV. törvény, továbbá az egyes törvényeknek a gyermekek védelme érdekében történő módosításáról szóló 2013. évi CCXLV. törvény is módosítja 2015. január 1-jei hatállyal a Gyvt. azon rendelkezéseit, amelyeket a törvény is módosít. Erre tekintettel rendelkezni szükséges arról, hogy e két törvény érintett szabályai nem lépnek hatályba.

A 101. §-hoz

A Gyvt. alapján nevelésbe vett gyermek és a tanulói, hallgatói jogviszonnyal rendelkező utógondozói ellátásban részesülő fiatal felnőtt halmozottan hátrányos helyzetűnek minősül. Ezért indokolt kiterjeszteni a nemzeti köznevelés tankönyvellátásáról szóló 2013. évi CCXXXII. törvény 4. § (2) bekezdésében meghatározott ingyenes tankönyvellátásra való jogosultságot a nevelésbe vett gyermekre és a tanulói jogviszonnyal rendelkező, utógondozói ellátásban részesülő fiatal felnőttre is 2015. július 1-jétől. Az ideiglenes hatállyal elhelyezett tanuló továbbra sem jogosult ingyenesen a tankönyvekre, tekintettel e helyzet ideiglenes jellegére és átmeneti időtartamára.

-----STARTING---POINT---VEGE---

A 103-104. §-hoz

A szakaszok a záró rendelkezéseket tartalmazzák, köztük az érintett jogállási törvényekhez kapcsolódó sarkalatossági záradékot is.