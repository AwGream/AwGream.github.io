2005. évi CXXXIII. törvény indokolása

a személy- és vagyonvédelmi, valamint a magánnyomozói tevékenység szabályairól

-----STARTING---POINT---ALTALANOS--- 

A személy- és vagyonvédelmi, valamint a magánnyomozói tevékenységet e törvény hatályba lépése előtt a vállalkozás keretében végzett személy- és vagyonvédelmi, valamint a magánnyomozói tevékenység szabályairól, a Személy-, Vagyonvédelmi és Magánnyomozói Szakmai Kamaráról szóló 1998. évi IV. törvény (a továbbiakban: VSzVMt.) szabályozta, melynek hatályon kívül helyezéséről e törvény gondoskodik. Rendelkezéseinek felülvizsgálata több szempontból is időszerűvé vált.

Hatályba lépése óta számos kritika érte a jogalkalmazók részéről, ügyészi törvényességi vizsgálat alapján módosítását kezdeményezte a legfőbb ügyész, és egyéb jogalkalmazási tapasztalatok alapján a törvény módosítására tett javaslatot a Személy-, Vagyonvédelmi és Magánnyomozói Szakmai Kamara (a továbbiakban: kamara) is. A Belügyminisztérium a kamara tevékenységének törvényességi felügyelete során is feltárt olyan működési zavarokat - így a kamara választása és a kamara által folytatott etikai eljárások vizsgálata kapcsán - amelyek szükségessé tették az újraszabályozást.

A VSzVMt. 14. §-ának (1) bekezdése b) pontját - a csomagellenőrzésre vonatkozó, a titok- és adatvédelmi rendelkezéseket mellőző hatályos szabályozás alkotmányellenessége okán, 2004. december 31-i hatállyal - a 22/2004. (VI. 19.) AB határozat megsemmisítette. Ezen kívül az Alkotmánybíróság mulasztásban megnyilvánuló alkotmányellenességet állapított meg, mivel a VSzVMt. nem szabályozta a személy-, vagyonőrök tevékenységével kapcsolatban a titoktartás és az adatkezelés kérdését. Az Alkotmánybíróság felhívta az Országgyűlést az alkotmányellenes állapot megszüntetésére.

A törvény felszámolja a VSzVMt.-ben bevezetett profilkényszert. A bevezetésére irányuló eredeti jogalkotási törekvések, s e jogintézményt megjelenítő különös szabályok - jobbára e szabályozás céltévesztése okán - pusztán részben érvényesültek, érvényesülnek a mindennapok gyakorlatában. Utóbb bizonyossá vált, hogy - jobbára a magyar gazdaság realitásai, különösen pedig a vagyonvédelmi piacon uralkodó sajátságos érdekviszonyok okán - e szabályozás igen nehéz helyzetbe sodorta a több lábon állni kénytelen egyéni-, illetve a kisebb társas vállalkozások ezreit.

A törvény a személy-és vagyonvédelmi tevékenységet érintően szigorú foglalkozási-foglalkoztatási összeférhetetlenségi szabályokat fogalmaz meg annak érdekében, hogy a rendőrség hivatásos állományú tagjai, valamint a személy- és vagyonvédelmi, valamint magánnyomozói tevékenységet folytatók (és foglalkoztatottjaik) tevékenységét érintő hatósági feladatok ellátásában bármilyen módon közreműködő, nem hivatásos állományú munkatársai munkaidőn kívül ilyen tevékenységet ne végezhessenek. Az alkotmányossági követelményekre, illetve a szabályozás eredendő céljaira tekintettel ugyanakkor a tevékenység folytatását - a rendőrség munkatársain túl - meg kell tiltani határőrség, a honvédség, a büntetés-végrehajtási szervezet, a Vám- és pénzügyőrség, az állami és a hivatásos önkormányzati tűzoltóságok, illetve a polgári nemzetbiztonsági szolgálatok hivatásos állományú tagjai számára is.

A törvény hatálya alá tartozó tevékenységet gyakorlókat egyrészt a rendőrség, másrészt a kamara felügyeli. A rendőrség adja ki a működési engedélyt és a tevékenység személyes végzésére jogosító igazolványt. A természetes személy csak akkor végezhet a törvény hatálya alá tartozó tevékenységet, ha az igazolványon kívül kamarai tagsággal is rendelkezik, a vállalkozásnak pedig nyilvántartásba kell magát vetetnie a kamaránál. A rendőrség a hatósági ellenőrzés során mind az engedély/igazolvány meglétét, mind a kamarai tagságot/nyilvántartásba vételt vizsgálja. E célból a rendőrség és a kamara együttműködik, a hatékony ellenőrzés érdekében.

A törvény határozott lépéseket kíván tenni a személy-, vagyonvédelmi tevékenységet, illetve magánnyomozást folytató vállalkozásokkal megkötött polgári jogi szerződések szerint ilyen tevékenységet folytató egyéni vállalkozók védelme érdekében is.

A VSzVMt. a vállalkozás keretében végzett személy- és vagyonvédelmi, illetve magánnyomozói tevékenység folytatásának előfeltételeként - garanciális megfontolásból - a szolgáltatási felelősségbiztosítás meglétét is megkövetelte a vállalkozótól. Ez a biztosításforma a szerződésen belül okozott károk megtérítését jelenti. A VSzVMt. ugyanakkor nem követelte meg a szerződésen kívül okozott károk megtérítését, enyhítését szolgáló biztosítás-forma meglétét.

E törvény kétségtelenné teszi, hogy a tevékenység csak a jogszabályokban előírt, kötelező tartalommal bíró felelősségbiztosítási szerződés megkötését követően kezdhető meg, majd folytatható, s e szerződésnek a tevékenység végzésének teljes időtartama alatt fenn kell állnia.

A Kamara elmúlt ötévi működése azt bizonyította, hogy e köztestület működésére szükség van. Ugyanakkor úgy tűnik, nem váltotta be teljes mértékben a hozzá fűzött reményeket, nem töltötte be azt a funkcióját, amelyet a jogalkotó e köztestület működésétől elvárt és nem szolgálta tőle elvárható módon a kamarai tagság igényeit sem. Ebben jelentős szerepe volt a VSzVMt. hiányosságainak is. A törvény hatályba lépésével módosul, bővül a Kamara feladatköre, hatásköre, új alapokra helyeződik a Kamara és a rendőrség együttműködése is. A szabályozás - a közérdeket szolgálva - igen fontos, az érintett tevékenységformák tisztaságát, jogszerűségét biztosítani hivatott további, a szakmai felügyelet körébe tartozó feladatokat ír elő a Kamara számára.

A törvény különös figyelmet fordít a társadalom önvédelmi tevékenységének körébe tartozó tevékenység szabályozására, valamint arra, hogy a vállalkozás keretében végzett személy- és vagyonvédelemre, illetve magánnyomozásra vonatkozó szabályozás - többek között a szakmai érdekképviseleti, felügyeleti tevékenység előmozdításával, erősítésével - határozottan elkülönüljön a hatósági jogviszonyok keretein belül folytatott tevékenységformáktól.

Annak érdekében, hogy a kamara hatékonyabb kontrollt gyakorolhasson a tagság irányában - az etikai vétség megvalósulása esetére - differenciált büntetési rendszert vezet be a törvény, amely magába foglalja - többek között - a tagság meghatározott időre szóló felfüggesztését lehetővé tevő jogkörét is. (A VSzVMt. szerint etikai vétség miatt a Kamara csak figyelmeztetést vagy kizárást alkalmazhatott.)

A törvény az Európai Unióhoz történt csatlakozásunkból következően rendezi azt a kérdést, hogy milyen feltételekkel végezhetnek Magyarországon személy-, vagyonvédelmi tevékenységet, magánnyomozást azok a természetes személyek és vállalkozások, akik az Európai Gazdasági Térség valamely országában szereztek erre jogosító engedélyt, igazolványt, egyéb okiratot.

-----STARTING---POINT---RESZLETES---

Az 1-2. §-hoz

A törvény hatálya a vállalkozás keretében végzett személy-, vagyonvédelmi és magánnyomozói tevékenységre terjed ki az 1. § szerint. A 2. §, bár a törvény személyi hatályát nem terjeszti ki azokra, akik a személy- és vagyonvédelmi tevékenységet munkajogi vagy egyéb foglalkoztatási jogviszonyban, nem vállalkozás keretében folytatják, de előírja, hogy a jogszabály bizonyos rendelkezései az ilyen személyek tevékenységére is irányadók. Ilyen rendelkezések a tevékenység ellátásának szabályai, a titoktartási kötelezettségre, a létesítményőrzésre és a rendezvénybiztosításra, a térfigyelésre és a beléptető rendszerekre vonatkozó előírások. Ez a szabály nem vonatkozik a Magyar Honvédség és a rendvédelmi szervek állományába tartozó személyek által e jogviszonyukkal összefüggésben végzett, illetve más, hatósági eljárás keretében, külön törvény rendelkezései alapján végzett tevékenységre, továbbá a fegyveres biztonsági őrségről, a természetvédelmi és a mezei őrszolgálatokról szóló törvény rendelkezései alapján végzett tevékenységre.

A 3. §-hoz

Kötelező a kamarai tagság azon természetes személyek számára, akik e törvény hatálya alá tartozó tevékenységet kívánnak folytatni. Vállalkozás (ide értve az egyéni vállalkozókat és a társas vállalkozásokat is) nem lehet kamarai tag, kötelező azonban a kamarai nyilvántartásba vétele, enélkül nem folytatható a törvény hatálya alá tartozó tevékenység.

A törvény foglalkozási összeférhetetlenségi szabályokat állapít meg annak érdekében, hogy elzárja azon személyek elől a személy- és vagyonvédelmi, valamint magánnyomozói cégekben való tulajdonszerzés, illetve a vezető tisztségviselői pozíció betöltésének, az ilyen cégekben való munkavégzésnek a lehetőségét, akik olyan tevékenységet folytatnának az érintett cégek érdekében, vagy azok alkalmazásában, amely őket befolyásolhatná szolgálatuk, hatósági teendőik ellátásában. Ezek a személyek egyéni vállalkozóként sem folytathatnak ilyen tevékenységet.

A 4. §-hoz

A 4. § a rendőrség hatáskörébe tartozó hatósági eljárásokkal kapcsolatban határozza meg, mely szerv az illetékes, és melyiknek van hatásköre az első fokú eljárásban. A rendőrségről szóló 1994. évi XXXIV. törvény (a továbbiakban: Rtv.) 23. §-a szerint a rendőrség hatáskörébe tartozó ügyben - ha jogszabály másként nem rendelkezik - első fokon a rendőrkapitányság, másodfokon a rendőr-főkapitányság jár el. Ehhez igazodik jelen törvény is, amikor kimondja, hogy első fokon a rendőrségi hatósági eljárásokban a vállalkozás székhelye, illetve a kérelmező lakóhelye szerint illetékes rendőrkapitányság jár el.

Az 5. §-hoz

A tevékenység végzéséhez a Magyarországon alapított vállalkozások számára - ideértve az egyéni vállalkozókat is - elengedhetetlen a működési engedély beszerzése. Ezt az engedélyt a Magyar Köztársaság rendőrsége adja ki a vállalkozás kérelmére. Az 5. § (2) bekezdése meghatározza az engedély kiadásának feltételeit, amelyeknek a teljesülését a kérelmezőnek kell igazolnia.

A 6-7. §-hoz

A személy-, vagyonvédelmi vagy magánnyomozói tevékenységet végezni kívánó természetes személy részére - kérelemre - a rendőrség igazolványt ad ki, a tevékenység csak ennek birtokában végezhető. Az 5. § (3) és (4) bekezdése meghatározza, mely körülmények fennállása esetén adhat ki a rendőrség a kérelmező számára igazolványt. Ezek a körülmények főként a kérelmező büntetőjogi előéletére vonatkoznak, különös tekintettel bizonyos kiemelten súlyos bűncselekmények elkövetésére. A közérdek az ugyanis, hogy a személy- és vagyonőrök, valamint a magánnyomozók tevékenységét, akikre az állampolgárok személyük, testi épségük, vagyonuk, titkaik megőrzését bízzák rá, hogy ezt a tevékenységet csak a jogszabályi előírásoknak megfelelő, megbízható személyek lássák el, illetve e tevékenységek területén ne szerezzenek pozíciókat bűnöző elemek, továbbá ezen szakmákat ne vonja ellenőrzése alá a szervezett bűnözés.

A 8-10. §-hoz

A rendőrség hatósági ellenőrzést végez a jogosult tevékenységével kapcsolatban. Azért, hogy ezt a feladatát hatékonyan tudja ellátni, nyilvántartást vezet bizonyos adatokról, amelyeknek kezelése a feladatellátáshoz szükséges. Az Rtv. 1. §-a (2) bekezdésének h) pontja szerint a rendőrség engedélyezi és felügyeli a személy- és vagyonvédelmi, valamint a magánnyomozói tevékenységet. Az Rtv. 28. §-ának (1) bekezdése szerint a rendőrség - a külön jogszabályban megállapított feltételek szerint - hatósági engedélyt ad az egyéni és a társas vállalkozás keretében folytatandó személy- és vagyonvédelmi, valamint magánnyomozói tevékenységre.

A 9. § olyan összeférhetetlenségi szabályokat tartalmaz, amelyek azt hivatottak megakadályozni, hogy a törvény hatálya alá tartozó tevékenységet a rendőrségnek olyan szerve ellenőrizze, amelynek tagjai esetleg elfogultak lehetnek a tevékenység végzőjével szemben, tekintettel annak a rendőrség kötelékében teljesített szolgálatára.

A Kamara a 39. § (1) bekezdésének g) pontja alapján, a rendőrség a 8. § (1) bekezdése alapján nyilvántartást vezet. A Kamara és a rendőrség feladatainak hatékony ellátáshoz szükséges az együttműködés, az adatkezelés is ehhez igazodik.

A 11-12. §-hoz

A törvény 11-12. §-ai a működési engedély és az igazolvány visszavonásáról és bevonásáról rendelkeznek. A visszavonás és a bevonás közötti különbségtétel alapja, hogy míg a bevonás ideiglenes, és meghatározott idő elteltével az engedélyt/igazolványt a jogosult visszakapja, a visszavonás végleges. A véglegesség sem jelenti azonban automatikusan, hogy akitől visszavonták az engedélyt/igazolványt, ne kérelmezhetné azt újra feltéve, hogy a kiadás feltételeinek meg tud felelni. Ha azonban a természetes személy kamarai tagsága etikai eljárásban hozott intézkedéssel, a kamarából történő kizárással szűnt meg, a megszűnéstől számított két évig nem létesíthet újabb kamarai tagságot. A kamarai tagság megszűnésével az igazolványa is visszavonásra kerül, és hiába is kérelmezne új igazolványt, a két év alatt kamarai tagság hiányában nem lesz jogosult a tevékenység végzésére.

A 13. §-hoz

A rendőrségi ellenőrzés csak akkor lehet hatékony, ha az intézkedő rendőrnek joga van a szándékos bűncselekmény vagy a foglalkozásának az e törvényben meghatározott szabályainak megszegésével megvalósított szabálysértés elkövetésén tetten ért személy-, vagyonőrtől, magánnyomozótól a helyszínen elvenni az igazolványát, ezzel is megakadályozva a tevékenység további jogsértő gyakorlását. Az elvételt követően az igazolványt kiadó rendőrkapitányság határozatot hoz az igazolvány további sorsáról, tipikusan a visszavonásáról. Az igazolvány tulajdonosa ez ellen a határozat ellen élhet jogorvoslati jogával.

A 14-15. §-hoz

A törvény rögzíti, hogy a tevékenység szolgáltatására irányuló szerződést írásba kell foglalni, és rendelkezik a kötelező tartalmi elemekről. Amennyiben a vállalkozás a szerződés teljesítése érdekében alvállalkozót kíván igénybe venni, ehhez szükséges a megrendelést adó szerződő fél előzetes hozzájárulása. Ez a megrendelő számára eszköz ahhoz, hogy a szerződés teljesítésének folyamatát kontrollálhassa.

A vállalkozás az általa kötött szerződésekről naplót köteles vezetni, amely naplóba (valamint a nyilvántartási okmányokba) a rendőrség és a munkaügyi felügyelőség betekinthet. Ez előmozdítja a rendvédelmi és munkaügyi szervek feladatainak hatékonyabb teljesítését, valamint az állam bűnmegelőzési célkitűzéseit is szolgálja. Ugyanis azzal, hogy a hatósági ellenőrzést végző szervek a naplóba betekinthetnek, nyomon követhető a kötelezően vezetett bejegyzésekből, hogy ki végzi a tevékenységet, a (4) bekezdés szerint ugyanis nyilván kell tartani a megbízott vállalkozás által alkalmazott alvállalkozásokat.

A 16. §-hoz

A személy- és vagyonőröknek, magánnyomozóknak nincsenek hatósági jogosítványaik. Tevékenységük során jogaik a megbízási szerződésből származnak, csak olyat tehetnek, amit a megbízó is megtehetne a jogos önhatalom körében, a Polgári Törvénykönyvnek a birtokvédelemről rendelkező szabályai alapján. A bűncselekmény elkövetésén tetten ért személy elfogására a büntetőeljárásról szóló 1998. évi XIX. törvény 127. §-ának (3) bekezdése alapján van lehetőségük, de ez a jog nem terjeszkedik túl bármely természetes személy jogán. Pontosan azért, hogy a külső szemlélő számára is egyértelmű legyen, hogy nincs szó hatósági jogkörrel való felruházással, fontos, hogy a személy- és vagyonőrök ne viseljenek nyomozói tevékenységet folytató, a fegyveres erőre, rendvédelmi szervre, más hatóságra utaló elnevezést, formaruhát, illetve hatósági jellegre utaló, megtévesztésre alkalmas egyéb jelzést vagy címet, rangjelzést. Ezen kívül formaruhájukon fel kell hogy tüntessék a vállalkozás nevét és a személy- és vagyonőr megnevezést. A vagyonvédelmi biztonságtechnikai tervezőknek és szerelőknek azonban nincs formaruhájuk, ezért kitűzőn kell a vállalkozás nevét és a vagyonvédelmi biztonságtechnikai tervező/ szerelő elnevezést megjeleníteniük.

A 17. §-hoz

A rendőrség munkájának hatékonyságát segítik elő azok a rendelkezések, amelyek rögzítik, hogy a vállalkozás milyen adatszolgáltatással tartozik a rendőrségnek. Ez az adatszolgáltatás a rendőrségi ellenőrzés végzéséhez szükséges.

A 18-21. §-hoz

A vállalkozások keretében végzett személy- és vagyonvédelem, illetve magánnyomozás körében ma igen gyakori, hogy valamely vállalkozás (többnyire társas vállalkozás) - újabb magánjogi szerződést kötve - egyéni vállalkozó közreműködésével teljesíti a szerződésben vállalt kötelezettségeit. Ilyen esetekben a vállalkozás és az egyéni vállalkozó között a munkajogi jogviszonyra jellemző elemeket is óhatatlanul tükröző, ilyen elemeket is igénylő jogviszony létesül.

A munkajogi jogviszony keretében végzett személy-és vagyonvédelmi tevékenység gyakorlása során a munkáltató széleskörű utasítás-adási jogával élhet, s így képes a védendő személyt, az őrzött, őrizendő vagyont fenyegető veszély vagy éppen a jogellenes támadás elhárítását szolgáló, a pillanatnyi veszélyhelyzethez igazodó, legmegfelelőbb intézkedések mihamarabbi megszervezésére, megtételére. A megbízott vállalkozó és a vele polgári jogi szerződéses kapcsolatban álló egyéni vállalkozó közötti viszony - éppen a magánjogi jogviszony jellege okán - csak úgy alkalmas erre, hogy e törvény széleskörű, a munkajogi jogviszonyban megjelenített utasításadási joggal rokonítható jogosultságokat is biztosít az egyéni vállalkozóval (mint alvállalkozóval) szerződést kötő vállalkozó számára; természetesen hasonló korlátozások keretei között, mint a munkaviszony esetében. Mindez a lehető leghatékonyabb védelem, a védelem folyamatossága, zavartalansága, a védelem hatékonyságát csökkenteni képes körülmények elhárítása érdekében történik.

A személy- és vagyonvédelmi tevékenység folytatásával megbízott vállalkozás és a munkát ténylegesen ellátó egyéni vállalkozó között megkötendő szerződésben ezért - kötelező tartalmi elemként - rendelkezni kell fővállalkozó utasításadási jogáról, e jogosultságának tartalmáról, kereteiről, az utasításadás korlátjairól.

A törvény ezen egyéni vállalkozások működését illetően speciális, munkajogi jellegű, éppen az egyéni vállalkozó érdekeit, védelmét szolgáló további rendelkezéseket is meg jelenít. (Ilyenek a pihenőidőre, a keresőképtelen betegség esetére járó szabadságra vonatkozó speciális rendelkezések, a balesetbiztosítás, illetve a kötelező felelősségbiztosítás meglétét megkövetelő előírások is.) A pihenőidőre vonatkozó rendelkezésektől az alvállalkozó javára el lehet térni a szerződésben.

A 22-23. §-hoz

A személy- és vagyonőrök, magánnyomozók tevékenységük ellátása során személyes adatok, bizalmas információk birtokába juthatnak. A 22/2004. (VI. 19.) AB határozat felhívta az Országgyűlést, hogy szüntesse meg a mulasztásban megnyilvánuló alkotmányellenességet, és alkosson előírást a titoktartásról és az adatkezelésről.

A büntetőeljárásról szóló 1998. évi XIX. törvény 82. §-a (1) bekezdésének c) pontja szerint a tanúvallomást megtagadhatja, aki foglalkozásánál fogva titoktartásra kötelezett, ha a tanúvallomással titoktartási kötelezettségét megsértené, kivéve ha ez alól a külön jogszabály szerint jogosult felmentette, vagy külön jogszabály szerint a bíróság, az ügyész, illetőleg a nyomozó hatóság megkeresésére a titoktartási kötelezettség alá eső adat továbbítása a felmentésre jogosult számára kötelező.

Ezzel összhangban a törvény 22. §-ának (1) bekezdése titoktartási kötelezettséget ír elő a magánnyomozó számára az olyan tényeket és adatokat illetően, amelyről a megbízás teljesítése során szerzett tudomást. Harmadik személy személyes adatairól a magánnyomozó csak a megbízót tájékoztathatja, kivéve ha tanúvallomást tesz, amihez az szükséges, hogy a titoktartás alól felmentést kapjon. A titoktartás alól törvényi rendelkezés mentheti fel, illetve a megbízó, de csak saját adatait illetően.

A 24. §-hoz

A hatósági ellenőrzés eredményessége érdekében a személy- és vagyonőr, a magánnyomozó köteles az igazolványt, mely őt a tevékenység személyes végzésére jogosítja, és a kamarai tagságot igazoló okiratot magánál tartani. Köteles továbbá az intézkedésével érintett személy kérésére a tevékenységére vonatkozó felhatalmazást hitelt érdemlően bizonyítani.

A 25-29. §-hoz

Amikor a törvény meghatározza, hogy milyen jogosultságai vannak az e törvény hatálya alá tartozó tevékenységet végző személynek harmadik személlyel szemben létesítmény őrzése, rendezvény biztosítása során, abból indul ki, hogy a vagyonőri jogosítványok a megbízási szerződésből, vagyis konkrétan abból fakadnak, hogy a megbízó érdekében eljárva a vagyonőr az általa őrzött vagyontárgyak tulajdonvédelmét, illetve a rendezvény résztvevőinek személyi biztonságát biztosítja. A vagyonőr tehát nem lépheti át a jogos önhatalom kereteit, illetve a tevékenységét csak az érintett személy önkéntes hozzájárulása alapján gyakorolhatja, hatósági jogosítványai nem lévén.

A törvény a jogosultságok meghatározásánál egyrészt a szerződésben vállalt feladat alapján differenciál, másrészt pedig a létesítményőrzési tevékenységen belül eltérő lehetőségei vannak a vagyonőrnek aszerint, hogy az intézkedéssel érintett harmadik személy a területre be kíván lépni, ott tartózkodik, vagy onnan távozni szándékozik. A különbségtétel oka, hogy a három különböző szituáció a szerződés teljesítése, a vagyonvédelem szempontjából különböző kockázatot hordoz magában. A rendezvény biztosítását végző személyt megilletik a létesítményt őrző vagyonőr jogosítványai, valamint egyéb intézkedési lehetőségei is vannak.

Mivel a vagyonőr nem hatósági személy, igazoltatásra sem jogosult. Bizonyos esetekben felhívhat a személyazonosság igazolására, de az érintett önkéntessége szükséges ahhoz, hogy a személyazonosságról megbizonyosodhasson anélkül, hogy igazoltatásra jogosult hatóság segítségét kérné.

A 30-32. §-hoz

A személy- és vagyonvédelmi, valamint magánnyomozói tevékenység szabályairól szóló törvény 30. §-ának (3) bekezdését, 31. §-ának (2) bekezdését és 31. §-ának (4) bekezdését a Magyar Köztársaság Alkotmánybírósága a 36/2005. (X. 5.) AB határozatában alkotmányellenesnek találta.

Az Alkotmánybíróság határozatában kifogásolta, hogy a törvénynek az elektronikus megfigyelőrendszerre vonatkozó szabályozása éppen ott a legáltalánosabb, ahol a megfigyelésből fakadó alapjogi sérelmek kiküszöbölése a jogalkotó célja. Ha a törvényi szabályozás csupán az elvont alkotmányossági mércét ismétli meg, ez önmagában nem felel meg az alapjogi korlátozást lehetővé tevő törvénnyel szemben támasztott követelményeknek.

Az alapjogi korlátozásnak az elérendő cél és az alkalmazott eszköz viszonyában határozott törvényi rendelkezésen kell alapulnia. Ezért a 31. § (1) bekezdése részletesen meghatározza, hogy milyen céllal lehet elektronikus megfigyelőrendszert alkalmazni.

Az Alkotmánybíróság kifogásolta, hogy a törvény az érintett hozzájárulását csak a felvétel készítéséhez követeli meg, a rögzítés nélküli megfigyeléshez nem, és hogy a hozzájárulás ráutaló magatartással is teljesíthető. Ezért a törvény a rögzítés nélküli megfigyeléshez is előírja az érintett hozzájárulását, ezen kívül pedig közelebbről meghatározza, mit kell ráutaló magatartáson érteni. Az AB határozat szerint ugyanis a ráutaló magatartás meghatározása a törvényalkotó feladata.

Az Alkotmánybíróság rámutatott, hogy alkotmányos alapjogot sért az a törvényi feltétel, hogy az érintett személynek az alapjogi korlátozáshoz ráutaló magatartással történő hozzájárulása akár ahhoz is elegendő, hogy őt intim helyzetben megfigyeljék. A törvény kizárja az intim helyzetben való megfigyelést, és példálózó jellegű felsorolással teszi konkréttá a tilalmat.

Az elektronikus megfigyelőrendszer által rögzített felvételek tárolási idejét illetően az AB határozat kiemelte, hogy az általános őrzési időtartam szabályozásában a törvény nem tesz különbséget az egyes vagyonőri tevékenységek, illetve az őrzött létesítmény jellege tekintetében, továbbá azt sem veszi figyelembe, hogy a védett vagyon értéke mekkora, és milyen szinten veszélyeztetett. Nem csak a megbízó tevékenysége lehet releváns az őrzési időtartam meghatározásában, hanem a konkrét vagyonvédelmi helyzet is. A tulajdon általános védelmét meghaladó mértékű (az emberi élet, testi épség, személyi szabadság veszélyeztetettségében megnyilvánuló alapjogvédelmi igény megalapozza az információs önrendelkezési jog erőteljesebb - a felvétel hosszabb időtartamú őrzésében megjelenő - korlátozását . Hasonló megítélés alá esik az is, ha a megvalósított adatkezelés - a tulajdon technikai értelemben vett védelmén túlmenően - alkotmányosan védett célhoz, a közrend, a közbiztonság védelméhez köthető. Ennek megfelelően a törvény - miután a 31. § (1) bekezdésében szabályozta, hogy egyáltalán milyen feltételek között kerülhet sor rögzítésre - a felvételek megőrzését három munkanapig teszi lehetővé. Kiemel viszont olyan eseteket, ahol a rögzítést nem pusztán a tulajdon általános veszélyeztetettsége indokolja, és ezekben az esetekben lehetővé teszi a felvételek harminc napig tartó megőrzését. A törvény azon rendelkezéseit, amelyek bizonyos feltételek fennállása esetén hatvan napig tették lehetővé a felvételek tárolását, a javaslat tartalmilag nem érinti, mivel az Alkotmánybíróság ezen rendelkezések ellen nem emelt kifogást.

A 33. §-hoz

Mechanikai vagyonvédelmi, illetve vagyonvédelmi biztonságtechnikai rendszert kizárólag a kamara által kiadott tervezői névjegyzéken szereplő személy tervezhet, azonban a vagyonvédelmi biztonságtechnikai rendszer telepítésére, szerelésére irányuló hálózatépítéssel összefüggő segédmunka igazolvány és kamarai tagság hiányában is végezhető feltéve, hogy a hálózatépítés helyén a munkát irányító, igazolvánnyal rendelkező személy van jelen.

A 34-35. §-hoz

E §-ok azt határozzák meg, mit tehet, és mit nem tehet meg a magánnyomozó tevékenysége során. A magánnyomozó jogállása a megbízóéhoz igazodik, tevékenysége abban merül ki, hogy ellenérték fejében gyűjt információkat megbízása tárgyáról anélkül, hogy valóságos nyomozati jogkörrel rendelkezne. A hatályos titokvédelmi szabályok tehát a magánnyomozót éppúgy kötik, ahogy a megbízót. A 35. § három olyan esetkörben tiltja kifejezetten az ilyen jellegű információgyűjtést, ahol az adott tevékenységet végzők személye, illetve maga a tevékenység vagy annak valamely eleme esik különleges jogszabályi védelem alá.

A 36-38. §-hoz

A kamara a személy-, vagyonőrök és magánnyomozók szakmai érdekképviseleti testülete. Kényszertársulás, mivel az e törvény hatálya alá tartozó tevékenység személyes gyakorlására kizárólag a kamarai tagok jogosultak. Működésére azért is szükség van, mert a személy-, vagyonőri, magánnyomozói hivatás olyan speciális bizalmi viszonyt testesít meg, amely közvetlen kihatással van az állampolgárok személyi és vagyoni biztonságára. Tagjai csak természetes személyek lehetnek, a vállalkozásokról pedig nyilvántartást vezet. A természetes személyek számára a kamarai tagság, a vállalkozások számára a regisztráció a tevékenység végzésére való jogosultság feltétele. A kamara a rendőrség mellett az a szervezet, amely kontrollt gyakorol a tevékenységet végző vállalkozások és természetes személyek felett, ennek megvalósítása érdekében pedig a rendőrséggel együttműködik. A cél a tevékenység tisztasága, tiszta piaci viszonyok teremtése, a jogszerűség betartatása a közérdek szem előtt tartásával.

A kamara megfelel a közhasznú szervezetekről szóló 1997. évi CLVI. törvényben foglalt feltételeknek, melyek megalapozzák a kiemelkedő közhasznúság megállapítását. A kamara országos és területi szervezetből áll. Az országos szervezet székhelye Budapest. A törvény nem határozza meg a területi szervezetek számát illetve, hogy mekkora tagság esetén lehet területi szervezetet alkotni. A kamara önkormányzatiságának legfontosabb dokumentuma az alapszabály, amelynek kötelező tartalmi elemeit a törvény meghatározza. Az alapszabályt az országos küldöttgyűlés fogadja el kétharmados szavazattöbbséggel.

A 39. §-hoz

A kamarai tagság igazolására a tagsági igazolvány szolgál. A törvény rendelkezéseket tartalmaz a kettős, többes tagság elkerülése érdekében. Egy természetes személynek ugyanis több igazolványa is lehet, kamarai tagsága viszont csak egy, ehhez kapcsolódóan kamarai választójoga sem lehet többszörös.

A 40-42. §-hoz

A kamarai tagság szüneteltetésének intézménye arra az esetre szolgál, ha a természetes személy kamarai tag úgy akarja tevékenységét felfüggeszteni, hogy kamarai tagsága ne szűnjön meg, ne kelljen újra kamarai felvételét kérelmeznie. A szüneteltetés ideje alatt kötelezettségek a kamara felé nem terhelik, így például nem kell tagdíjat fizetnie, és jogai sem gyakorolhatja, például nem választhat. A szüneteltetés időtartama két év lehet, amely két év meghosszabbítható, azonban ha a tag nem intézkedik a meghosszabbításról két év után, a tagsága megszűnik.

A tagság szünetelésének időtartama meghaladhatja a két évet is. A szünetelésre akkor kerül sor, ha a természetes személy tag valamennyi igazolványát bevonja a rendőrség. Erre például akkor kerül sor, ha a kamarai tag ellen büntetőeljárás indul olyan bűncselekmény miatt, amelyet a törvény legalább kétévi szabadságvesztéssel fenyeget.

A 43. §-hoz

A kamarai tagság többek közt akkor is megszűnik, ha a tagdíjat írásbeli felszólítás ellenére nem fizetik be. A törvény hatályba lépését megelőzően hatályos szabályozás szerint a tagdíjfizetés elmaradása esetén etikai eljárást kellett indítani a fizetési kötelezettségét nem teljesítő tag ellen. A gyakorlati tapasztalatok azt mutatták, hogy a kötelezően megindítandó etikai eljárásnak csak formális szerepe volt, érdemi nem.

A 44-45. §-hoz

A kamara tagjának és a nyilvántartott vállalkozásnak egyaránt vannak jogai és kötelességei a kamarával szemben, de ezek a jogok nem teljesen azonosak. A regisztrált vállalkozásnak nincsen választójoga, tevékenysége miatt nem kezdeményezhető ellene etikai eljárás, ellentétben a természetes személy kamarai taggal. A vállalkozások nyilvántartásánál is van olyan intézmény, amely a kamarai tagságnál létező szüneteltetéssel, illetve szüneteléssel mutat analógiát.

A 46-49. §-hoz

A kamara szervezetei választott és nem választott tisztviselőkkel működnek. A választott tisztviselőket a területi/országos küldöttgyűlés választja. Az országos küldöttgyűlés az országos küldöttekből áll, akiket a területi küldöttgyűlések választanak meg. A területi küldöttgyűlések résztvevői a területi küldöttek, illetve a területi szervezet nagyságától függően a területi küldöttgyűlés helyett közgyűlés működik. A választott és nem választott tisztviselőkre a törvény összeférhetetlenségi szabályokat állapít meg a tisztességes érdekképviselet céljából. A törvény annak is elejét kívánja venni, hogy a kamarai tisztségeket halmozni lehessen, ezért írja elő, hogy tisztségviselő egyszerre legfeljebb egy országos és egy területi tisztséget tölthet be. Mivel az országos/területi küldötti pozíció nem számít kamarai tisztségnek, az egyáltalán nem kizárt, hogy valaki egyszerre legyen például országos küldött és egy bizottság tagja. Ellenkezőleg: az országos szervezetben elnöknek, alelnöknek, elnökségi tagnak és az e törvény szerint megválasztandó bizottság elnökének csak országos választható, valamint a területi szervezetben elnöknek, alelnöknek, elnökségi tagnak és az e törvény szerint megválasztandó bizottság elnökének csak területi küldött választható.

Az 50. §-hoz

Az országos szervezetben a legfontosabb döntések meghozatalát a törvény az országos küldöttgyűlésre bízza.

Az 51. §-hoz

A kamara elnökségének összehívására, működésére, határozatainak meghozatalára vonatkozó szabályokat a kamara alapszabálya állapítja meg.

Az 52-53. §-hoz

A felügyelő és a pénzügyi ellenőrző bizottságok a kamara működésének belső felügyeletét látják el törvényességi szempontok alapján.

Az 54. §-hoz

A kamara tisztségviselői a kamara elnöke, alelnökei, az országos elnökség tagjai, a felügyelő, valamint az etikai bizottság elnökei és tagjai. Őket az alapszabályban meghatározott módon, időtartamra és létszámban titkos szavazással választják.

Az 55. §-hoz

A területi szervezet funkciója, hogy illetékességi területén ellássa a jogszabályban és az alapszabályban hatáskörébe utalt kamarai feladatokat. A területi szervezet képviseleti, ügyintéző szervekkel, továbbá etikai bizottsággal, pénzügyi ellenőrző bizottsággal, valamint önálló költségvetéssel rendelkezik.

Az 56. §-hoz

A kamarán belül a képviselt szakmáknak megfelelően tagozatokat lehet létrehozni, a tagozatok feladatait és működését az alapszabály határozza meg.

Az 57-60. §-hoz

A kamara a természetes személy tagjai felett és az általa nyilvántartott vállalkozások felett szakmai felügyeletet lát el, amelynek legfontosabb eszköze a tagokkal szemben alkalmazható etikai eljárás. A törvény az etikai szabályzatra bízza az etikai vétségek meghatározását, valamint az etikai eljárás szabályainak kidolgozását, tág teret engedve a kamarai önkormányzatiságnak. Meghatározza azonban a taggal szemben etikai vétség esetén alkalmazható intézkedéseket, amelynek során figyelembe kellett venni, hogy a gyakorlati tapasztalatok szerint erős igény mutatkozik arra, hogy az intézkedés megválasztásánál az etikai bizottság differenciálhasson az etikai vétség súlya szerint. A törvény lehetőséget biztosít arra, hogy - például az ügyvédekről szóló 1998. évi XI. törvény rendelkezéséhez hasonlóan - a másodfokú etikai eljárásban hozott határozat ellen a bejelentő, az etikai eljárás alá vont, vagy más, a határozattal érintett személy a közigazgatási perekre irányadó szabályok szerint bírósághoz fordulhasson.

A 61-62. §-hoz

A kamara köztestületi önkormányzat, és mint ilyen, szükségképpen állami felügyelet, törvényességi felügyelet alatt áll. A törvény a belügyminiszter számára törvényességi ellenőrzési jogkört biztosít. Ennek keretében a belügyminiszter, ha jogsértést észlel, megszüntetésére felhívja a kamara elnökét, meghatározott esetben bírósághoz fordulhat.

A 63-64. §-hoz

A felügyeleti bírság mint szankció alkalmazása például akkor indokolt, ha a rendőrség olyan vállalkozás nyomára bukkan, amely tevékenységét működési engedély hiányában végzi. Ebben az esetben a működési engedély visszavonása/bevonása mint szankció nem jöhet szóba, nincs értelme annak, hogy a rendőrség megtiltsa a tevékenység további folytatását, mivel a vállalkozás eddig sem volt jogosult rá. A felügyeleti bírság legkisebb összege a minimálbér négyszerese, legnagyobb összege pedig a negyvenszerese a rendőrség mérlegelése alapján a jogsértés súlyával arányban. Nincs helye felügyeleti bírság kiszabásának, ha a cselekmény elkövetése óta két év eltelt. A felügyeleti bírságot kiszabó határozat ellen természetesen van helye jogorvoslatnak. Az eljárásra az a szerv az illetékes, amelyet e törvény 4. §-a ilyenként megjelöl. Hatásköre a másodfokú eljárás lefolytatására az Rtv. rendelkezéseinek megfelelően a rendőr-főkapitányságoknak van. A közigazgatási eljárás szabályainak megfelelően lehetőség van a jogorvoslat keretében bírósághoz fordulni. Ha a másodfokú határozat, illetve a bíróság határozata az eljáró hatóságot új eljárás lefolytatására utasítja, a kétéves határidőt - amelynek letelte után felügyeleti bírság kiszabásának nincs helye - a másodfokú határozat, illetőleg a bíróság határozatának jogerőre emelkedése napjától kell számítani.

A 65. §-hoz

Ez a § meghatározza, melyek a törvénynek azok a szabályai, amelyeknek a megszegése esetén a működési engedély és az igazolvány bevonható. A törvény ezen szabályai két csoportba sorolhatók: az a) pontban hivatkozott szabályok egyszeri megsértése is kiválthatja a bevonást, míg a b) pontban hivatkozott rendelkezések első alkalommal történő megsértése esetén a hatóság figyelmeztetést alkalmaz, és csak az ismételt jogsértés váltja ki a bevonást.

A 66-68. §-hoz

Az Európai Unióhoz és az EGT-hez történt csatlakozásunk nyomán a jogalkotó feladata, hogy rendelkezzen azokról a vállalkozásokról is, amelyeket az EGT más tagállamaiban alapítottak, és Magyarország területén e törvény hatálya alá eső tevékenységet kívánnak folytatni. Amennyiben az ilyen vállalkozás rendelkezik valamely EGT tagállamban kiadott okirattal, amely őt e törvény hatálya alá tartozó tevékenységre jogosítja, a rendőrség - ha az okirat valódi és érvényes - határozatban engedélyezi a magyarországi tevékenységet, és a vállalkozást nyilvántartásba veszi.

A 69-72. §-hoz

Az EGT más tagállamában alapított vállalkozáshoz hasonlóan a törvény rendelkezik az EGT valamely tagállamának olyan állampolgárairól is, akik Magyarországon kívánnak e törvény hatálya alá eső tevékenységet folytatni.

-----STARTING---POINT---VEGE---

A 73. §-hoz

Ez a § a hatósági eljárásra és ellenőrzésre a közigazgatási hatósági eljárás és szolgáltatás általános szabályairól szóló 2004. évi CXL. törvény előírásait rendeli alkalmazni.

A 74. §-hoz

Ez a § a törvényben használt lényeges fogalmakat határozza meg.

A 75-76. §-hoz

E törvény rendelkezései három lépcsőben lépnek hatályba. A legsürgetőbb azoknak a szabályoknak a hatályba lépése, melyeknek megalkotását a 22/2004. (VI. 19.) AB határozat tette elkerülhetetlenné. Ezek a titoktartás, az adatvédelem, a csomagátvizsgálás szabályai, amik a kihirdetést követő 30. napon, 2005. december 30-án lépnek hatályba. A második lépcsőben, 2006. március 1-jén azok a rendelkezések lépnek hatályba, amelyek a megbízási szerződés kötelező tartalmi elemeit határozzák meg, alvállalkozó foglalkoztatásának feltételeit rendezik. Utoljára maradnak azok a §-ok, amelyek alkalmazására a rendőrségnek, a kamarának fel kell készülnie, ezek 2006. június 1-jén lépnek hatályba. A VSzVMt. rendelkezései ehhez igazodva, szintén három lépcsőben vesztik hatályukat, ügyelve arra, hogy mielőtt jelen törvény teljes egészében hatályba lép, mindig legyenek hatályos szabályok azokban a kérdésekben, amelyeket e két törvény rendez. A 76. § rendezi a VSzVMt.-t módosító törvények hatályon kívül helyezését is.

A 77. §-hoz

A törvény két másik jogszabály módosítását is tartalmazza.

A sportról szóló 2004. évi I. törvény módosítása alapján sportrendezvényen csak az lehet rendező szerv, aki - e törvény hatálya alá tartozó - egyéni vagy társas vállalkozás vezető tisztségviselője vagy alkalmazottja, olyan képesítéssel rendelkezik, amely megfelel a külön jogszabályban meghatározott feltételeknek, ezen felül pedig sportrendezvényen való rendfenntartásra is felkészítették.

A fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény módosítása alapján a kötelezett a fegyveres biztonsági őrséget ezentúl nem csak saját szervezetében, hanem többségi tulajdonában lévő szervezettel is létrehozhatja, működtetheti, fenntarthatja.

A 78. §-hoz

E §-ban a belügyminiszter felhatalmazást kap rendeletalkotásra.