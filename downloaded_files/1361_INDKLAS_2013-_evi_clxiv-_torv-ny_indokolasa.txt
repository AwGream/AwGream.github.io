2013. évi CLXIV. törvény indokolása

az Európai Parlament magyarországi képviselőinek jogállásáról szóló 2004. évi LVII. törvény módosításáról

-----STARTING---POINT---ALTALANOS--- 

Az Európai Parlament és a Tanács közötti, 2002. november 20-ai intézményközi megállapodás csak a közös biztonság- és védelempolitika területén szabályozza az Európai Parlament minősített információkhoz történő hozzáférését. A 2009. december 1-jén hatályba lépett Lisszaboni Szerződés alapján az Európai Parlament hatáskörei kibővültek. Erre tekintettel az Európai Parlament kérte a 2002-es intézményközi megállapodás felülvizsgálatát annak érdekében, hogy biztosítani lehessen az Európai Parlament számára a közös biztonság- és védelempolitika területén kívül eső minősített dokumentumokhoz való hozzáférést is, amelyre a 2002-es intézményközi megállapodás alapján nincs lehetőség, vagyis azt eddig csak ad hoc megoldásokkal lehetett biztosítani. Az Európai Parlament kérése alapján a Tanács elkötelezte magát egy, a két intézmény közötti megállapodás kidolgozására. Az intézményközi megállapodásról szóló tárgyalások előre vitele a magyar uniós elnökségnek is kiemelt feladata volt. A tárgyalások eredményeként az Európai Parlament és a Tanács között a közös kül- és biztonságpolitikától eltérő kérdésekkel kapcsolatos tanácsi minősített adatoknak az Európai Parlament részére történő továbbításáról és ezen adatoknak az Európai Parlament általi kezeléséről szóló intézményközi megállapodás (a továbbiakban: intézményközi megállapodás) szövegéről 2012. február 15-én született meg az előzetes megállapodás, amelyet a két intézményben szükséges belső eljárások lefolytatását követően a Tanács és az Európai Parlament képviselője várhatóan 2013 őszén ír alá.

Az intézményközi megállapodás meghatározza a közös kül- és biztonságpolitikától eltérő kérdésekkel kapcsolatos azon tanácsi minősített adatoknak az Európai Parlament részére történő továbbítására és ezeknek az adatoknak az Európai Parlament általi kezelésére irányadó szabályokat, amelyek relevánsak az Európai Parlament számára hatásköreinek és feladatainak gyakorlása tekintetében.

Az intézményközi megállapodás személyi biztonságra vonatkozó 4. cikk (2) bekezdése értelmében az európai parlamenti képviselők „CONFIDENTIEL UE/EU CONFIDENTIAL”, „SECRET UE/EU SECRET” vagy „TRES SECRET UE/EU TOP SECRET” vagy az ezekkel egyenértékű minősítési szintű dokumentumokhoz való hozzáféréséhez az Európai Parlament elnökének felhatalmazása szükséges. Az Európai Parlament elnöke a nemzeti hatóság értesítése alapján azon európai parlamenti képviselőknek ad felhatalmazást, akik átestek az Európai Parlament biztonsági szabályzatának megfelelő biztonsági ellenőrzésen, vagy a nemzeti jog és szabályozás alapján tisztségüknél fogva felhatalmazottak a betekintésre.

-----STARTING---POINT---RESZLETES---

Az 1. §-hoz

A külföldi minősített adat kezelésére vonatkozó hazai szabályokat a minősített adat védelméről szóló 2009. évi CLV. törvény (a továbbiakban: Mavtv.) tartalmazza, amelynek 9. § (7) bekezdése a következőket rögzíti: „A külföldi minősített adatot, amennyiben az Európai Unió jogi aktusa, nemzetközi szerződés vagy megállapodás másként nem rendelkezik, e törvény szerint kell kezelni.” Az intézményközi megállapodás e vonatkozásban eltérő rendelkezést nem tartalmaz, az Európai Parlament elnöke által biztosítandó hozzáférési engedély kiadásának tartalmi előfeltételeit az Európai Parlament nem vizsgálja, hanem azok tekintetében a nemzeti jogra utal vissza.

A nemzetbiztonsági szolgálatokról szóló 1995. évi CXXV. törvény (a továbbiakban: Nbtv.) 68. § (5) bekezdése alapján nem kell nemzetbiztonsági ellenőrzést kezdeményezni az Európai Parlament Magyarországon megválasztott képviselője tekintetében, vagyis az Európai Parlament magyarországi képviselői kivételt jelentenek az Nbtv. hatálya alól.

A Mavtv. rendszerében - a Mavtv. 10. § (2) és (3) bekezdései, valamint 13. § (1) bekezdése alapján - ugyanakkor az európai parlamenti képviselők az általános szabályok szerint, nemzetbiztonsági ellenőrzés alapján, személyi biztonsági tanúsítvány, titoktartási nyilatkozat és felhasználói engedély birtokában férhetnének hozzá a tevékenységük ellátásához szükséges minősített adathoz.

A törvény az Nbtv. és a Mavtv. szabályozására is figyelemmel, az Európai Parlament magyarországi képviselőinek jogállásáról szóló 2004. évi LVII. törvény (a továbbiakban: Epjtv.) 17/A. §-a módosításával, az Országgyűlésről szóló 2012. évi XXXVI. törvény 98. § (2) bekezdésében a magyar országgyűlési képviselők tekintetében irányadó szabályhoz hasonló megfogalmazással teszi egyértelművé, hogy az európai parlamenti képviselőknek szükségük van felhasználói engedélyre, a Mavtv. további feltételeinek teljesítésére (nemzetbiztonsági ellenőrzés, személyi biztonsági tanúsítvány, titoktartási nyilatkozat) viszont nincs.

Emellett a törvény - az Epjtv. 17/A. § (2) és (3) bekezdését megállapító részében - az intézményközi megállapodással való összhang megteremtése érdekében az európai parlamenti képviselő részére az Európai Parlament elnöke által az európai parlamenti képviselő uniós minősített adatokhoz való hozzáféréséről szóló uniós szabályok szerint adott, a feladatai ellátásához szükséges minősített adatra vonatkozó hozzáférési engedély kiállításának lehetővé tétele érdekében rendelkezik.

A Magyarországon megválasztott európai parlamenti képviselők esetében az Európai Parlament elnöke a tanácsi minősített adatokhoz való hozzáférési engedélyt a magyar hatóság által kiállított értesítés alapján adhatja meg. Ennek az értesítésnek tartalmaznia kell, hogy a nemzeti jogszabályokkal és rendelkezésekkel összhangban, a Magyarországon megválasztott európai parlamenti képviselők feladatkörüknél fogva a minősített adathoz való hozzáférésre megfelelő felhatalmazással rendelkeznek, azaz a felhasználói engedélyt számukra az erre hatáskörrel rendelkező magyar hatóság, a Nemzeti Biztonsági Felügyelet kiállította.

A törvény a fentieknek megfelelő igazolás kiállítására vonatkozó törvényi alapot is megteremti, és a Nemzeti Biztonsági Felügyelet feladatává teszi az igazolás kiállítását, amelynek birtokában a Magyarországon megválasztott európai parlamenti képviselők - nemzetbiztonsági ellenőrzés lefolytatása, személyi biztonsági tanúsítvány és titoktartási nyilatkozat nélkül is - hozzáférést kérhetnek az Európai Parlament elnökétől a tanácsi minősített dokumentumokhoz.

-----STARTING---POINT---VEGE---

A 2. §-hoz

A hatályba léptető rendelkezést tartalmazza.