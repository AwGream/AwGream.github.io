2011. évi CXXXI. törvény indokolása

a bírósági eljárások ésszerű időn belül való befejezésének biztosítása érdekében egyes bírói álláshelyek betöltésének átmeneti szabályairól

-----STARTING---POINT---ALTALANOS--- 

Magyarország Alaptörvényének (a továbbiakban: Alaptörvény), amely 2012. január 1-jével lép hatályba, 26. cikk (2) bekezdése szerint a bíró szolgálati jogviszonya az általános öregségi nyugdíjkorhatár betöltéséig állhat fenn. A bírák jogállásáról és javadalmazásáról szóló 1997. évi LXVII. törvénynek (a továbbiakban: Bjt.) a 2011. évi LXXII. törvény 10. § (1) bekezdésével beiktatott, 2012. január 1-jétől hatályos 138. § (2) bekezdése szerint, ha a bíró az Alaptörvényben meghatározott felső korhatárt 2012. január 1. napját megelőzően tölti be, a felmentési idejének kezdő időpontja 2012. január 1. napja és a bírói tisztsége 2012. június 30. napjával szűnik meg. A Bjt. 138. § (3) bekezdése 2012. január 1-jétől úgy rendelkezik, hogy amennyiben a bíró az Alaptörvényben meghatározott felső korhatárt 2012. január 1. napja és 2012. december 31. napja között tölti be, a felmentési idejének kezdő időpontja 2012. július 1. napja és a bírói tisztsége 2012. december 31. napjával szűnik meg. A fentiek alapján 2012. évben összesen 274 bíró vonul nyugállományba. 2012. év június 30. napjával 228, míg 2012. december 31. napjával 46 bíró szolgálati viszonya szűnik meg.

A hatályos szabályozás szerint az álláshelyre a pályázatot a megüresedést követően lehet kiírni, továbbá a pályázati eljárás átlagosan 2-3 hónapot vesz igénybe. Figyelemmel arra, hogy a nyugállományba vonuló bírák felmentési idejük egy részére mentesülnek a munkavégzési kötelezettség alól, az álláshely tényleges betöltésére 4-5 hónapig nem kerülhet sor, ami az ítélkezés időszerűségét nagymértékben rontja.

A fentiek miatt a bírósági eljárások időszerűségének biztosítása érdekében egyes bírói álláshelyek betöltéséről szóló törvény olyan szabályokat tartalmaz, amelyek lehetővé teszik a bírák kiesése okozta problémák mielőbbi megoldását.

A törvénnyel az Országgyűlés építeni kíván a bíróságok elnökeinek ismereteire, tehát nem határozza meg, hogy mely bíróságokon és milyen álláshelyek kerüljenek kiírásra, hanem egy létszámkeretet biztosít az elnökök részére, amelynek legcélszerűbb felhasználására a munkaszervezés aktuális követelményeinek való megfelelés és a bírósági eljárások időszerűségének biztosítása érdekében az elnökök tesznek javaslatot. A keretszámok meghatározása az ügyforgalmi statisztikai adatok figyelembe vételével történt.

A felsőbb bíróságokra kiírt pályázatokra a tapasztalatok szerint legfőképpen a már működő bírák pályáznak eredményesen, ami további álláshelyek megüresedését vonja maga után. A fentieket kívánja az Országgyűlés kezelni azzal, hogy a megyei bíróságok esetében a mellékletben megjelölt számú álláshelyeket nem megyei, hanem helyi bírósági szinten rendeli kiírni. A megyei bírósági szinten szükséges bírói létszámot ugyanis az elnök gyorsan foganatosítható, hatékony munkáltatói intézkedésekkel (például kirendeléssel) biztosíthatja.

Mivel az ítélőtáblák elnökeinek nincs lehetőségük arra, hogy a területükhöz tartozó megyék bírói karából - munkáltatói intézkedéssel - bírákat rendeljenek ki az ítélőtáblán jelentkező szakemberhiány akár ideiglenes pótlására, az ítélőtáblák működésében jelentkező jelentősebb fennakadások megelőzésére a törvény egyes ítélőtáblai álláshelyek betöltéséről is rendelkezik.

A melléklet szerinti álláshelyek az egyes bíróságokon ugyan a kiírás időpontjában többlet-álláshelyként mutatkoznak, azonban a felső korhatár betöltése miatt nyugállományba vonuló bírák álláshelyeinek tényleges megüresedésekor a központi igazgatás feladata lesz annak meghatározása, hogy az érintett álláshelyek az adott bíróságon kerülnek betöltésre, avagy átcsoportosításra kerülnek más bíróságra. Így ezen utóbbi intézkedéssel fog kialakulni az egyes bíróságok engedélyezett bírói létszáma hosszabb távon.

-----STARTING---POINT---RESZLETES---

Az 1. §-hoz

A törvény a mellékletében határozza meg azon ítélőtáblai, valamint helyi bírósági álláshelyeket, amelyek mielőbbi betöltése a bíróságok ítélkezési tevékenysége időszerűségének biztosítása érdekében feltétlenül szükséges. A nagyszámú álláshely rövid időn belül történő betöltése az általános pályázati szabályoktól való eltérést indokol. Nem célszerű ugyanakkor a pályázati rendszert teljesen új alapokra helyezni, ezért a törvény csak a Bjt. hatályos szabályaitól eltérő szabályokat tartalmazza.

A 2-3. §-hoz

Az általános indokolásban kifejtettek szerint az elnöknek állnak rendelkezésére azok az ismeretek, amelyek a bíróságok stabil, kiegyensúlyozott működését megalapozzák. Ennek megfelelően az elnök felelőssége, hogy a törvényben meghatározott létszámkeret kihasználásával, a későbbi nyugdíjazások és az ennek folytán szükségessé váló munkáltatói intézkedések figyelembe vételével javaslatot tegyen a meghirdetendő állásokra.

Tekintettel arra, hogy a törvény mellékletében meghatározott álláshelyek betöltéséről rövid időn belül kell gondoskodni, a Bjt. 6-10. §-ában foglalt, a pályázati eljárás egyes mozzanatait kevésbé kötötten szabályozó rendelkezések nem elégségesek. Mindezek miatt az egyes pályázati cselekmények határidejének pontos és feszes meghatározása szükséges.

A hiánypótlási eljárás eredményesebb lefolytathatósága érdekében a pályázónak meg kell adnia rövid úton történő elérhetőségét is. Mivel a pályázatot csak a bíróság elnöke utasíthatja el, ha a pályázó a hiánypótlási felhívásnak a bírói tanács általi meghallgatáson sem tesz eleget, a bírói tanács a pályázót ettől a ténytől függetlenül meghallgatja, a pályázat érvényességéről pedig a későbbiekben a bíróság elnöke dönt.

A 4. §-hoz

Mivel a bírói tanácsoknak jelentős létszámú pályázót kell meghallgatniuk, továbbá a szakértői bizottságoknak az átlagos munkaterhet meghaladó számú pályaalkalmassági vizsgálatot kell elvégezniük, az erre a célra a Bjt.-ben rendelkezésre álló 15 napos határidőt a törvény meghosszabbítja, egyúttal azonban határidőhöz köti.

További lényeges változás, hogy a bírói tanács általi meghallgatásnak nem feltétele a pályaalkalmassági vizsgálat eredményének beérkezése, elegendő, ha az a meghallgatásokra rendelkezésre álló határidő leteltéig megérkezik. Ezt követően azonban egy rövid időintervallum áll a bíróság elnökének rendelkezésére, hogy a szükséges intézkedéseket megtegye.

Az 5. §-hoz

A Fővárosi Bíróság illetékességi területéhez tartozó kerületi bíróságokon el kell kerülni azt, hogy a területi koncentráció miatt több bíróságra is pályázókat többször meghallgassa a bírói tanács, és külön-külön értékelje. A nagyszámú kiírásra kerülő álláshely miatt, valamint a legalkalmasabb jelöltek gyors és hatékony kiválasztása érdekében indokolt ezekre a bíróságokra további speciális szabályokat meghatározni.

A 6. §-hoz

A Fővárosi Bíróság illetékességi területéhez tartozó kerületi bíróságok esetében az álláshelyeket összesítetten, az ügyszak és azon belül a kerületi bíróságok megjelölésével kell kiírni. Az álláshelyek csoportos pályáztatása miatt az egyes ügyszakokon belül a pályázati feltételeket egységesen kell meghatározni.

A 7. §-hoz

A pályázónak egy pályázatot kell benyújtania, és abban megjelölnie, hogy polgári vagy büntető, esetleg mindkét ügyszakra kíván pályázni. A pályázónak meg kell jelölnie továbbá azt is, hogy amennyiben mindkét ügyszakra pályázott, melyiket részesíti előnyben, illetve az egyes ügyszakok tekintetében a kerületi bíróságok között sorrendet kell felállítania.

-----STARTING---POINT---VEGE---

A 8. §-hoz

A szakasz a hatályba lépés időpontjáról rendelkezik.

A 9. §-hoz

Annak érdekében, hogy a bíráknak a törvény általános indokolásában részletezettek szerinti nyugállományba vonulása miatt megüresedő álláshelyeket a központi igazgatás tervezetten és koordináltan tölthesse be, átmeneti rendelkezéssel 2012. január 1-jéig ki kell zárni, hogy annak a bírónak az álláshelyére, akinek azért szűnik meg a szolgálati viszonya, mert a rá irányadó öregségi nyugdíjkorhatárt betöltötte vagy 2012. december 31-ig tölti be, pályázatot írjanak ki.