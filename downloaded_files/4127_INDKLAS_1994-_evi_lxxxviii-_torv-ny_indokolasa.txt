1994. évi LXXXVIII. törvény indokolása

a fogyasztási adóról és a fogyasztói árkiegészítésről szóló 1991. évi LXXVIII. törvény módosításáról

-----STARTING---POINT---ALTALANOS--- 

A Javaslatban foglalt módosítások, kiegészítések alapvető célja egyfelől a jogalkalmazók részére a rendelkezések világosabbá, egyértelműbbé tétele, másfelől - a kormányprogramban foglaltakkal összhangban - az ellenőrizhetőség, a biztosabb adóbefolyás feltételeinek javítása. Célja a törvényjavaslatnak továbbá, hogy a törvény eddigi érvényesülésével szerzett tapasztalatokat is hasznosítsa, kiiktassa műkődésének zavarait.

-----STARTING---POINT---RESZLETES---

Az 1. §-hoz

A jogalkalmazók körében esetenként tévedéshez vezetett az importhoz kapcsolódóan az adókötelezettség, az adómentesség értelmezése, azok közvetett módon történt meghatározása miatt. A Javaslat egyrészt konkrétan megfogalmazza az import fogalmát és az import utáni adókötelezettséget, másrészt tételesen megjelöli az adómentesség alá nem tartozó importálást, illetve kétféle adómentességet - nevesítve -külön is kiemel.

A 2. §-hoz

Konkrétabbá teszi a Javaslat az adó és árkiegészítés alanyának személyét is oly módon, hogy a természetes személyek közül az egyéni vállalkozót kiemelten szerepelteti. Egyértelműbbé teszi a Javaslat - az adófizetésre kötelezettek és az árkiegészítés igénybevételére jogosultak megjelölésével - az érintettek számára, hogy ezen adó és árkiegészítés egyfázisú, az adókötelezettség, illetve az árkiegészítés igénybevételi lehetősége a termelés, forgalmazás, teljesítés folyamatában csak egy ponton áll fenn.

A 3-4. §-hoz

A termékeket terhelő magas adó ösztönzően hat az adózás megkerülésére, a fizetendő adó mértékének vagy alapjának a manipulálására. Ennek megelőzése, kivédése érdekében a Javaslat a termékelőállítás, az adóköteles belföldi értékesítés különös eseteit is konkrétan meghatározza.

Az 5. §-hoz

Módosul a használt termékek adóztatása és az idesorolható termékek köre. A Javaslat szerint csak a belföldi értékesítés esetén nem áll fenn az adófizetési kötelezettség, ha a terméket rendeltetésszerű használat után ismételten értékesítik.

A 6. §-hoz

A kőolajszármazékoknál elkövetett adóvisszaélések kizárása érdekében a Javaslat valamennyi benzin, gázolaj és tüzelőolaj választékra, továbbá a petróleumra és néhány aromás kőolajtermékre fogyasztási adó előírását irányozza elő. Lehetőséget biztosít a szabályozás azonban arra, hogy ha e termékeket termelési célra, közvetlen anyagként használják fel, a beszerzéskor az adót ne kelljen megfizetni, azaz csak felfüggesztett adófizetési kötelezettség álljon fenn, a termékkel való elszámolási kötelezettség teljesítéséig. Ebbe a termékkörbe kerül a Javaslat szerint a magasfokú és középfokú borpárlat is, a már jelenleg idetartozó finomított és víztelenített szesz mellett.

A 7. §-hoz

Jogtechnikai módosítás, az apporthoz kapcsolódóan az önadóztatásra vonatkozó, de a gyakorlatban nem érvényesülő szabályozásnak a törlését jelenti.

A 8. §-hoz

A visszaélések lehetőségét kívánja csökkenteni, kizárni a Javaslat azzal is, hogy konkrétan meghatározza az adó levonhatósága (visszaigényelhetősége) feltételeit, a bizonylatolás követelményét, módját és alapdokumentumait. A kőolajszármazékok bővebb körének adóztatásával függ öszze a 11. § (1) bekezdés f) pontjának kiegészítése. E kiegészítést az indokolja, hogy az adózottan beszerzett sugárhajtómű üzemanyaga után, ha azt a sugárhajtású gépekhez használják fel, az adó visszaigényelhető legyen, azaz a maihoz hasonlóan a felhasználást adó ne terhelje.

A 9. §-hoz

A Javaslat alapján a háztartási tüzelőolaj (HTO) is a törvény hatálya alá kerül. E szerint a tüzelőolajokon, köztük a HTO-on és a gázolajon (a környezetvédelmi termékdíj kivételével) azonos nagyságrendű adójellegű elvonás érvényesülne. A szabályozás az adótehernek (az "adónövekménynek") alanyi jogon történő visszatérítését veszi alapul. A "növekmény"-t fogyasztási adó jogcímen fizetnék be az adóalanyok, illetve a HTO kiskereskedőnek is ezen a jogcímen kerülne a "növekmény" visszatérítésre. Következésképpen a jogosult fogyasztó, vagyis a lakosság a HTO-t már a "növekmény"-nyel csökkentett áron, HTO-utalvány átadásával vásárolhatná meg.

A 10. §-hoz

A törvény érvényesülése során tapasztaltak indokolják a fogyasztói árkiegészítés igénybevételi lehetőségeinek pontosítását, az igénybevevők körének a közúti közlekedésről és a vasútról szóló törvénnyel való összehangolását. Egyértelműsíti a Javaslat azt is, hogy milyen esetekben nem lehet fogyasztói árkiegészítést igénybe venni.

A 11. §-hoz

A termékek és szolgáltatások utáni adót, illetve árkiegészítést a KSH jegyzékek szerinti besorolás alapulvételével kell megállapítani, érvényesíteni. A KSH jegyzékekben a termékek és szolgáltatások megnevezése, számjele az utóbbi négy évben jelentősen megváltozott. A Javaslat ehhez igazodóan a jegyzékek besorolási rendjének az 1994. szeptember 15-ei állapotát határozza meg irányadónak. A besorolási rend időpontjának aktualizálása teszi indokolttá az 1. számú melléklet 1.) pontjában, valamint a 2. számú mellékletben előirányzott módosításokat is.

A 12. §-hoz

A Javaslat - az 1. számú melléklet szerint - néhány kőolajszármazékra és a fűszerpaprika-őrleményre fogyasztási adót irányoz elő. Módosul továbbá az 1. számú melléklet 3.) pontjában foglalt módon a FAT 1. számú mellékletének a 21. pontja, illetve e melléklet egy új 22. ponttal egészül ki. A kőolajszármazékok javasolt adótétele, valamint a 21. pont módosulása, illetve az új 22. pont egyaránt az e termékkörnél tapasztalt visszaélések megelőzésére, kizárására hivatott. A Javaslat szerint a szabályozás egyfelől azt jelenti, hogy az adóalany és az importáló az adót megfizeti, s a terméket adózottan értékesítheti, másfelől viszont lehetővé teszi, hogy ha a vásárolt termékeket a vevő termelési célra, közvetlen anyagként használja fel, akkor az adót a fizetendő adóiból levonja, vagy ennek hiányában az állami adóhatóságtól visszaigényelje. Az adót valamennyi kőolajszármazék esetén nem a hőmérséklettől függő, hanem egy állandó, a termék 15 řC hőmérséklethez tartozó térfogatmennyisége után kell majd megfizetni.

A 2. számú mellékletben az árkiegészítés mértékei a jelenlegivel megegyezőek. Jóváhagyására a 11. §-hoz fűzött indokolás szerinti ok miatt van szükség.

-----STARTING---POINT---VEGE---

A 13. §-hoz

E § a törvény hatálybalépéséhez kapcsolódóan az adókötelezettség keletkezését, illetve az árkiegészítés igénybevételének lehetőségét szabályozza, figyelembe véve a gazdasági folyamatokat, valamint a megszűnő rendelkezéseket helyezi hatályon kívül.