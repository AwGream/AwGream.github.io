2015. évi CLXIII. törvény indokolása

az egészségügyről szóló 1997. évi CLIV. törvény módosításáról

-----STARTING---POINT---ALTALANOS--- 

Hazánk közegészségügyi-járványügyi helyzete jelenleg stabil, azonban a tömeges bevándorlás okozta migrációs nyomás szükségessé teszi mindazon intézkedések meghozatalát, amelyek révén a kialakult, társadalmi, szociális, egészségügyi szempontok mérlegelését egyaránt igénylő komplex helyzet hatékonyan kezelhető. A törvény célja megfogalmazni ezen komplex helyzet kezelésében az egészségügyi ágazat feladat- és hatáskörébe tartozó feladatokat, azaz az egészségügyi válsághelyzet kezelésének azon szabályait, amelyek biztosítják hazánk közegészségügyi-járványügyi védelmét.

-----STARTING---POINT---RESZLETES---

Az 1. §-hoz

A módosítás megteremti annak a jogszabályi feltételét, hogy a tömeges bevándorlás okozta válsághelyzet vagy az egészségügyről szóló 1997. évi CLIV. törvény szerinti egészségügyi válsághelyzet esetén az országos tisztifőorvos az elismerést kérő személy részére kötelezően elvégzendő szűrővizsgálatokat rendelhessen el. Annak érdekében, hogy a szűrővizsgálatok minél magasabb arányban történjenek meg, kiszűrve ezáltal a fertőző betegségben szenvedőket, az elrendelt szűrővizsgálat elvégzése a menekültügyi hatóság által kijelölt helyen történik meg.

A törvény rendelkezik arról az esetről is, ha az elismerést kérő személy az államhatárról szóló törvény szerinti tranzitzónában adja be kérelmét, ebben az esetben itt kell elvégezni a szűrővizsgálatot.

A menedékjogról szóló törvény szerinti különleges bánásmódot igénylő elismerést kérő személy esetében a szűrővizsgálatot soron kívül, más elismerést kérő személyt megelőzően kell elvégezni annak érdekében, hogy védelmüket biztosítani lehessen.

A 2. §-hoz

A módosítás révén tömeges bevándorlás okozta válsághelyzet esetén az egészségügyi válsághelyzeti szabályok alkalmazandók, ezáltal lehetővé téve az egészségügyi ágazat hatékony reagálását, hazánk közegészségügyi-járványügyi biztonságának szavatolását.

A 3. §-hoz

A módosítás révén - összhangban a 4. §-sal - pontosításra kerül, hogy valamennyi, az egészségügyi válsághelyzet felszámolásában résztvevő részére térítésre kerül a központi költségvetésből az egészségbiztosítás által fedezett összegen felül felmerülő többletköltség. A módosítás technikai jellegűnek tekinthető, ugyanis a költségtérítési rendszer nem változik, azonban a kialakult helyzet kezelése érdekében az egészségügyi válsághelyzet felszámolásába bevonható szolgáltatók típusa kibővül.

A 4. §-hoz

A módosítás lehetővé teszi, hogy nem csupán gyógyintézeti intézménykör, hanem bármilyen típusú egészségügyi szolgáltató működtetésére sor kerülhessen egészségügyi válsághelyzet idején. Ez a hatékonyabb, rugalmasabb reagálást teszi lehetővé.

-----STARTING---POINT---VEGE---

Az 5. §-hoz

Hatályba léptető rendelkezés.