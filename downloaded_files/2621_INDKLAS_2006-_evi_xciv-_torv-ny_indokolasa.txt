2006. évi XCIV. törvény indokolása

a tűz elleni védekezésről, a műszaki mentésről és a tűzoltóságról szóló 1996. évi XXXI. törvény módosításáról

-----STARTING---POINT---ALTALANOS--- 

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény (a továbbiakban: Ttv.) az élet- és vagyonbiztonságot veszélyeztető tüzek megelőzése, a tűzeseteknél, műszaki mentéseknél való segítségnyújtás, a tüzek elleni védekezésben részt vevők jogainak és kötelezettségeinek, a védekezés szervezeti, irányítási rendjének, személyi, tárgyi és anyagi feltételeinek szabályozása céljából került megalkotásra.

A törvényben azok a szabályok kerültek felsorolásra, amelyek meghatározzák, hogy a tűzvédelemmel kapcsolatos termékek milyen jogszabályi feltételekkel kerülhetnek forgalomba. E szabályok azt kívánják biztosítani, hogy a forgalomba kerülő tűzvédelemmel kapcsolatos termékek minél hatékonyabban szolgálják az élet- és vagyonbiztonságot. Ennek érdekében a rendelkezések azokat az esetköröket sorolják fel, amelyek a nemzetközi árucsere vonatkozásában is szabályozzák az áruk forgalomba hozásának feltételeit.

Az áruk biztonságosságának alapkövetelménye szükségessé teszi, hogy az állam ne csak a hatósági eljárás során legyen köteles eljárni a jogszabályok által meghatározott körben, hanem ennél szélesebb keretek között is. A piacfelügyeleti jogosítványok biztosítják azt, hogy a hatóság a piac szereplőinek tevékenységét felügyelje és érvényt szerezzen az anyagi jogi előírásoknak. E szabályoknál szükséges a szankciórendszer annak érdekében, hogy a piacfelügyeleti hatóság a fogyasztóvédelmi rendelkezések figyelembevételével hatékonyan fel tudjon lépni a fogyasztók széles körét és a tűzbiztonságot érintő ügyekben.

Az új kormányzati struktúrában megszűnt a Belügyminisztérium, és a katasztrófák elleni védekezés keretében a tűzvédelem irányítását az Önkormányzati és Területfejlesztési Minisztérium látja el. Tekintettel arra, hogy a Ttv.-ben a tűzvédelmi irányítói tevékenységgel kapcsolatos rendelkezésekben a Belügyminisztérium vagy a belügyminiszter szerepel, ezért a módosítás alkalmat ad a hatályos szervezeti struktúrához igazodó módosításra is.

-----STARTING---POINT---RESZLETES---

Az 1. §-hoz

A Ttv. 1. §-ának (3) bekezdése módosítására a Belügyminisztérium megszűnése miatt, míg a (4) bekezdése módosítására azért van szükség, hogy a tűzvédelmi hatósági feladatokat ellátó szervezetet meghatározó kormányrendelet a Magyar Honvédség (a továbbiakban: MH) létesítményei vonatkozásában megteremtse a tűzvédelmi hatósági, szakhatósági jogkörök, valamint a létesítményekben a tűzvédelmi előírások kötelező alkalmazásához szükséges Ttv. hatályának kiterjesztését.

A 2. §-hoz

A Ttv. 4. §-ának l) pontja módosítását az indokolja, hogy tűzvédelmi biztonságossági követelmény fogalma felváltja a korábbi fogalom-meghatározásban alkalmazott tűzvédelmi biztonságossági műszaki követelmény fogalmát, mely így összhangba kerül a törvény rendelkezéseiben alkalmazott fogalom-használattal.

A Ttv. kiegészül egy új meghatározással, amely az építésügyi igazgatásban használt megfelelőségi igazolás fogalma.

A 3. §-hoz

A kormányzati struktúra átalakításából következő szervezeti szabályok törvényi szintű deregulációjának során kiemelt fontosságú a Kormány Alkotmányban biztosított szervezetalakítási autonómiája. Minden olyan esetben, ahol a Ttv. tűzvédelmi hatósági feladatokat vagy egyéb jogköröket állapít meg, módosítani kell azokat a rendelkezéseket, amelyek kijelölik a tűzvédelmi hatósági feladat ellátására vagy egyéb jogkör gyakorlására jogosult szervet.

A 4. §-hoz

A módosítás rögzíti azt, hogy a jogalanyok megfelelőségi igazolás, tűzvédelmi megfelelőségi tanúsítvány, illetőleg ennek hiányában hatósági engedély alapján jogosultak a termékeket forgalomba hozni, beépíteni, használni és készenlétben tartani.

Az Európai Közösséget létrehozó szerződésnek az áruk szabad áramlását biztosító rendelkezéseihez kapcsolódó kölcsönös elismerés alkalmazásáról szóló 2004. évi XIV. törvény rendelkezéseivel egyezően indokolt a Ttv.-ben rögzíteni az Európai Unió tagállamaiban, illetve Törökországban előállított árukkal kapcsolatos azon szabályokat, amelyek biztosítják az áruk szabad áramlásának elve mellett a kényszerítő követelmények vonatkozásában a megfelelő védelmet.

A Ttv.-ben ugyanakkor azt is szükséges kimondani, hogy az EGT megállapodásban részes államokon, illetve Törökországon kívüli, harmadik országból származó termék forgalmazásához, használatához, beépítéséhez hatósági engedély szükséges. Ennek hiányában ugyanis a hazai piacon minőségében nem ellenőrzött, a biztonságosság szempontjából kockázatot jelentő termékek jelenhetnek meg. A fentiekben megjelölt országokból származó termékek esetében a hatósági engedély alapját a tűzvédelmi megfelelőséget igazoló vizsgálati jegyzőkönyv képezi.

A Ttv. jelenleg hatályos 13/A. §-ának (2) bekezdése a piacfelügyeleti bírság kiszabását csak akkor teszi lehetővé, ha a termék megfelelőségi tanúsítvánnyal rendelkezik és tűzvédelmi szempontból veszélyezteti a biztonságot. E két együttes feltétel a piacfelügyeleti bírság alkalmazásának lehetőségét szűk területre korlátozta, amellyel szemben az új szabályozás csak azt a követelményt határozza meg, hogy a rendeltetésszerűen használt termék tűzvédelmi szempontból veszélyezteti-e a biztonságot. Ennek következtében a piaci szereplők és a hatóság számára is egyértelművé válik a jogszabály törvényi rendelkezése és az ahhoz fűződő jogkövetkezmény. Abban az esetben viszont, ha a termék nem rendelkezik megfelelőségi tanúsítvánnyal vagy a Ttv. 13. §-ának (2) bekezdésében meghatározott hatósági engedéllyel, úgy - nem állnak a hatóság rendelkezésére a szükséges adatok annak megállapítására, hogy a termék biztonságos-e - a piacfelügyeleti bírságon kívül indokolttá válhat a termék forgalomba hozásának megtiltása.

Az 5. §-hoz

A Ttv. 14. §-ában a tűzvizsgálat fogalmának általános megfogalmazását és a fogalmak köréből történő törlését a Ttv. a MH létesítményekre történő kiterjesztése indokolja.

A 6-8. §-hoz, 10. §-hoz, 20. §-hoz

Magyarország Európai Unióhoz történő csatlakozásával megszűntek a kötelezően alkalmazandó szabványok. Az uniós joggal való ellentét feloldása érdekében törlésre kerültek a kötelezően alkalmazandó szabványokra való utalások.

A 9. §-hoz

A Ttv. 20. §-ának módosítása a létesítmények tűzvédelmi helyzetének folyamatos figyelemmel kisérését segíti elő, ami elősegíti a tűzvédelmi előírások teljesülését.

A 11. §-hoz

A Ttv. 23. §-ának módosítását a kormányzati struktúra átalakításából adódó technikai módosításokon kívül, a MH létesítményeire vonatkozó tűzvédelmi irányítói tevékenység jogi alapjainak megteremtése indokolja.

A 12-15. §-hoz

A Ttv. 24. § és 28. § módosítását az indokolja, hogy kormányzati struktúra átalakítása során megszűnt a Belügyminisztérium, és a tűzvédelemmel kapcsolatos irányítói, felügyeleti jogkört az Önkormányzati és Területfejlesztési Minisztérium vette át. Ennek megfelelően átvezetésre kerületek az új minisztériumi struktúrának megfelelő hivatkozások.

Másfelől a Kormány szervezetalakítási szabadságából következően a módosítás a szervek konkrét megjelölése helyett általános szervezeti megjelölést alkalmaz.

A 16-19. §-hoz, 21-22. §-hoz

A kormányzati struktúra átalakítása során megszűnt a Belügyminisztérium, és a tűzvédelemmel kapcsolatos irányítói, felügyeleti jogkörét az Önkormányzati és Területfejlesztési Minisztérium vette át. Ennek megfelelően átvezetésre kerületek az új minisztériumi struktúrának megfelelő hivatkozások.

Módosulnak azok a rendelkezések is, amelyek kijelölik az egyéb jogkör gyakorlására jogosult szervet, így a megyei parancsnokság és az országos parancsnokság megnevezései is.

A 23. §-hoz

Az igazságügyi szakértői tevékenységről szóló 2005. évi XLVII. törvény (a továbbiakban: Isztv.) módosította a Ttv. a tűzvédelmi szakértői tevékenység szabályairól szóló miniszteri szintű rendelet megalkotására vonatkozó felhatalmazását. Az ebben a tárgyban kiadott, a tűzvédelmi szakértői és igazságügyi szakértői tevékenység szabályairól szóló 36/1997. (VI. 4.) BM rendeletet az Isztv. rendelkezéseihez és a végrehajtására kiadott az igazságügyi szakértői szakterületekről, valamint az azokhoz kapcsolódó képesítési és egyéb szakmai feltételekről szóló 9/2006. (II. 27.) IM rendelethez kell igazítani.

A közigazgatási és hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 86. §-ának (1) bekezdése értelmében személyes adatok nyilvántartását csak törvény (vagy törvény felhatalmazása alapján, az abban meghatározott körben helyi önkormányzati rendelet) írhatja elő. Ahhoz, hogy a tűzvédelmi szakértőkre vonatkozó új miniszteri rendelet kiadható legyen, szükséges törvényi szinten meghatározni azoknak az adatoknak a körét, amelyet tűzvédelmi szakértői névjegyzék vezetésére feljogosított hatóság nyilvántarthat.

A Ket. 85. §-ának (1) bekezdése szerint hatóság törvényben, kormányrendeletben vagy önkormányzati rendeletben meghatározott esetben az ügyfél adatainak vagy jogainak rendszeres igazolására hatósági igazolványt ad ki. Ahhoz, hogy a tűzvédelmi szakértőt e minőségének igazolására a hatóság igazolvánnyal lássa el, a Ttv.-ben szükséges az alapot megteremteni. Ellenkező esetben minden egyes szakértői kirendelés esetén hatósági bizonyítvány kiadására kerülne sor, amely nem megfelelő megoldás.

A szakértő halála után az adatok további megőrzésére azért van szükség, mert nem kizárt, hogy a szakértői vélemény a szakértő halála után (különösen bírósági eljárásban) felhasználásra kerül. Amennyiben a szakértő adatai a halála után azonnal törlésre kerülnének ezen adatok, akkor nem lenne mód a szakértői vélemény kiadása jogszerűségnek megállapítására.

A 24. §-hoz

A kormányzati struktúra átalakításából következő szervezeti szabályok törvényi szintű deregulációja során kormányrendeletben kerülnek kijelölésre a tűzvédelmi hatósági feladat ellátására vagy egyéb jogkör gyakorlására jogosult szervek. Ezért a Ttv. két új felhatalmazással bővül.

Az utóbbi időben több alkalommal hangzott el különböző önkormányzatoktól, hogy más hivatásos önkormányzati tűzoltóság illetékességi területéhez kívánnának tartozni. Az illetékességi terület megváltoztatására, és annak következményeire a legnagyobb rálátása a katasztrófák elleni védekezésért felelős miniszternek van, erre tekintettel indokolt az, hogy a tűzoltóságok illetékességi területét nem kormányrendelet, hanem miniszteri rendelet szabályozza, hasonlóan a polgári védelmi kirendeltségekéhez.

Az előbbieken kívül, a katasztrófavédelemmel összefüggő egyes törvények módosításáról szóló 2005. évi XCVI. törvény 18. §-ában szabályozott miniszteri felhatalmazó rendelkezéseket a Ttv. 47. §-ában célszerű elhelyezni.

Ezenkívül a Ttv. 47. §-ának (2) bekezdése újraszabályozását az indokolja, hogy a tervezetben szereplő és az előbb említett kiegészítésekkel együtt a felhatalmazó rendelkezések meghaladják az ábécé jogszabályszerkesztés esetén alkalmazható betűinek a számát, ezért a bekezdés kiegészítése az ábécé további betűivel nem volt lehetséges. Ennek alapján a felhatalmazó rendelkezéseket betű helyett számmal szükséges jelölni.

A 25. §-hoz

A kormányzati struktúra átalakítása során megszűnt a Belügyminisztérium, és a tűzvédelemmel kapcsolatos irányítói, felügyeleti jogkört az Önkormányzati és Területfejlesztési Minisztérium vette át. Ennek megfelelően átvezetésre kerületek az új minisztériumi struktúrának megfelelő hivatkozások.

-----STARTING---POINT---VEGE---

A 26. §-hoz

Annak ellenére, hogy a törvény a piac szereplői által ismert szabályokat foglal egységbe, a törvény kellő időt biztosít a módosítással rendezett viszonyokra való felkészülésre.

A Ttv. 4. §-ának f) pontja és 14. §-át megelőző cím hatályon kívül helyezését az indokolja, hogy módosul a teljes 14. §, ezért nem indokolt a külön fogalom-meghatározás, azt a módosult normaszöveg tartalmazza.

A Ttv. 45. §-ában a Ket. alkalmazásának kimondása a Ket. általános hatálya miatt felesleges, ezért hatályon kívül helyezésre kerül.

A Ttv. 47. §-ának (3) bekezdése hatályon kívül helyezését az indokolja, hogy a honvédelemről és a Magyar Honvédségről szóló 2004. évi CV. törvény értelmében megszűnt a tartalékos katonai szolgálat intézménye. A Ttv. 47. §-ának (5) bekezdése hatályon kívül helyezését indokolja, hogy az Európai Unióhoz történő csatlakozással megszűntek a kötelezően alkalmazandó szabványok.

A Ttv. 48. §-ának (2) bekezdése hatályon kívül helyezése a Ttv. 12. §-ának módosulásából következik.

A Ttv. 48. §-ának (4) bekezdése hatályon kívül helyezését az indokolja, hogy a Ttv. nem tartalmaz fegyveres erők fordulatot, és e fogalmat az Alkotmány 2004. évi módosítása (2004. évi CIV. törvény) törölte a jogrendszerből. Így az erre vonatkozó értelmező rendelkezés megtartása felesleges.

A 2004. évi XXIX. törvény 42. §-ának és 43. §-ának (2) bekezdése, a 2005. évi I. törvény 40. §-ának és a 2005. évi XLVII. törvény 36. §-ának, a 2005. évi XCVI. törvény 4-5. §-ának, 6-7. §-ának, 9. §-ának, 11. §-ának és 18. §-ának hatályon kívül helyezését az általános deregulációs követelmények indokolják.

A 27. §-hoz

A jogharmonizációs záradék kimondja, hogy e törvény a műszaki szabványok és szabályok terén történő információszolgáltatási eljárás megállapításáról szóló, a 98/48/EK irányelvvel módosított 98/34/EK európai parlamenti és tanácsi irányelv 8-10. cikkében előírt egyeztetése megtörtént.