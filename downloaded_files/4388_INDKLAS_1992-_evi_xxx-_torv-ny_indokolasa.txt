1992. évi XXX. törvény indokolása

az útalapról

-----STARTING---POINT---ALTALANOS--- 

Az elkülönített állami pénzalapok az államháztartás szerves részét képezik. Az államháztartás működésének törvényességét, illetve kapcsolatrendszerének áttekinthetőségét jelentősen növeli, ha az elkülönített állami pénzalapok „gazdálkodásának” részletes szabályait külön törvényben (az alapok törvényi szintű szabályozása keretében) kell lefektetni. Így biztosítható, hogy az egyes elkülönített állami pénzalapok - az eltérő működési sajátosságokat is érvényre juttatva - szervesen illeszkedjenek az államháztartás egységes rendszerébe.

Az útalap működését a többször módosított 61/1989. (VI. 27.) MT rendelet szabályozza. Az útalap - a rendelkezésnek megfelelően - az állami tulajdonú és kezelésű országos közúthálózat (továbbiakban: állami közúthálózat) üzemeltetésének, fenntartásának és fejlesztésének finanszírozását szolgálja.

Az útalap konstrukciójának kialakításakor alapvető cél volt a tervalku kiküszöbölése, az állami költségvetés helyzetétől való közvetlen függőség megszüntetése, valamint az, hogy az útalap forrásainak döntő részét képező üzemanyagértékesítést terhelő befizetések a közutak igénybevételével (használatával) és a közúti motorizáció fejlődésével közel arányos forrásképzést biztosítsanak.

Az útalap mint modell ma már eredményesen működik, a konstrukció azonban még számos aránytalanságot hordoz magában. Ezek az aránytalanságok egyrészt a leromlott útállapotok javítása érdekében megkívánt forrásigények és a ténylegesen képződő források mértékei között, másrészt a közutak igénybevételével, elhasználódásával arányos teherviselés és az ezzel összhangban nem álló befizetési kötelezettségek között jelentkeznek.

Az állami közúthálózat üzemeltetésének, fenntartásának és fejlesztésének a finanszírozására létrehozott útalap viszonylag kedvezőbb jogi feltételeket és nagyobb forrásbiztonságot jelent a korábbi években kialakult gyakorlathoz viszonyítva. Az útalap működését szabályozó rendelkezések egyes elemei ma is időszerűek, illeszthetők az Útalap törvény keretei közé, egyes szabályok azonban az idő múlásával, illetve a társadalom és a gazdaság felgyorsult változásaival túlhaladottá váltak.

A kényszermegoldások továbbélésének elkerülése és egy racionálisabb útgazdálkodás kialakítása érdekében ma már elkerülhetetlen az útalap forrásképzési, finanszírozási és működési konstrukciójának átfogó, teljes megreformálása.

-----STARTING---POINT---RESZLETES---

Az 1. §-hoz

Az útalapról szóló 61/1989. (VI. 27.) MT rendelet kizárólag az állami közúthálózat fejlesztésére, fenntartására és üzemeltetésére hozta létre az útalapot.

A tanácsi közúthálózati rendszer működtetési feltételeiben az önkormányzatok életrehívásával egyidejűleg lényeges módosulások következtek be. Az önkormányzati rendszer kiépítése, az önkormányzati közúthálózat üzemeltetése, fenntartása és fejlesztése feltételrendszerében bekövetkezett változások, a tulajdonforma módosulása szükségessé tették az útalap működési körének és jelenlegi mechanizmusának a felülvizsgálatát.

Jelenleg az ország úthálózata 155 ezer km hosszúságú, melyből 30 ezer km állami közút, 75 ezer km önkormányzati közút és 50 ezer km magánút.

A magánutak (mezőgazdasági, erdészeti, stb.) építése, fenntartása az érintett üzemek (tulajdonosok) feladata. Így az útalap konstrukciójának tartalmi felülvizsgálata ezekre az utakra nem terjedt ki.

A felülvizsgálatra azért is szükség volt, mert az önkormányzati közúthálózat tulajdoni elvekhez illeszkedő működtetésének kialakításakor nem szabad eltekinteni attól a követelménytől, hogy az állami és az önkormányzati közutaknak együttesen - de lehetőleg külön-külön is - összefüggő hálózatot kell alkotniuk.

Ennek elősegítése érdekében 1993. évtől kezdődően minden évben az útalap a belföldi gépjárművek adóztatásából származó bevételének 25%-át olyan pályázati rendszerben megvalósuló önkormányzati közúthálózati fejlesztések finanszírozására lehet fordítani, amelyek elősegítik a településeken áthaladó állami közutak tehermentesítését, vagy (forgalomfelhordó- és szétterítő szerepük javításával) hozzájárulnak az állami közúthálózati csomópontoknál a gépjárműforgalom zavarmentes lebonyolításához.

Így 1993. évtől az önkormányzati úthálózati ráfordításokban is tükröztethető az az arány, amely az állami (70%) és az önkormányzati (30%) közúthálózaton bonyolódó gépjárműforgalom arányát (és ennek megfelelően az igénybevétel nagyságát) jellemzi. Az arány vizsgálatánál figyelembevettük az önkormányzatok költségvetési támogatását is - azt a nem címzetten megjelenő, de a támogatás mértékének kialakításakor számbavételre kerülő mintegy 5,5 MdFt-os összeget - amelyet a központi költségvetés az önkormányzati pénzellátáson keresztül biztosít az önkormányzati közúthálózat üzemeltetésére és fenntartására, valamint a belföldi gépjárművek adóztatásából származó bevétel önkormányzatokat megillető részét (4,0 MdFt).

A javasolt konstrukció a gyakorlatban elősegíti az állami és önkormányzati közúthálózat kapcsolódási pontjaiban jelentkező szűk keresztmetszetek oldását, csökkenti a műszaki (minőségi) paraméterekben - döntően a finanszírozási feltételek kialakítására visszavezethető - ma még meglévő különbségeket és megoldást jelent olyan egyedi önkormányzati fejlesztések megvalósítására (pl. híd-rekonstrukciók), amelyek pénzigénye önmagában is meghaladhatja egy-egy önkormányzat anyagi lehetőségeit. A pályázati rendszer ugyanakkor arra ösztönöz, hogy az önkormányzatok a rendelkezésükre álló (cimkézetlen) források mind nagyobb részét - az érdekeltség függvényében - az önkormányzati közúthálózati fejlesztések céljára fordítsák.

A 2-4. §-hoz

A hazai motorizációs fejlődéssel nem tartott lépést a közúthálózat fejlesztése és fenntartása. E területen az elmúlt másfél évtizedben már mintegy 250 MdFt-ot kitevő fejlesztési elmaradás halmozódott fel, de a meglévő állami közúthálózat műszaki megfelelőségének biztosításához is további 100 MdFt értékű fenntartási munka sürgős elvégzésére lenne szükség.

Az állami közúthálózatra az elmúlt 15 évben fordított pénzeszközök - a háromszorosára növekvő járműszám mellett - reálértéken harmadára, a fenntartás és üzemeltetés ráfordításai pedig még ennél is nagyobb mértékben csökkentek. Ilyen pénzügyi kondíciók mellet a közúthálózat állapotának és szolgáltatási szintjének további fokozott ütemű romlása nem állítható meg. Ez azonban a közúti forgalmi helyzet fokozatos ellehetetlenüléséhez, hazánk közúti közlekedési tranzitszerepének elvesztéséhez, az idegenforgalom és a gazdaság fejlődésének megtorpanásához vezethet.

Az 1980-as évek közepétől kezdődően a források stagnálásának, majd csökkenésének eredményeként az állami közúthálózat erkölcsi-fizikai leromlása évente több mint 60,0 MdFt közvetlen veszteséget okoz a nemzetgazdaságnak. A nem megfelelő minőségű útállapot a közúti közlekedés biztonságát is nagymértékben veszélyezteti.

Az útüzemeltetés-fenntartás műszakilag alátámasztott éves ráfordításigénye - változatlan áron - legkevesebb évi 10-12 MdFt-ot tesz ki. Ezzel egyidőben a közúthálózati fejlesztésekre évente összesen 15-17,5 MdFt-ot kellene fordítani. Ezen belül a folyamatban lévő fejlesztések a következő években évi 8 MdFt-nyi összeggel terhelik az útalapot. Ugyanakkor a felvett és útalapból törlesztendő hitelállomány és annak kamatköltsége évente átlagosan közel 1,5 MdFt terhet ró az útalapra. A koncessziós autópálya építések megindításának (területbiztosítás, kártalanítás, feltáró munkák stb.) költségigénye pedig évi 2-3 MdFt. A koncessziós autópálya építésekhez nem nélkülözhető állami hozzájárulás (a beruházási költségeknek minimálisan 30%-a) - feltételezve az autópálya alaphálózat 10 éven belüli megvalósítását - évi 2,5-4,0 MdFt-ot tesz ki. Az egyéb útalapból finanszírozható új fejlesztések (pl. a településeket elkerülő útszakaszok) finanszírozása évi egy milliárd Ft biztosítását igényli.

Ahhoz tehát, hogy a meglévő úthálózat állapotát elfogadható szinten tartsuk, a megkezdett fejlesztési munkákat befejezzük, a felvett hiteleket visszafizethessük, a nemzetgazdaság szerkezetváltását elősegítő infrastrukturális fejlesztéseket megvalósíthassuk, a közúti közlekedés környezeti ártalmait belátható időn belül csökkenthessük, az útalap évi bevételeinek összegét - a reálértéken tartás feltételeinek megteremtése mellett - 25-30 MdFt között kellene biztosítani.

Az útalap 1992. évi üzemanyagértékesítést terhelő befizetési kötelezettségekből származó bevétele - az 1992. évben várható üzemanyagfelhasználás alapján - eléri a 15,0 MdFt-ot. Ezt az összeget a motorbenzin fogyasztói árában már előírt 5,20 Ft/literes útalaphozzájárulás, valamint a gázolaj és tüzelőolaj forgalmazást terhelő útalapbefizetési kötelezettség 1991. november 5-ével előírt 2,20 Ft/literes mértéke alapozza meg.

Az útalapforrások szükséges további növelésére az egyetlen reális lehetőséget az új elvekre épülő egységes gépjárműadóztatásból származó útalapbevételek megemelése biztosíthatja.

Álláspontunk szerint (a jelenlegi gyakorlattól eltérően) a gépjárművek adóztatásából származó útalapbevételek megemelése biztosíthatja.

Álláspontunk szerint (a jelenlegi gyakorlattól eltérően) a gépjárművek adóztatásából származó bevételeket - a külföldi gépjárművek adója címén beszedésre kerülő 8,0 MdFt-ot (összesen 12,5 MdFt-ot) - ellenőrizhető módon, teljes egészében az ország közúthálózatának működtetésére kell fordítani. Ennek megfelelően a gépjárműadóztatás új elvekre épülő konstrukciója az útalap (az állami közúthálózat) számára a hiányzó források pótlásaként 8,5 MdFt-ot, az önkormányzatok (a helyi közúthálózat) számára pedig 4,0 MdFt-ot biztosítana.

Az üzemanyagok értékesítéséből befolyó - a motorbenzin árába beépített 5,20 Ft/literes, illetve a gázolaj és tüzelőolaj forgalmazást terhelő 2,20 Ft/literes - útalapbevétel (15,0 MdFt) kiegészülve a gépjárművek adóztatásából (8,5 MdFt), valamint az egyéb- és külső forrásból (1,5 (MdFt) származó pénzeszközökkel összesen 25,0 MdFt-os bevételi szint elérését tenné lehetővé.

Az 1992. évi állami költségvetésről, illetve a gépjárműadóról szóló törvények szerint azonban a gépjárművek adóztatásából származó bevételekből az útalap csak a költségvetési törvényben meghatározott hányadban (0,7 MdFt-tal) részesül. Így az útalap 1992. évi bevételei - szemben a minimálisan szükségesnek tartott 25,0 MdFt körüli összeggel - mindössze 17,2 MdFt-ot tesznek ki.

Ez azonban nem módosítja a gépjárműadóztatás rendszerének változtatásával kapcsolatos álláspontunkat. Meggyőződésünk, hogy a címzetten a gépjárművek üzemelőit terhelő adóból származó bevételeket ellenőrizhetően a gépjárműközlekedés infrastrukturális feltételeinek javítására (a közúthálózat üzemeltetésére, fenntartására és fejlesztésére) kell fordítani.

A gépjárművek üzembentartóitól (tulajdonosaitól) ilyen címen beszedett adó egyértelműen (címzetten) a közlekedési feltételek javítását és nem a központi költségvetési kiadások finanszírozását kell szolgálja. Közgazdasági érvekre alapozva ugyanis nem lehet megindokolni, hogy a társadalom egy része (a gépjárműtulajdonos) miért járuljon hozzá nagyobb mértékben a társadalmi közkiadások központi finanszírozásához, mint a társadalom másik (gépjárművel nem rendelkező) része akkor, amikor a központi kiadások nem tartalmazzák a közúthálózat működésével kapcsolatos költségeket.

Ezért szükségesnek tartjuk, hogy a külföldön nyilvántartott gépjárművek adójának 1993. évben 50%-a (2,25 MdFt), 1994. évben pedig 100%-a (4,5 MdFt), míg a belföldi gépjárművek adójának - az önkormányzatokat változatlanul megillető 50%-os hányada mellett - 1993. évben 25%-a (2,0 MdFt), 1994. évben pedig 50%-a (4,0 MdFt) az útalap forrásait növelje.

Ezzel párhuzamosan lehetővé válik, hogy a belföldi gépjárművek adóztatásából származó útalapbevételből - az 1. §-ban és a 4. §-ban (2-4) bekezdésében foglaltaknak megfelelően - 1993. évben 0,5 MdFt, 1994. évben és azt követő minden évben mintegy 1,0 MdFt az önkormányzati törzsvagyonhoz tartozó közúthálózati fejlesztésekre legyen felhasználható.

Fontos, az útalap törvényi szabályozása során feltétlenül kezelendő kérdéskör, hogy az országos közúthálózat egyes fejlesztési koncesszió keretében valósulnak meg.

A koncesszió tárgyát képező közút működtetése várható gazdaságosságának, jövedelmezőségének mértékétől függően eltérő arányú pénzügyi teher-, illetve kereskedelmi kockázatmegosztásban egyezhet meg a koncesszióba adó államigazgatás a koncessziót elnyerő magánvállalkozással a koncessziós szerződésben. A nyilvánvaló közérdekből megépíteni szükséges, de a koncesszióért folyamodó magánvállalkozók számára elfogadható jövedelmezőséget el nem érő közutak működtetése koncesszióba adásának elősegítésére indokolt ilyenkor a koncesszióért folyamodó magánvállalkozás várható pénzügyi terheinek és kereskedelmi kockázatvállalásának általa elfogadható mértékre történő csökkentése. Ennek egyik lehetséges módja az állam által (esetleg csak számára biztosított különleges kedvezményes feltételekkel) felvett hitelek felhasználásával, illetve az ilyen célra felvett hitelek visszafizetéséért kezesség vállalásával segítséget nyújtani a koncessziós vállalkozás gazdálkodása pénzügyi egyensúlyának folyamatos fenntartásához. Amennyiben a miniszter az útalap meghatározott mértékéig kezességet vállalhat a koncesszió útján megvalósuló országos közúthálózati fejlesztések előmozdítása céljára az állam által felvett hitelek visszafizetésére, ezzel adott esetben tehermentesítheti az állami költségvetést.

Az 5-6. §-hoz

Az útalap eddigi működése során nyilvánvalóvá vált, hogy konstrukciójának egyik kritikus pontja az úthasználók teherviselésében ma még meglévő aránytalanság (a benzinüzemű gépjárműveket terhelő viszonylag magasabb, a gázolajüzemű gépjárműveket viszont - a közutak igénybevételét, terhelését tekintve - relatíve alacsonyabb útalap befizetési kötelezettség terheli). E mellett az is ellentmondás, hogy az útalap forrásaihoz olyan gázolaj és tüzelőolaj felhasználók is hozzájárulnak, akik közvetlenül nem érintettek a közúthálózat használatában.

A vasút, a hajózás, a közúthálózatot nem használó mezőgazdasági és egyes fix telepítésű (hőerőművi és termikus energiatermelést szolgáló) ipari erőgépek üzemeltetői - annak ellenére, hogy nem tekinthetők „közvetlenül közúthasználóknak” - az útalap jelenlegi konstrukciójából adódóan hozzájárulnak az úthasználattal kapcsolatos felmerülő költségek finanszírozásához.

Egyértelmű, hogy a végleges megoldást egyedül az ellenőrizhetően megvalósítható visszatérítés jelent. A visszatérítéses konstrukció bevezetése lehetővé teszi, hogy a gázolaj és tüzelőolaj felhasználókat csak olyan arányban terhelje az útalaphozzájárulás, amilyen mértékben azok a közutakat ténylegesen igénybe is veszik. Mindez azonban számos technikai és számbavételi nehézséggel jár.

A gázolaj és tüzelőolaj felhasználáshoz kapcsolódó visszatérítéses rendszer életképességét a nyilvántartás és ellenőrzés feltételeinek egyértelmű megvalósíthatósága alapozza meg. E rendszer működtetését - egy új szervezet létrehozását elkerülve - a meglévő APEH szervezetre alapozottan célszerű felépíteni. Az APEH szervezetének bevonása nélkül a visszatérítés technikai feltétele csak egy párhuzamos ellenőrzési és nyilvántartási szervezet kialakításával lenne megoldható, melynek anyagi feltételei sem most, sem a közeljövőben nem teremthetők meg.

A visszatérítéssel szorosan összefüggő és megoldásra váró probléma, hogy a visszatérítés miatt az útalap üzemanyagértékesítésből származó bevételei csökkennének. Ezért tehát meg kell teremteni a visszatérítés fedezetét. Mivel a közutakat közvetlenül nem használóknak adott visszatérítés mellett is biztosítani kell az útalap üzemanyagértékesítésből származó 15,0 MdFt-os bevételi szintjét, a közutakat közvetlenül használók terheit növelni kell.

Mindezek figyelembevételével a közutakat közvetlenül nem igénybevevő gázolaj és tüzelőolaj felhasználók tehermentesítése érdekében a következőket tartalmazza a javaslat:

A közutakat közvetlenül nem igénybevevő gázolaj és tüzelőolaj felhasználók egyenes (pénzbeni) visszatérítésre jogosultak. (Ez alól kivételt képez az 55-15-91 termékszámú égőolaj alapanyag, az 55-15-93 termékszámú naftalain mosó olaj, az 55-16-91 termékszámú különleges ipari tüzelőolaj, az 55-94-00 termékszámú vegyipari gázolaj és az 55-16-10 termékszámú háztartási tüzelőolaj, amelyekre már a befizetési kötelezettség sem terjed ki.)

Ez a rendszer a gazdálkodók részére annak arányában biztosít az egyes tevékenységekhez igazodóan visszatérítést, amilyen mértékben az adott tevékenységet folytatók gázolaj és tüzelőolaj felhasználása nem kapcsolható közvetlenül a közúthálózat igénybevételéhez. Ez azt jelenti, hogy a mezőgazdaság 62,5%-ban, míg a vasúti közlekedés és a hajózás 100%-ban igényelheti vissza - az áfa visszaigénylés rendszeréhez hasonló módon - a gázolajfelhasználása után befizetett útalaphozzájárulást, ugyanakkor a tüzelőolaj felhasználás után a felhasználók teljes köre 100%-os visszatérítésben részesül.

Ahhoz azonban, hogy az útalap változatlan pénzügyi kondíciókkal rendelkezzen a gázolaj és tüzelőolaj értékesítést terhelő befizetések mértékét - a visszatérítési kötelezettség előírásával egyidejűleg - a jelenlegi 2,20 Ft/literről 5,00 Ft/literre kell növelni.

A gázolaj és tüzelőolaj árába beépülő útalaphozzájárulási mérték emelése megteremti a visszatérítéses konstrukció pénzügyi fedezetét és - ezzel párhuzamosan - lehetővé teszi az útalap üzemanyagértékesítésből származó bevételi pozíciójának (15,00 MdFt-os szinten történő) megőrzését. A gázolaj és tüzelőolaj értékesítést terhelő befizetési kötelezettség növekedése egyúttal mérsékli azt az aránytalanságot is, amely a benzinüzemű és gázolajüzemű gépjárművek útalaphozzájárulásának eltérő mértéke és a gázolajüzemű gépjárművek fokozott közutakat terhelő igénybevétele között jelentkezik.

A visszatérítés gyakorlati bevezethetősége érdekében:

- a visszatérítés rendszerét egységes, normatív és - a jogosultság tekintetében - ellenőrizhető módon tartalmazza a javaslat;

- a tevékenységek alapján az adózók annak arányában részesülnek a visszatérítésben, amilyen mértékben gázolaj- és tüzelőolajfelhasználásuk nem kapcsolható a közúthálózat használatához;

- a visszatérítés mértékét a gázolaj és tüzelőolaj árába beépülő útalapbefizetési kötelezettség arányában tartalmazza a javaslat;

- a tüzelőolajfelhasználás után - az ágazati hovatartozástól függetlenül - a felhasználók teljes köre 100%-os visszatérítésben részesül;

- a gázolajfelhasználási utáni visszatérítés

a) a vasúti közlekedés és a hajózás esetében az adott tevékenységet folytató gazdálkodó szervezeteket illeti meg. Mértéke a mindenkori gázolaj árába beépülő útalaphozzájárulási kötelezettség százalékában a következő: a vasúti és a hajózási tevékenységet folytató gazdálkodó szervezetek a vasúti és a hajózási tevékenységükből származó árbevételük arányában - a felhasznált gázolajmennyiség útalapbefizetési kötelezettsége után - 100%-os visszatérítésben részesülnek.

b) a mezőgazdaságban - a mezőgazdasági tevékenységből származó árbevétel arányában - azokat a gazdálkodókat illeti meg, amelyekre az Áfa törvény hatálya kiterjed.

A visszatérítés egységesen 62,5%, amely a mezőgazdasági tevékenység gázolajfelhasználásának közutak használatához kapcsolódó, illetve ahhoz nem kapcsolódó átlagos mértékeinek figyelembevételével került kialakításra.

A visszatérítés (technikai) lebonyolítása - az abban érdekeltek várhatóan nagy száma miatt - önbevallásos rendszer keretei között, az APEH apparátusának bevonásával (annak szervezetére alapozottan) valósul meg. Az APEH-hez havonta elszámolásra (bevallásra) benyújtott ÁFA egyenleg mértéke módosítható (korrigálható) azzal az összeggel (visszatérítéssel), amelyet a közutakat közvetlenül nem igénybevevő mezőgazdasági, hajózási és vasúti tevékenységet folytató gázolajfelhasználók a gázolaj árába beépülő útalapbefizetési kötelezettség arányában számolnak el. Az útalap - az APEH kimutatásaira alapozva - havonta (utólag) befizeti a költségvetésbe az összesített visszatérítésnek megfelelő összeget. A jogosultság elbírálására (ellenőrzésére) utólag, az időszakos APEH ellenőrzések keretei között kerül sor.

A vázolt konstrukció külön, célorientált apparátus életrehívása nélkül is áttekinthetően és ellenőrizhetően működtethető.

Ez a rendszer biztosítja, hogy az útalaphozzájárulás csak a közutakat közvetlenül igénybevevőket terhelje és a fogyasztói ár azonossága következtében a gázolaj és tüzelőolaj egymással való helyettesítéséből adódó visszaélési lehetőségek nagyrészt kiküszöbölhetők legyenek.

A 7. §-hoz

A gazdaságban zajló változások, a piaci gazdasági modellre történő áttérés, a gazdaság- és a szociálpolitika célkitűzéseinek módosulásai - számos konkrét eredmény mellett - negatív folyamatokat is beindítottak. Ilyen hatásnak tekinthetjük az inflációs folyamatok erősödését.

Az útalap működőképességét, működésének hatékonyságát az inflációs folyamatok erősen befolyásolják. Mivel a meghatározó bevételt jelentős motorbenzin, valamint gázolaj és tüzelőolaj értékesítés - a jelenleg élő konstrukcióból adódóan - a mennyiséghez kötött állandó (Ft/liter, illetve Ft/to) összegekkel járul hozzá az útalap forrásaihoz, ez az infláció következtében fokozatosan értékét veszti.

Az inflációs hatások kivédése érdekében az útalap forrásképzésének rendszerét olyan automatizmusra kell építeni, amely az üzemanyagértékesítésből származó útalapforrások reálértékének megőrzését biztosítja. Ennek megfelelően az útalapbefizetési kötelezettségek fix összegben előírt mértékeinek a várható inflációs trendhez igazodó évenkénti módosítása az állami költségvetés feladatai között jelenik meg. Ily módon a fix összegek (Ft/liter, illetve Ft/to) „indexálásának” mértékét minden évben az Országgyűlés állapítja meg.

Az infláció mindenkori várható mértékének meghatározására az állami költségvetés kidolgozásának keretében kerül sor. Ezt figyelembe véve évente kerül meghatározásra az útfejlesztés, fenntartás és üzemeltetés várható költségszintje, amelyhez igazodóan a szükséges bevételnövekmény biztosítása - az állami költségvetésről szóló törvényben meghatározott intézkedések segítségével - az útalap forrásainak növelésével valósítható meg.

-----STARTING---POINT---VEGE---