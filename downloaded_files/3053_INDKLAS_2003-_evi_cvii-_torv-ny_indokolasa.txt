2003. évi CVII. törvény indokolása

„A sivatagosodás elleni küzdelemről a súlyos aszállyal és/vagy sivatagosodással sújtott országokban, különös tekintettel Afrikára” ENSZ Egyezmény kihirdetéséről

Indokolás

Az ENSZ keretén belül került kidolgozásra „A sivatagosodás elleni küzdelemről a súlyos aszállyal és/vagy sivatagosodással sújtott országokban, különös tekintettel Afrikára” Egyezmény, amelynek elfogadására az ún. Rio-i folyamat részeként 1994-ben került sor. Az Egyezmény 1994. októbere és 1995. októbere között nyitva állt aláírásra, ezen időszak alatt 115 ország írta alá. Nemzetközi jogi értelemben 1996. december 26-án lépett hatályba, azaz az ötvenedik ratifikációs, elfogadási, jóváhagyási, illetve csatlakozási okmány letétbe helyezése utáni kilencvenedik napon. 2003. augusztusáig 186 ország lett Részes Fél az Egyezményben, beleértve hazánkat és az Európai Unió összes tagállamát is.

„A sivatagosodás elleni küzdelemről a súlyos aszállyal és/vagy sivatagosodással sújtott országokban, különös tekintettel Afrikára” ENSZ Egyezmény alapvető célkitűzése, hogy nemzetközi (globális) szinten összehangolja, s egyben nemzeti szinten elősegítse azon erőfeszítéseket, amelyek a sivatagosodás ellen, illetve az aszály megelőzésére és hatásai kezelésére irányulnak, a fenntartható fejlődés szellemében. Ennek a célkitűzésnek az elérése hosszú távú, koordinált stratégiákat igényel, amelyek az érintett területeken a földterület jobb termőképességére, a talaj és a vízkészletek rehabilitációjára, a velük való fenntartható gazdálkodásra irányulnak

Az Egyezményhez való csatlakozásról az Országgyűlés a 47/1999. (VI. 3.) OGY határozattal döntött. Az Egyezményhez Magyarország az 1999. július 13-án letétbe helyezett okirattal csatlakozott, amely csatlakozás az Egyezmény felé 1999. október 11-én lépett hatályba.

Magyarországnak az Egyezményhez való csatlakozását egyrészt a nemzetközi normákhoz való igazodás, másrészt az érintettség - többek között a mezőgazdaságot sújtó rendszeres aszály, a túlnyomórészt alvízi helyzet az ország területét érintő nemzetközi vízfolyásokon, a talajpusztulás, valamint a problémák megoldásának nemzetközi összefüggései - indokolták.

Figyelemmel egyrészt arra, hogy az Egyezmény az ENSZ Egyezmények között is kiemelkedő helyet foglal el, végrehajtása hosszú távú feladatokat ró az országra, másrészt arra, hogy az Egyezményhez való csatlakozásról az Országgyűlés a 47/1999. (VI. 3.) OGY határozatában rendelkezett, feltétlenül szükséges az Egyezmény törvénnyel történő kihirdetése.