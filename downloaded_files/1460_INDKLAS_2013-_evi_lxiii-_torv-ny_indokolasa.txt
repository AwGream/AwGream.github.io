2013. évi LXIII. törvény indokolása

az Európa Tanács tagállamai között a személyek szabad mozgásának szabályairól szóló, 1957. december 13-án, Párizsban aláírt Európai Megállapodás kihirdetéséről

-----STARTING---POINT---ALTALANOS---

Általános indokolás

A törvény célja, hogy megadja a felhatalmazást Magyarország csatlakozásához az Európa Tanács tagállamai között a személyek szabad mozgásának szabályairól szóló, 1957. december 13-án, Párizsban aláírt Európai Megállapodáshoz, valamint kihirdesse azt. Magyarország az Európai Unióhoz való csatlakozásából kifolyólag - a Megállapodásban részes felek relációjában - a szabad mozgás és tartózkodás jogával rendelkező személyek Magyarország területére történő beutazása válik könnyebbé az arra feljogosító okmányok körének kibővítésével. Másrészt a magyar állampolgárok érintett országokba - a Megállapodásban részes 13 EGT-tagállamba és Svájcba - történő beutazásának könnyítését eredményezi azáltal, hogy a többi szerződő félhez hasonlóan Magyarország is felveszi a kiutazásra és az érintett országokba való beutazásra jogosító okmányok listájára az 1 évnél nem régebben lejárt magánútlevelet, illetve személyazonosító igazolványt.

Az Európai Unióról szóló Szerződés (EUSZ) 3. cikk (2) bekezdése által deklarált, valamint az Európai Unió működéséről szóló szerződés (EUMSZ) 21. cikkében részletesebben is az Unió fundamentumaként megfogalmazott négy alapszabadság egyike a személyek szabad áramlása. A szabad mozgás és tartózkodás joga az ’90-es évektől kezdve az Európai Unió Bírósága jogfejlesztő tevékenységének köszönhetően jelentős fejlődésen ment keresztül, amelynek eredményeképpen az uniós polgárok szabad mozgása olyan általános jogosultsággá vált, amely a korábbi gazdasági-munkavállalási dimenzión messze túlmutat. Ezt a szemléletet tükrözi az Unió polgárainak és családtagjainak a tagállamok területén történő szabad mozgáshoz és tartózkodáshoz való jogáról szóló 2004/38/EK európai parlamenti és tanácsi irányelv (a továbbiakban: Irányelv), amely felváltotta a korábbi ágazatonkénti, széttagolt szabályozást.

Az Európai Gazdasági Térségről (EGT) szóló Megállapodás (kihirdette: 2006. évi CXXVI. törvény) - amelynek részes felei az uniós tagállamokon kívül Norvégia, Liechtenstein és Izland - értelmében ugyanis az EGT-tagállamok állampolgárait a szabad mozgás és tartózkodás tekintetében ugyanazok a jogok illetik meg, mint az Európai Unió polgárait. Ezen túl a személyek szabad mozgására vonatkozó szabályok jelentős részének kiterjesztése valósult meg Svájc relációjában is az Európai Közösség és annak tagállamai, valamint a Svájci Államszövetség közötti, a személyek szabad mozgásáról szóló, 1999. július 21-én aláírt és 2002. június 1-jén hatályba lépett megállapodás formájában (kihirdette: 2006. évi CXXV. törvény). Összességében tehát 31 ország állampolgárai részesülhetnek a szabad mozgás és tartózkodás joga nyújtotta kedvezményekből.

Az EGT-tagállamok, illetve Svájc állampolgárai érvényes úti okmány vagy személyazonosító igazolvány birtokában, vízummentesen jogosultak az egymás - így a Magyarország - területére történő belépésre és három hónapot meg nem haladó időtartamú tartózkodásra. A belső határok ellenőrzésének megszűnésére figyelemmel az uniós jog nem írja elő ezen okmányok felmutatásának a kötelezettségét sem. Az Irányelv értelmében, ha az uniós polgár nem rendelkezik a szükséges úti okmánnyal, beléptetése nem tagadható meg, amennyiben igazolja vagy más módon bizonyítja, hogy rendelkezik a szabad mozgás és tartózkodás jogával [5. cikk (4) bekezdés].

A magyar szabályozás szerint a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény (a továbbiakban: Szmtv.) lehetővé teszi, hogy az EGT-állampolgár az Szmtv. 3. §-ában foglalt beutazási feltételektől eltérően, más módon bizonyítsa a szabad mozgás és tartózkodás jogának fennállását, így valószínűsítse személyazonosságát, valamint azt, hogy EGT-állampolgár. Ennek egyik eszköze lehet a beutazni kívánó, a szabad mozgás és tartózkodás jogával egyébként rendelkező személy lejárt érvényességű úti okmánya vagy személyazonosító igazolványa. Az 1957-ben aláírt, az Európa Tanács tagállamai között a személyek szabad mozgásának szabályairól szóló Európai Megállapodás (a továbbiakban: Megállapodás) lényege, hogy az Európa Tanács (ET) részes tagállamai relációjában - akik jelenleg Törökországtól és Ukrajnától eltekintve egyben EGT-tagállamok is - három hónapot meg nem haladó időtartamra nem csak úti okmánnyal, hanem személyazonosító igazolvánnyal is be lehet utazni, akkor is, ha ez utóbbiak érvényességi ideje bizonyos időn belül már lejárt. A Megállapodás szerint a részes felek eljuttatják a többi állam számára azt a listát, amely a be- és kiutazásra jogosító okmányaikat tartalmazza, amelyet jóvá kell hagyniuk (ehhez a lista ET Főtitkár általi továbbítását követő két hónapos ún. csendes eljárás áll rendelkezésükre).

Jelenleg 13 EGT-tagállam és Svájc biztosítja a bizonyos ideje lejárt úti okmánnyal vagy személyazonosító igazolvánnyal történő beutazást és rövid időtartamú tartózkodást. Lakosságszámra vetítve hozzávetőleg 300 millió EGT-állampolgárt fed le a Megállapodás és biztosít számukra könnyített beutazást és tartózkodást. A Megállapodáshoz való csatlakozással a szabad mozgás és tartózkodás jogának gyakorlásához nyújtunk könnyítést azáltal, hogy az Irányelv adta keretek között e jogosultság bizonyításának egyik lehetséges eszközeként expressis verbis, kötelezően elfogadjuk az EGT-tagállamoknak, illetve Svájcnak a Megállapodás Függelékében felsorolt okmányait. Közülük Ausztria, Belgium, Franciaország, Németország, Luxemburg, Portugália, Spanyolország, valamint Svájc állampolgárai öt évnél nem régebben lejárt (magán) útlevéllel is beutazhatnak majd hazánk területére, továbbá Németország esetében az egy éven belül lejárt személyazonosító igazolványt is elfogadják a felek. Egyes országok esetében (pl. Olaszország) a szüleikkel utazó kiskorúak számára a rendőrhatóság által kiállított utazási dokumentummal (anyakönyvi kivonattal) is biztosított a beutazás a többi részes állam területére.

A Megállapodásnak részese Törökország és Ukrajna is, amelyek harmadik országként az ún. uniós vízumrendelet (539/2001/EK tanácsi rendelet) I. Melléklete alapján vízumköteles országnak minősülnek. A Megállapodás ugyanakkor lehetővé teszi, hogy bármely szerződő fél a többi részes állam valamelyikének vonatkozásában közrendi, közbiztonsági vagy közegészségügyi okból elhalassza jelen Megállapodás hatálybalépését, illetőleg felfüggessze annak alkalmazását [7. cikk] (ahogy ezt meg is tették az EGT-tagállamok e fenti két két állam vonatkozásában). Magyarország a csatlakozással együtt nyilatkozatot tesz, amelyben az uniós vízumrendeletre hivatkozással szintén elhalasztja - határozatlan időre - a Megállapodás hatálybalépését Törökország és Ukrajna vonatkozásában.

A Polgári és Politikai Jogok Nemzetközi Egyezségokmányának (kihirdette: 1976. évi 8. törvényerejű rendelet) 12. Cikk (2) bekezdése, illetve regionális szinten az Emberi Jogok Európai Egyezménye Negyedik Kiegészítő Jegyzőkönyvének (kihirdette: 1993. évi XXXI. törvény) 2. Cikk (2) bekezdése rögzíti: mindenki szabadon elhagyhat minden országot, beleértve saját országát is. Az EUSZ, illetve az EUMSZ - a fentiekben kifejtetteknek megfelelően - szintén alapelvként deklarálja a tagállamok között a személyek szabad mozgását, és az ezt gátló akadályok megszüntetését - amely vonatkozik a magyar állampolgárok más uniós tagállamokba való beutazására is.

-----STARTING---POINT---RESZLETES---

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés b) és c) pontjai alapján az Országgyűlés ad felhatalmazást a Megállapodás kötelező hatályának elismerésére. Jelen § - az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően tartalmazza a belső jogba transzformált Megállapodás hiteles angol nyelvű szövegét és annak hivatalos magyar nyelvű fordítását.

A Megállapodás viszonylag rövid, mindössze tizenhárom cikkből és a beutazásra jogosító okmányokat felsoroló Függelékből áll. A Megállapodás 1. Cikke értelmében a szerződő felek állampolgárai - tartózkodási helyüktől függetlenül - a Függelékben felsorolt okmányok egyikének a birtokában minden további engedély beléphetnek egy másik szerződő fél területére és ott három hónapot meg nem haladó időtartamban tartózkodhatnak. Ez a könnyítés nem vonatkozik a három hónapot meghaladó időtartamú tartózkodás, valamint a jövedelemszerző tevékenység folytatása céljából történő beutazásra.

A 2-4. Cikkek a részes államok belső jogának alkalmazhatóságáról, illetve a kedvezőbb rendelkezéseket tartalmazó nemzetközi szerződések elsőbbségéről szólnak (kompatibilitási klauzula). A Megállapodás egy általános visszatérési rendelkezést is tartalmaz (5. Cikk), majd a 6. Cikk deklarálja, hogy a Megállapodás által garantált beutazási könnyítések ellenére a részes államok - szuverenitásukból kifolyólag - fenntartják a jogot más részes felek nem kívánatos állampolgárai beléptetésének megtagadására. A 7. Cikk lehetővé teszi, hogy bizonyos részes államok egymás közötti relációjukban elhalasszák a Megállapodás hatálybalépését, illetve meghatározott államokkal szemben annak alkalmazását felfüggesszék (ahogy ezt az EGT-tagállamok meg is tették Törökország és Ukrajna vonatkozásában).

A Megállapodás 8-13. Cikkei a záró rendelkezéseket tartalmazzák (kötelező hatály elismerésének módozatai - aláírás vagy ratifikáció -, hatálybalépés, nem ET-tagállamok csatlakozása, felmondás). Kiemelendő a 11. Cikk, amely a részes féllé váló államok által közölt okmánylista elfogadásának eljárását rögzíti. Ezt a listát akkor kell az összes szerződő fél által jóváhagyottnak tekinteni és felvenni a jelen Megállapodás Függelékébe, ha arra az ET Főtitkára általi megköröztetést követő két hónapon belül nem érkezett kifogás.

A Megállapodás 1958. január 1-jén lépett hatályba. Jelenleg 16 részes állama van, s további két állam (Ciprus és Moldova) írta alá, de ratifikációjukra még nem került sor.

A 4. §-hoz

Magyarország által a Megállapodáshoz - annak 1. Cikk (1) bekezdésének és 7. Cikkének megfelelően - fűzött két nyilatkozat szövegét tartalmazzák, illetőleg rendelkeznek belső jogi kihirdetésükről.

Magyarország a csatlakozással egyidejűleg nyilatkozatot tesz, amelyben az ún. uniós vízumrendeletre (539/2001/EK tanácsi rendelet) hivatkozással határozatlan időre elhalasztja a Megállapodás hatálybalépését Törökország és Ukrajna vonatkozásában. Ennek indoka, hogy e két ország az uniós vízumrendelet I. Melléklete alapján vízumköteles országnak minősül. A másik nyilatkozat a jelenleg hatályos úti okmányok körén túl az 1 éven belül lejárt magánútlevelet és személyazonosító igazolványt is a Megállapodás részes államaiba való beutazásra jogosító okmányként ismeri el (Törökország és Ukrajna kivételével). Az 1 éves időlimit meghúzását az indokolja, hogy a jóhiszemű, külföldre utazni kívánó állampolgároknál is előfordulhat, hogy útlevelük/személyazonosító igazolványuk lejárt. Az egy év pedig olyan ésszerű időtartamnak tekinthető, amelyen belül az új okmány biztosan kiváltható, s addig sem sérül az érintett külföldre utazáshoz való jogának gyakorolhatósága.

Az 5. §-hoz

E szakasz rendelkezik a Megállapodás belső jogi hatálybalépésének napjáról (amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával). Tekintettel arra, hogy a Megállapodás Magyarország vonatkozásában történő hatálybalépése határozza meg a kihirdető rendelkezések hatálybalépésének napját, s ez az időpont egyelőre még nem ismert - a Megállapodás, illetve az ahhoz fűzött nyilatkozatok hazánk számára a ratifikációs okirat letétbe helyezését követő hónap első napján lépnek hatályba. A hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító közleményt a letéteményestől kapott értesítések alapján hivatalból, a szaktárca külön közbenjárása nélkül adja ki a külügyminiszter.

A 6-7. §-hoz

A belső jogszabályok közötti szövegszerű koherencia megteremtése érdekében a Megállapodás kihirdetésével egyidejűleg szükség van a külföldre utazásról szóló 1998. évi XII. törvény (a továbbiakban: Utv.) tárgyi hatályának módosítására akként, hogy a Magyarország által kiállított, külföldre utazásra jogosító úti okmányok köre alól a törvényben meghatározottakon túl nemzetközi szerződés azoktól eltérően is megállapíthasson magyar állampolgárok által felhasználható úti okmányokat. Ennek érdekében ki kell egészíteni az Utv. 1. §-át egy új (4) bekezdéssel, amely a külföldre utazásra jogosító okmányokról rendelkező általános szabály mellett lehetővé teszi, hogy Magyarország által kiállított, külföldre utazásra jogosító úti okmányok köre alól a törvényben meghatározottakon túl nemzetközi szerződés azoktól eltérően is megállapíthasson magyar állampolgárok által felhasználható úti okmányokat.

Ezen túl a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény módosítása is szükséges. E törvényben kell ugyanis kifejezetten szabályozni, hogy a Megállapodás alapján bizonyos, a szabad mozgás és tartózkodás jogával rendelkező személyek nem érvényes úti okmány, nem érvényes személyazonosító igazolvány vagy egyéb okmány birtokában is jogosultak mind a beutazásra, mind a három hónapot meg nem haladó tartózkodás jogára.