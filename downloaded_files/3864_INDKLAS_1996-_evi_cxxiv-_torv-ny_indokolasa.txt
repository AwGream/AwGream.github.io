1996. évi CXXIV. törvény indokolása

a Magyar Köztársaság 1997. évi költségvetéséről

ÁLTALÁNOS INDOKOLÁS

I. A Kormányzat gazdaságpolitikájának fő vonásai 1997. évben

A. Gazdaságpolitikai törekvések, a makrogazdasági egyensúlyviszonyok

1. Keretfeltételek

Az 1997. évi gazdaságpolitika a kormány középtávú gazdasági stratégiáján alapul, ugyanakkor figyelembe veszi az 1996. évi gazdasági folyamatokból adódó tapasztalatokat is. Ma úgy tűnik, hogy ez utóbbiak nem változtatnak lényegesen az 1997. évi várható folyamatok karakterén, így gazdaságpolitika és ezen belül a pénzügypolitika mozgásterén sem.

A gazdaságpolitika változatlanul arra törekszik, hogy folytassa az eddig sikeresnek bizonyult stabilizációs irányzatot. (Ennek hatására az ország fizetési mérlege a programban előirányzott 2 milliárd USD-nél akár már idén is lényegesen jobb lehet és 1997-ben 1,5-2 milliárd USD körül alakulhat.)

Folytatni indokolt továbbá - de kisebb mértékben, konszolidált körülmények közt és módszerekkel - a vállalkozói szféra javára megkezdett jövedelemátcsoportosítást is úgy, hogy a többletjövedelem ott a szükséges strukturális átalakulásokat előidéző beruházásokban testesüljön meg. (Ezt hivatottak segíteni az 1997-re előirányzott adópolitikai intézkedések, a beruházások élénkítése érdekében a közelmúltban elhatározott intézkedések, valamint az állami beruházások 1997-re elhatározott bővítése is.) A cél tehát nem különleges kedvezmények nyújtása meghatározott területekre koncentrálva, hanem általában a vállalkozói szféra befektetési kedvének ösztönzése.

1997-ben a gazdaság növekedése várhatóan 2% körül alakul, ami lehetőséget ad - gyökeresen eltérően a korábbi évektől - a belföldi felhasználás szerény bővülésére. A belföldi keresletet globálisan korlátozó intézkedésre tehát már nem kerül sor, így - a teljesítmények kedvezőbb alakulása mellett - a lakossági fogyasztás már nem csökken és a reálbérek gyakorlatilag stagnálni fognak.

Továbbra is előtérben áll - az 1995. évi radikális stabilizációs intézkedések hatására kialakult „árpúp” nyomán - az infláció leszorítására irányuló gazdaságpolitika. Az idén hónapról-hónapra csökkenő árindex mutatja, hogy ez a törekvés reális; így ma is bizonyosnak látszik, hogy az év végére az elmúlt év végéhez képest az árindex 20% körül lesz. 1997-re átlagosan 18% körüli inflációval számolunk.

Változatlanul cél az államháztartás újraelosztó szerepének, GDP-hez mért magas arányának csökkentése, mert ez növeli a vállalkozói szféra rendelkezésére álló forrásokat, gyorsítja a versenyszektor potenciális növekedését, elősegíti a gazdaság versenyképességét. Ugyanakkor a költségvetési intézményi kör, mai méretében és szerkezetében - a feladatok és intézményhálózat átalakítása, egyes intézmények racionalizálása, a bevételek növelése nélkül - olyan automatikus, az infláció által determinált kiadásnövekedést vetít előre, amit hosszabb távon nem lehet finanszírozni.

A jövedelempolitikában a gazdasági teljesítményekkel összhangban álló munkajövedelem-kiáramlást kell elősegíteni az érdekegyeztető fórumok közreműködésével. Ha ez nem így történik, akkor a hazai termékek relatív versenyképességének romlása lesz a korlátja a későbbi tartós fellendülésnek.

A gazdaságpolitika a monetáris és fiskális politika közelmúltban kicsiszolódott összehangoltságára épül. Sikeresnek bizonyult és fenntartandó az előre meghirdetett csúszó árfolyampolitika, mint a kiszámíthatóságot, az inflációs várakozások lehűtését, a spekulációs tőkemozgások kordában tartását szolgáló alapvető monetáris politikai eszköz, amely időközben bizonyította saját hitelességét. A kialakult mértékek elégségesek ahhoz, hogy fenntartsák a hazai termelők relatív versenyképességét és egyidejűleg fékezzék az inflációs várakozásokat. A beáramló külföldi deviza által generált - a tartós, a gazdaság fejlesztését szolgáló közvetlen külföldi működő tőke beáramlást meghaladó - forintforrás-bővülést azonban a jövőben is semlegesíteni kell a túlzott forintlikviditás elhárítása érdekében, minél kisebb - de elkerülhetetlenül jelentős - kamatköltségek mellett.

Továbbra is jelentős privatizációs bevételekkel lehet számolni, ezek a bevételek azonban a jövőben sem költhetők el. (Nem áll ezekkel a bevételekkel szemben többlettermelés, azaz többlet árualap, hanem a privatizáció során az állam reálvagyona pénzvagyonná alakul át, amit ha fogyasztásra költ el, az vagyonvesztést és természetesen fizetésimérleg-romlást okoz.)

Mindez együtt lehetőséget teremt egy olyan kiegyensúlyozott és tartós növekedési folyamat beindulására, amelynek a húzóereje az export és dinamikus beruházási tevékenységen alapul. A fogyasztás csak ezeknek a tényezőknek a hatására növekedhet - semmiképp sem fordítva.

2. Államháztartási reform

A gazdaságpolitika prioritásai változatlanok. A közelmúltban - szükségképpen - a mennyiségi alkalmazkodást előmozdító eszközök alkalmazása állt előtérben, most azonban a külső finanszírozás feszültségeinek oldódása nyomán a reformjellegű változások kapnak nagyobb súlyt (pénzügyi intézményi rendszer átalakítása, általában az Európai Unióval való konformitás javítása), amelyek csak hosszabbtávon, de tartósan hatnak a gazdasági szereplők viselkedésére és ezáltal a gazdasági szerkezet átalakulására is.

Az államháztartás reformja az állam szerepének alapvető megváltoztatását jelenti, túlmutat a szűken vett fiskális megszorításokon. A paternalista típusú állami gondoskodás átalakulásával párhuzamosan, ténylegesen leépül a túlméretezett állam, párhuzamosan pedig lépésről-lépésre kialakulnak a tartósan finanszírozható állami feladatrendszerek és ezek stabil játékszabályai.

Az állam által finanszírozott szféra reformja egyfelől ennek a körnek a szűkítését jelenti, másfelől azt, hogy

- az e körben működő intézményrendszerekben fokozatosan érvényesüljenek hatékonysági követelmények. A szolgáltatók felvállalható, szabályozott feladatokhoz és teljesítmény-követelményekhez igazítva nyerjék el jövedelmüket. (nem lehet olyan helyzetet előidézni, amikor a piaci szektorban durván érvényesülnek a teljesítménykövetelmények, miközben a közszolgáltatások körében ilyen kényszer nincs),

- ki kell terjeszteni a rászorultsági elv, a célzott támogatások körét, a mindenkire kiterjedő kedvezmények rovására.

Az államháztartási reform heterogén, sok területre kiterjedő, különböző szakmai szempontokon alapuló átalakulási folyamatot jelent, amely már most érinti az egészségügyi ellátást, a szociális transzfereket, a felső- és közoktatást, a közigazgatást, az önkormányzatok szabályozását egyaránt. A reformlépések

- az ún. nagy rendszerek (egészségügy-nyugdíjfinanszírozás, felsőoktatás) működésének (nemcsak finanszírozásának!) racionalizálását helyezik kilátásba;

- tartalmaznak egy átfogó intézményi racionalizációt;

- és fájdalmas kiadási megszorításokat is hoznak. Így pl. a költségvetési intézmények dologi kiadásainál nem lehet teljes egészében kompenzálni az inflációt többlet-juttatással (illetve többlet forrással).

A nyugdíjreform eredményeképpen olyan vegyes finanszírozású rendszer kialakítása a cél, amely három pillérből áll, jótékonyan ötvözi a felosztó-kirívó és a tőkefedezeti rendszer előnyeit, kiküszöböli a hátrányokat és ezzel egyidejűleg garantálja az állampolgárok időskori jövedelmének a biztonságát. Emellett intézkedéseket kell kidolgozni a rokkantnyugdíjazás rendszerének korszerűsítésére is.

Az egészségügy átalakítási programjának alapvető célja: az egyensúlyi követelményeknek megfelelő források felhasználásával kielégítő feltételeket biztosítani a népesség egészségügyi állapotának javításához. 1997-ben a legfontosabb feladat az egészségügyi intézményrendszer strukturális átalakítása, a szükségletek és az ellátási lehetőségek közötti különbségek mérséklése.

Az egészségügyi rendszerben tisztázni kell a biztosítási jogviszonyok és a nyújtott szolgáltatások kapcsolatát. Ebben az összefüggés-rendszerben kell a lakossági térítési díjak szélesebb bevezetésének lehetőségét megvizsgálni. 1997-től a társadalombiztosítás stabil gazdálkodásának egyik alapfeltétele a járulékreform, melynek segítségével szélesíteni lehet a járulékalapot és egyenletesebbé tehető a különböző jövedelemtípusok terhelése. Természetesen ezeknél a lépéseknél az alkotmányossági követelményeknek megfelelően kell a nyújtott szolgáltatásokat is kibővíteni.

A szociális ellátásoknál 1997-ben tovább kell folytatni a célzottság és a szelektivitás érvényre juttatását a rászorultak valós támogatása érdekében. Ennek megfelelően meg kell indítani a mai szétparcellázott ellátások alapvetően egységes jövedelem-kiegészítő támogatássá alakítását, melynek eredményeképpen az állampolgár adott élethelyzetbe kerülve biztosan számíthat az állam segítségére. A jogosultságnál jellemzően a rászorultsági elv erősítése szükséges, a normativitás szűkítésével együtt. Az intézménystruktúrát pedig úgy kell módosítani, hogy a rászorulók gondjaival olyan intézmények foglalkozzanak, amelyek e tevékenységüket nem csupán hivatalból, hanem szolgálatként végzik.

A felsőoktatásban a képzési költségeket és az intézményfenntartást érintő új, normatív finanszírozási rendszer lép életbe, mely jobban igazodik az intézmények vállalt feladataihoz és valós igényeihez. Az államilag finanszírozott hallgatólétszám növekedéséből adódó többletkiadások miatt a felsőoktatás növekvő összegű költségvetési támogatásban részesül. A felsőoktatásnál, illetve a közoktatásban a teljesítményelv érvényesítése tekinthető központi kérdésnek.

A helyi önkormányzatoknál első lépésként a hatásköri és feladatszabályozást kell átalakítani.

A reformjellegű változások nem elsődlegesen azt célozzák meg, hogy csökkentsék az államigazgatás terheit, de az adott körülmények között kénytelenek vagyunk úgy megvalósítani mindezeket, hogy ez egyben az államháztartási kiadások érdemleges szűkülését eredményezze. Egy ilyen „visszafogó reform” megvalósítására a közigazgatás területén általában és a közszolgáltatásoknál jó néhány területen reális lehetőség mutatkozik.

B. A gazdálkodás vállalkozói szemszögből

A gazdaságpolitika kiszámíthatóbb és egyértelműbb, továbbá lehetőleg kedvezőbb feltételeket kíván teremteni a vállalkozások piaci helytállásához:

- a jövedelem- és pénzpolitika a stabilizáció és a versenyképesség javítása végett szükségképpen szigorú, feszes marad, de már a lakossági, fogyasztási kereslet csökkentésére sincs szükség, abszolút restrikció erről az oldalról sem rombolja a piaci kapcsolatokat,

- az infláció, a kamatok, a vállalkozások közterhei csökkennek, mindez kedvez a versenyképesség, a tőkefeltételek javításának,

- a strukturális átalakulás fő irányai lényegesen egyértelműbbé válnak. Befejezéséhez közeledik a privatizáció és felgyorsul a pénz- és tőkepiaci rendszer fejlődése.

1. A vállalkozói szféra forráshelyzetének változása

Az 1995-96. évi külső egyensúly javulás alapvető tényezője volt az államháztartás deficitfinanszírozási igényének visszafogása. Az államháztartás 1997-ben sem bővíti az aggregált keresletet (erre utal az elsődleges egyenleg és a kamatkiadások inflációs komponensének kiszűrésével számított egyenleg is).

A teljes államháztartási deficitfinanszírozási igény azonban 1997-ben nőni fog amiatt, hogy a gazdaságban 1995 közepétől egy jelentős adósságstruktúra átrendeződés folyik. Ennek lényege, hogy az enyhén csökkenő összes nettó adósságon belül csökken az állami és nő a vállalkozói szféra aránya. Az átrendeződés során egyben az állam (jegybankkal konszolidált) adósságán belül nő a forintadósság súlya a külföldi adóssághoz viszonyítva, míg a lakosság és a vállalkozói szféra nettó vagyonpozícióján belül viszont a külföldi források súlya emelkedik. (Ez a vállalkozásoknál nagyobb külföldi adósságban, a lakosságnál kisebb deviza-megtakarításban jelentkezik.) A szerkezetváltás mögött olyan pozitív folyamatok vannak mint pl.: a forint iránti bizalom növekedése, a vállalkozások javuló külső forrásbevonó képessége, a külföldiek nagyobb bizalma.

Mindez azonban a reál vagyon változatlansága mellett az állam számára a nettó kamatteher növekedését, míg a vállalkozásoknál e teher mérséklését, a lakosságnál a nettó kamatbevétel növekedését jelenti nominál értékben. Az érvényes metodika szerint ugyanis a belföldi adósságon, megtakarításon elszámolt kamat a reálkamaton felül tartalmazza az infláció teljes mértékét is; a devizában fennálló adósságon, megtakarításon viszont nem jelenik meg a leértékelés hatása, ez a vagyon az adósságállomány növekményében kerül elszámolásra. Az eltérő elszámolás miatt az átstrukturálódás úgy jelentkezik, hogy a kamatterhek az államnál látszólag növekednek, míg a vállalkozóknál csökkennek, a lakosság kamatbevétele pedig nő (azonos reál vagyoni pozíció esetén). Mivel a portfolió átrendezés 1996-97-ben jelentős és növekvő (több milliárd dollárt jelent), a kamathatás markáns és egyre határozottabban jelenik meg. Ezért látszólag kisebb a vállalkozói szféra nettó hitelfelvétele, de nagyobb az államháztartás deficitje és nagyobb a lakosság nettó megtakarítása is. Így 1997-ben a vállalkozói szféra nettó forrásbevonása csökken, az államháztartás teljes finanszírozási igénye viszont nő az 1996. évihez képest. Ez azonban - az előzőek alapján - nem a kiszorító hatásnak tudható be, hanem az adósság szerkezeti átrendeződésének. (A strukturális változás hatásától eltekintve a vállalatok nettó forrásbővülése tovább tart, azzal a lakosság nettó megtakarítása kevésbé nőne, az államháztartási deficit lényegesen kisebb lenne, mindez a külső forrásbevonás forintban számolt összegének csekély emelkedése mellett, amit a leértékelési hatás magyaráz.)

A számítások szerint a vállalkozói szféra felhalmozásra fordítható saját forrásai (az adózás utáni eredmény és az értékcsökkenés együtt) viszont összességében egyértelműen és nagymértékben nőnek: 1996-ban mintegy 60-70, 1997-ben közel további 50%-kal emelkednek. A vállalkozások saját és hitelforrásainak együttes, jelentős bővítése megfelelően alátámasztja a beruházási fellendülést.

A meghirdetett csúszó árfolyampolitika fenntartása (fokozatosan csökkenő mértékekkel) továbbra is kiszámítható gazdálkodási környezetet teremt a vállalkozások számára. A követendő árfolyampolitika mellett a vállalatok versenyképessége változatlan marad, miközben jelentős könnyebbséget jelent a csökkenő inflációval összhangban lévő kamatmérséklődés.

A kamatpolitikában több szempontra kell figyelemmel lenni. A kamatoknak továbbra is segíteniük kell a megtakarítási hajlandóság magasan tartását, ugyanakkor el kell kerülni, hogy a deviza- és a forint-megtakarítások kamatai közötti diszparitás túlzott deviza-beáramlást eredményezzen. (A kamatdiszparitás azonban nem szüntethető meg, mivel csak így tartható a meghirdetett árfolyampolitika.)

A gazdaság stabilizálódása eredményeként egyre inkább lehetőség van hosszabb lejáratú forrásképződésre. Ez jelentős lökést adhat a fejlesztési, beruházási tevékenység élénkülésének, és megalapozza a vállalkozási tevékenység bővülésének finanszírozását, ezen belül remélhetőleg a beruházások, a tőkefelhalmozás emelkedését, úgy, hogy - a háztartások megtakarításainak mértéktartó emelkedése mellett - a külföld felé az ország nem támaszt az 1996. évinél nagyobb forrásigényt. Így az elért külső egyensúly javulás mind 1997-re, mind pedig - figyelembe véve, hogy a vállalkozói szektorban a tőkefelhalmozással megalapozható a versenyképesség fenntartása, javulása - hosszabb távra is stabilizálható.

2. A közterhek mérséklődése

a) a kormány olyan változtatásokat kíván megalapozni és életbe léptetni a társadalombiztosítási alapok gazdálkodásában, hogy azok egyensúlya a járulékalapok szélesedése, de változatlan egyéni, sőt csökkenő vállalkozói járulékkulcsok mellett biztosítható legyen. Ez utóbbi körben a csökkenés mértéke a mai számítások szerint 1,5 százalékpont lehet. Ez a lépés nyilvánvalóan mérsékli a vállalkozások átlagos költségeit (a bérhányadok eltérései szerinti szóródással), ezáltal versenyképességüket javítja, az inflációs nyomást csökkenti,

b) a jövedelemadózással érvényesülő átlagos adóterhelés azzal csökken, hogy ez évtől enyhül a valódi tőkejövedelem (osztalék) adója is, miközben továbbra is jelentős kedvezményt élvez a vállalkozásban maradó, a felhalmozási célú jövedelem. Az egyéb célú jövedelem-felhasználás drágul és változtatások történnek az adóalap védelme érdekében is,

A vállalkozói tevékenység adózása (és mögötte az amortizáció, a költségek és a bevételek felhasználása) lényegében egységes szabályozás alapján, semlegesebbé válik. Egyszerűsödik, áttekinthetőbbé válik a jövedelemadózás.

A felhalmozást, a külföldiek befektetéseit és az exportot illető eddig odaítélt speciális kedvezmények hatálya fennmarad és néhány újabb kedvezmény lép életbe.

3. A vállalkozókat érintő költségvetési támogatások

A költségvetési politika alapvető célkitűzése az államháztartás újraelosztó szerepének csökkentése, amely a költségvetés támogatási rendszerének az EU normák szerinti átstrukturálását is jelenti. A piaczavaró, a versenysemlegeséget sértő, alapvetően termelési célú támogatások radikális leépítése mellett a költségvetés az EU csatlakozás jegyében, az EU támogatási politikájával kompatibilis, a piacgazdaság fejlődése szempontjából szükséges területekre koncentrál, illetve ezen célokat kiszolgáló támogatási rendszer kialakítására törekszik.

4. A csődtörvény változása

A működő vállalkozások mintegy egynegyede tartozik ma a csődtörvény hatálya alá. Minden ezer regisztrált szervezet közül évente 25-30 vállalkozás ellen kezdeményeznek csőd-, illetve felszámolási eljárást. A csődeljárásról, a felszámolási eljárásról és a végelszámolásról szóló 1991. évi IL. törvény 1997. január 1-jétől módosul. A tervezett módosítások egyrészt az eljárások elhúzódásának megakadályozását célozzák, másrészt bővülnek a hitelezők ellenőrzési jogai. Az intézkedések a gazdaságra közvetett módon kedvezően hatnak.

5. A pénz- és tőkepiac feltételeinek változása

A pénzügyi kormányzat célja a pénzintézetek felkészítése arra, hogy működésük megerősítésével, teljesítményük és szolgáltatásaik színvonalának javításával hozzájáruljanak a gazdaság fejlődéséhez.

A vázolt célok elérése érdekében tovább folytatódik, és az állami tulajdonrész minimálisra csökkentésével a tervek szerint 1997-ben le is zárul a bankprivatizáció. A privatizációban elsőbbséget kapnak a szakmai befektetők úgy, hogy tulajdonszerzésük lehetőség szerint tőkeemeléssel történjen. Az állami tulajdonban lévő bankok privatizációja az érintett pénzintézetek egyedi adottságait, lehetőségeit figyelembe véve differenciált módon történik, továbbá fontos szempont a versenysemlegesség biztosítása, hogy a bankprivatizáció minél szélesebb (külföldi és belföldi) befektetői kör bevonásával valósuljon meg.

Ezzel a megközelítéssel egy szigorú felügyeleti és szabályozórendszer megteremtésére, illetve a bankokon belül a cégvezetés javítására irányuló párhuzamos erőfeszítések társulnak. Ennek az összetett reformfolyamatnak egyaránt célja egy olyan bankrendszer kialakításának ösztönzése, amelynek jellemzői teljes mértékben megfelelnek az Európai Unió által megállapított tagsági követelményeknek, illetve arra készteti a magyar bankokat, hogy a későbbiekben sikeresen versenyezzenek az integrált európai bankhálózatban.

A magyar bankok új tulajdonosi struktúrája elősegíti a bankvezetés szakmai felelősségének megerősítését és az egyes pénzintézetek piacvezérelt szakosodásának kibontakozását. Előnye, hogy csökkenti a tulajdonosi felügyelet gyakorlásából az államra háruló terheket, ugyanakkor bizonyos mértékű állami tulajdonrész fenntartásával biztosítja a szükséges kormányzati beavatkozás lehetőségét.

A tőkeemeléses privatizáció révén a tervek szerint mintegy 10-15 milliárd forinttal nő a bankszektor tőkeállománya. Ez forrás oldalról jelentős javulást eredményez a vállalkozások hitelezése számára. A szakmai befektetőktől várható szakértelem javítani fogja a bankok gazdálkodását és üzleti tevékenységét. Ezért a privatizált bankoknál jobb jövedelmezőségre lehet számítani, ami a kamatrés csökkentésén keresztül elősegítheti a hitelkamatok csökkenését is. Bővülni fog a szolgáltatások köre, és remélhetőleg kiterjesztik a fiókhálózatukat is, miáltal a gazdálkodók számára a szolgáltatások területileg is elérhetőbbé válnak.

A bankrendszer az univerzalitás irányába nyit, az univerzalitásnak abban az értelmében, hogy a befektetési szolgáltatások területén is tevékenykedhessenek a bankok. Az ún. univerzális bankok azonban csak fokozatosan tudnak kialakulni, ehhez a törvényi felhatalmazáson kívül ki kell dolgozniuk saját szabályzataikat, számviteli nyilvántartásaikat, és ki kell építeniük informatikai rendszerüket.

Mind a lakosság, mind a vállalkozások részére nyújtandó szolgáltatások köre igen fontos új szolgáltatásokkal bővül az új szakosított hitelintézetek létrehozatala által.

A nemzetközi elkötelezettségek alapján a külföldi bankok fiókjai - ideértve a pénzügyi közvetítő rendszert is - 1998. január 1-jétől kezdhetik meg működésüket. Az erre való felkészülést jövőre úgy kell végrehajtani, hogy ez a lehetőség is minél nagyobb mértékben hozzájáruljon a pénzügyi szolgáltatások színvonalának javulásához és körük további kiszélesedéséhez. A feltehetőleg számos külföldi bank által létesítendő bankfiók működése még egyszerűbbé teszi a vállalkozások számára a külföldi pénzintézetektől való hitelfelvételt, és a fokozódó verseny elősegítheti a szolgáltatások díjainak csökkenését is.

A tőkepiacon javulni fog a befektetők kiszolgálása azáltal, hogy az új hitelintézeti törvény a bankoknak is lehetőséget ad az azon való megjelenésre. Az értéktőzsde és az árutőzsde között megteremtődik az átjárhatóság lehetősége.

6. A privatizációs folyamat

Az 1995. évi XXXIX. törvény előírásai szerint az 1995-ben felgyorsult privatizációs folyamat jelentős eredménnyel járt, az energiaszektor, az infrastruktúra és a feldolgozóipar jelentős társaságai magánkézbe kerültek. Az ún. egyszerűsített technikával lebonyolított, kisebb társaságok értékesítése is előrehaladt. Erőteljes előkészítő munka folyt a kárpótlási jegyekkel szembeni vagyonkínálat megalapozására és a társadalom-biztosítási önkormányzatok részére történő ingyenes vagyonjuttatás megoldása érdekében.

1996. I. felében a privatizáció lendülete folytatódott, meghirdetésre kerültek a még privatizálható erőművi társaságok. Elkészültek a privatizációs elképzelések, a pályázati kiírások is a vagyonkezelés, a reorganizáció révén előkészített vállalkozások és egyes pénzintézetek privatizációjára. Átadásra kerül a társadalombiztosítási önkormányzatok részére számításba vett vagyon döntő többsége, és a kárpótlási jegyek felhasználását is több tíz milliárd forint értékű vagyonkínálat segíti elő.

Az 1995-96. évi privatizációs folyamatok eredményeként - a kormányzat szándéka szerint - 1997-ben az állam vállalkozói vagyona értékesítésének folyamata döntő mértékben lezárul, de egy-egy társaság, illetve a pénzintézetek privatizációja áthúzódhat 1998-ra is. A vállalt garanciális és szavatossági kötelezettségek teljesítésére az 1996-ban megkezdett pénztartalék-képzés folytatása szükséges. A tartós állami tulajdonban működő vagyonrészek hatékonyságának javítása érdekében a reorganizáció folytatódik.

A többségi állami tulajdonban maradó vállalkozásoknál, a foglalkoztatás és bérpolitika vonatkozásában, az általános gazdaságpolitikai követelmények figyelembevétele mellett, mérlegelni kell az adott gazdasági terület gazdálkodására vonatkozó perspektivikus elgondolásokat, valamint a területre jellemző egyéb sajátosságokat. Ezért a többségi tulajdonosi jogokat gyakorló szerv vezetőjével - a kormányzat gazdaságpolitikájával összhangban lévő - konkrét elgondolásokat ki kell dolgoztatni.

7. Versenyképesség

A termelékenység a gazdasági rendszerváltás első éveiben igen gyorsan javult. Az utóbbi néhány évben azonban ez évi 2-3%-ra mérséklődött, mivel a foglalkoztatottak száma már kisebb ütemben csökken, mint korábban. Jövő évre a foglalkoztatottak létszámát tekintve jelentős változások nem várhatók, azaz a termelékenység növekedése a gazdasági teljesítmény (2% körüli) emelkedéséből származik. Erre a javulásra szükség is van a versenyképesség szempontjából.

A fajlagos munkaköltségen alapuló versenyképességi mutató eddigi javuló tendenciája ugyanis (az MNB kísérleti számításai szerint) már lefékeződni látszik. Jövőre még inkább így lesz, mert az eddigi javulást a reálbérek csökkenése is alátámasztotta. Csak arra lehet számítani, hogy a munkaköltségek aránya a GDP-n belül valamelyest továbbra is csökken.

1997-től a versenyképesség javulásának fő tényezői a termelékenység növekedése, a vállalkozások továbbra is várhatóan mértéktartó bérgazdálkodása, s az erre rakódó közterhek csökkenése.

C. Az életkörülményeket meghatározó tényezők, társadalmi hatások

A lakosság életkörülményeit a demográfia, a foglalkoztatási viszonyok alakulása, a gazdaságpolitika életszínvonal-politikára vonatkozó főbb elképzelései és ezen belül az államháztartási reform 1997-ben megvalósuló lépései határozzák meg.

A népesség 1997-ben várhatóan mintegy 30-35 ezer fővel csökken. A termékenységi és halandósági folyamatokban a kedvezőtlen tendenciák fennmaradnak. A fiatalok gyermekvállalási hajlandóságát az életpálya kilátás, a munkahelyszerzés, a jövedelmi perspektíva határozza meg, amelyben érdemi változásra rövid távon nem lehet számítani.

A munkaerőpiac jellemzője a munkaerő kínálat mérsékelt növekedése lesz. Ezt enyhíti a felsőoktatási intézményekben továbbtanulók számának emelkedése. A nyugdíjkorhatár felemelése a munkaerőpiacot egyelőre nem befolyásolja jelentősen. A munkaerő-forrásként szóba jöhető (gazdaságilag aktív korú és munkavállaló inaktív korú) 6,2 millió főből kb. 4 millió foglalkoztatott, mintegy 500-520 ezer regisztrált munkanélküli, és kb. 100 ezer passzív munkanélküli prognosztizálható. A foglalkoztatásban továbbra is jellemző lesz a tartósan munkanélküliek és az ismételten munkanélkülivé válók magas létszáma. 1997-ben azonban életbe lépnek olyan új átképzést és foglalkoztatást kombináltan biztosító rendszerek, amelyek néhány régióban csökkentik a foglalkoztatási feszültségeket és átmeneti vagy tartós foglalkoztatást biztosítanak. A központi költségvetésből 1997-ben kb. 5 milliárd forint a közmunkák finanszírozását, a munkanélküliek foglalkoztatását fogja segíteni.

A lakossági jövedelmeket döntően a keresetek alakulása fogja meghatározni, a keresetek átlagos növekedése 17% körül lesz. Az 1997. évi gazdaságpolitikai programhoz készített prognózis a reálbérek csökkenésének, a versenyszféra és a közszolgálati szféra közötti kereseti olló további elnyílásának megszűnésével, a keresetek átlagos adóterhelésének csökkentésével számol a nominális mutatók lehető legalacsonyabb üteme mellett. Ezekkel a feltételekkel a bruttó átlagkeresetek kb. 17%-os növekedése van összhangban mind a verseny-, mind a közszolgálati szférában.

A nettó átlagkeresetek az adóterhek mérséklődésére tekintettel - 1994. óta először - a bruttónál gyorsabban, 17-18%-kal nőnek. Ez a prognosztizált infláció mellett lehetővé teszi a reálbérek szintentartását.

A lakosság jövedelmi helyzetét a módosuló SZJA törvény kedvezően befolyásolja, a változtatás minden jövedelemadó alá eső adóalany helyzetén javít.

A nettó jövedelempozíciót befolyásolja a társadalombiztosítási kötelezettségek jövedelemalapjának kiszélesítése, amely elsősorban azoknak a nettó jövedelem pozícióját gyengíti (összességében mintegy 30-40 milliárd forinttal), akik a bérjellegű jövedelmeken kívül más forrásokból is jövedelemmel rendelkeznek, illetve mint egyéni vállalkozók a minimálbérhez kötődően fizetnek járulékot.

1997-ben szűkülni fog az államháztartási reform ellátó rendszereket célzó átalakítása miatt a korábban térítéshez alig, vagy egyáltalán nem kötött szolgáltatások köre, és a már bevezetett térítési díjak emelkedésével is számolni lehet. A fogyasztásban ezek a szolgáltatások egyre nagyobb szerepet kapnak. A változások pozitívuma, hogy ennek hatására növekednek e szolgáltatásokkal szembeni lakossági elvárások és a szolgáltatások színvonalának javulását az igénybe vevők jobban megkövetelik. Az így kialakuló minőségi változásokat azonban a lakosság egy része a szolgáltatás fizetőssé válása és eltérő igénybevétele miatt feltehetően szubjektíven és alulértékeli.

A nyugdíjrendszer reformja a már bejelentett korhatár módosításán túl a nyugdíj előtt álló rétegek helyzetét, hangulatát érdemben nem befolyásolja.

A nyugdíj kiegészítések változása következtében - elsősorban azért, mert 1997-re az infláció várhatóan az 1996. évihez képest 5-6%-kal mérséklődik - a nyugdíjaknál reálérték növekedés valósulhat meg. Ez a változás a nyugdíjasok helyzetére kedvező lesz.

Az elmúlt években kialakult jövedelem polarizálódás, munkahelyek tömeges megszűnése miatt jelentősen nőtt az a lakossági réteg, amely csak a szociálpolitika hatókörében kezelhető. A szociális ellátórendszer az 1997. évi átalakításokkal a rászorulók célzottabb kezelésére válik alkalmassá, azonban az ellátásból - az átalakítások következtében - kieső rétegeknél jövedelemhiány is keletkezhet. Az 1996-ban megújított létminimum számítások reálisabb lehetőséget adnak az alacsony jövedelmű, diszponibilis jövedelemmel nem rendelkező társadalmi réteg arányának újbóli meghatározására, fogyasztásának, életkörülményeinek gondosabb feltárására.

Az 1997-es életszínvonal-politikai determinációk, intézkedések réteghatásai nagyjából a következőkben körvonalazhatók:

A gyermek és ifjúsági korosztály helyzetét alapvetően a családok jövedelmi helyzete határozza meg. A családok jövedelmi helyzetének az infláció mérséklődésével párhuzamos stabilizálódása, továbbá az ifjúságot közvetlenül érintő intézkedések kiegyenlíthetik egymást (családi pótlék emelése, eltartotti kedvezmény érvényesítése az adórendszerben, térítésköteles oktatási szolgáltatások és tanszer költségek).

Az aktív korú népesség közérzetét elsősorban a foglalkoztatottságban várható változások determinálják, amelyben általános javulás a prognózis szerint jövőre még nem lesz. 1997-ben külön gondot fog okozni a közszolgálati szférában várható létszámleépítés.

Az aktív foglalkoztatottak anyagi helyzete a személyi jövedelemadó változtatásának hatására javul. Az 1997. évi intézkedések tovább erősítik a vállalkozói jövedelmek és az alkalmazotti keresetek közötti elnyílást; e folyamat azonban csak az eltitkolt vállalkozói jövedelmek létezése miatt jár kedvezőtlen hatásokkal is.

Az időskorú népesség helyzetét meghatározzák a nyugdíjhoz kapcsolódó 1997. évi intézkedések, melyek kedvező hatása a már jelzett kismértékű nyugdíj reálérték növekedés.

A nem aktív lakosság körében 1997 egyik valószínűsíthetően kulcsfontosságú, társadalmilag megoldandó problémája lesz a rokkant nyugdíjrendszer átalakítása, a rokkantosítottak helyzetének, állapotának felülvizsgálata. A tervezett módosítások társadalmi hatása döntően azonban 1998-ban jelentkezik.

II. A költségvetés-politika céljai

A költségvetés-politika a gazdaságpolitikai program érvényesítésének meghatározó eszközrendszere, s mint ilyen, szoros kölcsönhatásban áll a társadalompolitikai és a makrogazdasági feltételekkel, azok elérni kívánt paramétereivel. A központi költségvetés követelményeit és mozgásterét a gazdaságpolitikai prioritások, az azokat motiváló intézkedések, illetve a társadalmi-gazdasági elvárások határozzák meg.

Az elkövetkező időszakban tehát a költségvetési politika fő irányelveit a gazdaságpolitika felsorolt prioritásai alapvetően meghatározzák. Szükség van az egyensúlyi pozícióknak - a lehetőségek szerinti - további javítására, mégpedig az állami szerepvállalásnak egy átgondolt, a reform kereteiben történő csökkentése mellett.

E feladat nehézségét fokozza, hogy a költségvetési politika mozgástere egyre szűkebbé válik. Az adóterheket csökkenteni kellene (erre mind a társasági adónál, mind pedig a személyi jövedelemadónál lényegében sor is kerül), amit csak részben ellensúlyozhatnak a kedvezmények szűkítésére, az adóbehajtás szigorítására, valamint a feketegazdaság visszaszorítására irányuló, az 1997. évi adópolitikánkban megfogalmazódó intézkedések. A kiadási oldalon jelentősen determinálja a mozgásteret a központi és helyi intézményrendszerben a - 17%-os átlagkereset növekedéssel számoló - kötelezettség-vállalás teljesítése. Így költségvetés oldaláról bevételszűküléssel és nehezen kezelhető kiadás-mérséklő politikával kell számolni.

Napjainkban egy államháztartás és alrendszereinek pozícióját GFS szemléletben értékelik.

A számítás alapelve a tőke jellegű pénzmozgás kiszűrése mind a bevételi, mind a kiadási oldalon. Tehát az összes bevétel nem tartalmazza sem a nemzetközi, sem a hazai piacon felvett hiteleket, s a kiadásokból kiszűrésre kerülnek a - korábban keletkezett - adósságok tőketörlesztései, valamint az értékpapír visszavásárlására fordított kiadások. A GFS egyenleg számításánál figyelembe vett bevételekben azonban a privatizációs bevételek is megjelennek.

A GFS egyenleg tehát a folyó bevételek és a folyó kiadások viszonyát mutatja. A nemzetközi gyakorlatban az államháztartás hiánykövetelmény-szintjének mérésére használt metodika. Az IMF megállapodások egyik pontja is ezt a mutatót érinti, azzal az eltéréssel, hogy az IMF-vel kötött megállapodás GFS egyenleg-követelménye nem veszi figyelembe a privatizációs bevételt.

Az elsődleges egyenleg kiszámításánál a kiinduló pont a GFS rendszerű hiány (pozíció). Ez a bevételek és a kiadások között figyelmen kívül hagyja az ún. finanszírozási tételeket (financing items), így a

- bel- és külföldi hitelfelvételekből és értékpapír-kibocsátásokból származó összegeket, illetőleg a korábban fölvett bel- és külföldi hitelek adott évi törlesztését, valamint az adott évi értékpapír-visszavásárlásokat;

- közülük a magyar rendszer a külföldi hiteleket 1995-ig, a törlesztéseket és értékpapír-visszavásárlásokat 1994-ig szerepeltette a bevételek, illetőleg a kiadások között.

- az előző év végéig felhalmozódott betétek (pénzmaradványok) tárgyévben felhasznált részét, illetőleg a tárgyévi betétállomány- (pénzmaradvány-) növekedést.

A GFS rendszerű hiány az elsődleges egyenleg meghatározásához a következő tételekkel kerül korrigálásra: adósságszolgálati bevételek között elszámolt, szorosan vett kamatbevétel; nemzetközi pénzügyi kapcsolatok, illetőleg adósságszolgálati kamat- és járulékos kiadások között elszámolt, szorosan vett kamatkiadások, valamint az MNB és a központi költségvetés közötti elszámolási változatai.

Az egyensúly javítása, az infláció mérséklése a vállalkozások hitelhez jutási feltételeinek javítása igényli a költségvetési hiány szigorú keretek között tartását. A mintegy 301,6 milliárd forint összegű GFS hiány van összhangban a belső jövedelmi folyamatokkal.

A központi költségvetés kiadási oldalát és egyensúlyi helyzetét is alapvetően az adósságszolgálati kiadások határozzák meg. A belföldi és a külföldi államadóssággal kapcsolatos folyó kiadások összege 1997. évre ugrásszerűen megemelkedik, s meghaladja a 800 milliárd forintot. Ez a kiadás volt az elmúlt évek legdinamikusabban növekvő kiadási tétele, tekintettel arra, hogy a folyó költségvetési hiányok korábbi években felhalmozódott összege mellett az elmúlt években adósság-átvállalásra is sor került.

A központi költségvetés jövedelemcentralizációja, azaz az elsődleges bevételek GDP-hez viszonyított aránya 1996. évhez képest csökken. A központi költségvetésben centralizált folyó jövedelmek aránya tehát mérséklődik. Ezzel párhuzamosan szűkül a központi költségvetés újraelosztó szerepe is, mivel az elsődleges kiadások GDP-hez viszonyított aránya mérséklődik.

A központi költségvetés bevételi oldalának belső szerkezete az utóbbi évek tendenciáival azonos irányba változik. A fogyasztáshoz kapcsolt adók és a lakosságtól származó befizetések aránya növekvő, a gazdálkodó szervezetek befizetései pedig csökkenő tendenciájúak. 1997. évben, bár a gazdálkodó szervezetek befizetései összegszerűen nőnek, a prognosztizálható javuló nyereségre vetítve a fajlagos befizetési kötelezettség azonban mérséklődik.

Az elkövetkezendő években a gazdaságpolitikai célok megvalósításában a költségvetés-politika két kiemelt fontosságú területe az államháztartási reform és a költségvetési egyensúly követelmény-szintű alakítása. Ahhoz, hogy a gazdaságpolitikai célok teljesülhessenek a költségvetés-politikában a következők érvényre juttatása szükséges:

- tovább kell csökkenteni az államháztartás kiadásainak a GDP-hez viszonyított arányát, melyhez a pénzügyileg vállalható feladat-, szervezet- és finanszírozási struktúrát korszerűsíteni kell,

- az államháztartás elsődleges egyenlegének az idei tervezettel azonos mértéke révén a hiányt alacsony szinten kell tartani,

- mérsékelni kell mind a vállalkozások, mind pedig a lakosság közterheit,

- a szükséges állami feladatellátás feltételeit az intézmények, a kapacitások és a működési mechanizmusok gyors racionalizálásával, jogszabályok, egyedi döntések felülvizsgálatával kell biztosítani,

- az állami szerepvállalás átalakítása érdekében részben nagyléptékű rendszerszerű változtatásokkal, részben az egyes területeken végrehajtásra kerülő átfogó racionalizálási lépésekkel folytatni kell az államháztartási reformot.

A költségvetés-politika által behatárolt kereteken belül meghatározott területek jelentős támogatásemelésével néhány többletfeladatok teljesítésére is mód lesz. Ezek a következők

1. A központi költségvetési szervek körében 1997. évben többletfeladatokat kell megvalósítani mindenekelőtt a felsőoktatás, a kutatás, a közbiztonság, az igazságszolgáltatás és - a feketegazdaság visszaszorítása céljából - az adó-, pénzügyi, munkaügyi ellenőrzés, euro-atlanti integráció előkészítése területén, ami az előirányzatok differenciált alakításának egyik eleme.

A felsőoktatás az államilag finanszírozott hallgatólétszám növekedéséből, valamint a felsőoktatásról szóló 1993. évi LXXX. törvény módosításával bevezetésre kerülő új finanszírozási konstrukciókból adódóan részesül növekvő összegű költségvetési támogatásban, ugyanakkor nem halasztható a költségtakarékos forrásfelhasználás feltételeit megteremtő átalakulási feladatok megoldása.

Megindulhat a kutatási és fejlesztési ráfordítások GDP-hez mért arányának javítása az egyetemi és az akadémiai költségvetési kutatástámogatásoknak, a műszaki fejlesztési forrásoknak - a Műszaki Fejlesztési Alapprogram célelőirányzat révén való - jelentős növelésével, valamint a vállalkozásoknál a szabályozókkal ösztönzött bővülésével. Megkezdődik az akadémiai kutatóhálózat és a kutatásfinanszírozás reformja.

A közbiztonsági ágazatban az inflációt kissé meghaladóan bővülő költségvetési előirányzatok hatékony felhasználása számos új, illetve eddig halasztani kényszerült feladat megvalósítására nyújt módot. A pénzügyi többletforrások mellett szükséges megtakarítási követelményeket is érvényesíteni, amelyeket a megnövekedett feladatok végrehajthatósága támaszt.

A feketegazdaság elleni küzdelem a technikai eszközök folyamatos korszerűsítését, egyes feladatoknál a létszám bővítését igényli. Emiatt jelentős többletforrás került átcsoportosításra az adó- és pénzügyi tevékenység, valamint a munkaügyi ellenőrzés megelőzésére és az intézményrendszer továbbfejlesztésére.

Az igazságszolgáltatás működési feltételei kedvezőbbé válnak az illetmények (pótlékkal együtt) átlagon felüli mértékű emelésével, az ítélkezésben közreműködők díjazásának növelésével, illetve a fogva tartottak ellátásának, foglalkoztatásának javításával.

Az euro-atlanti integráció előkészítése céljából (kommunikációs stratégia, belső-piaci integráció, Integrációs Államtitkárság, állat- és növény-egészségügyi, valamint mezőgazdasági minősítési feladatok EU konform átalakítása, összehasonlító statisztikai rendszer kialakítása, a honvédelem területén a NATO-hoz való felzárkózás megkezdése) az állami szerepvállalást a költségvetés kiemelt területként kezeli azzal, hogy a feladatra külföldi források igénybevételét is javasolja.

2. Az 1997. évi költségvetés kiemelt céljainak legfontosabb pénzügyi eszközét a központi beruházások jelentik. A központi beruházási kiadások 1997. évi előirányzata - a makrogazdasági tendenciákat alapul véve - az 1996. évi előirányzathoz képest mintegy 28%-kal nő. Ebből jelentős összeg a tartós munkanélküliek közmunka jellegű foglalkoztatására szolgáló beruházások céljait segíti. Az átlagosnál nagyobb forrásbővüléssel lehet számolni az infrastruktúrában, a területi kiegyenlítést és az export célú termelést segítő beruházások területén. E kiemelt területek, illetve feladatok fejlesztésénél alapvető követelmény a részletes szakmai program, illetve a kormányzati beruházás megfelelő, gazdasági hatékonyság megítélhetőségét biztosító előkészítettsége. Ebből következik, hogy az egyéb központi beruházások fedezeteként rendelkezésre álló források növekedése is megközelíti az ez évi előirányzat növekedés mértékét.

A központi beruházások ilyen arányú és volumenű bővülése elősegíti a gazdasági növekedéshez szükséges infrastrukturális feltételek megteremtését, ugyanakkor ennek révén az infrastruktúra mennyiségi és minőségi mutatói közelíthetőek az Európai Unió elvárásaihoz.

3. A költségvetési politika középpontjába az átállás időszakában azt az elsődleges egyenleget kell állítani, amely az államháztartás kamatbevételek és kiadások, illetve MNB kapcsolata nélküli egyenlegét tartalmazza. Ez a mutató adhat reális képet és kiindulópontot az elkövetkező évek költségvetési politikájának alakításában, a tervezett költségvetés által kiváltott reálhatások összehasonlító becslésében.

III. Adópolitikai célkitűzések, az adórendszer főbb változásai, adóbeszedés

A gazdasági növekedés adórendszerbeni ösztönzése és az árnyékgazdaság fokozatos visszaszorítása az adószint és a megtermelt jövedelmek centralizációjának érdemi csökkentését tenné szükségessé. Ugyanakkor amíg a gazdaság aktuális állapotából, az állami kötelezettség-vállalásokból levezethető kényszerítő körülmények, a jövedelemcentralizáció okai fennállnak, az adórendszernek még a költségvetés mai terjedelméhez igazodó bevételi igényét kell elsődlegesen kielégítenie. Az adórendszernek így a jövő évben az államháztartási egyensúly diktálta rövid távú bevételi kényszer és a hosszabb távú célokat szolgáló, de már rövidebb távon is érzékelhető centralizáció-csökkenési követelményeket egyidőben kell érvényre juttatnia.

Az adópolitika 1997. évi alapvető célja, hogy a költségvetés mozgásterén belül csökkentse a nominális adó- és járulékszinteket, elsősorban a személyi jövedelemadó és a társadalombiztosítási járulék rendszerében.

A gazdaság- és költségvetés-politikai célokkal összhangban a jövedelemadókban az 1997. évi módosítási javaslatok három alapelvre összpontosítva kerültek kidolgozásra:

- a tőkefelhalmozás és a megtakarítások ösztönzése;

- a közteherviselés aránytalanságainak az egyensúlyi követelményeket is figyelembevevő kiigazítása;

- az adózásba bevont jövedelmek arányának bővítésével megalapozott általános adószint csökkentéséhez a tényleges jövedelem kimutatásában való érdekeltség erősítése, az adóalap csökkentését eredményező költség-elszámolási lehetőségek szabályainak szigorítása.

Ezeknek az alapelveknek alárendelten - a társasági adóban és a személyi jövedelemadóban egyaránt - olyan vállalkozásbarát elemek szerepelnek, amelyek biztosítják, hogy mindaddig, amíg a megtermelt jövedelem a hazai gazdaság vérkeringésében finanszírozza az akkumulációt, addig viszonylag alacsony adó terhelje azt, és csak a személyes fogyasztásra kivont jövedelem progresszív adóztatására kerüljön sor.

A társasági adónál - tekintettel az általános adómérték nemzetközileg is alacsony szintjére - szakmailag az adókedvezmények megszűntetése lenne indokolt. A vállalkozók szemszögéből viszont az adórendszer hosszabb távú kiszámíthatóságának jogos igénye miatt a ma meglévő adókedvezmények fenntartására, sőt - a kiemelt gazdaságpolitikai célok körében - 1997. évi kismértékű bővítésére irányul a szabályozás.

A személyi jövedelemadóban a kedvezmények, mentességek leépítése mellett az adóterhelés általános csökkentése, progresszivitásának mérséklése ugyan megvalósítható volna, de ez egyes jövedelemtulajdonosok esetében komoly társadalompolitikai problémákat okozna. Így a személyi jövedelemadó rendszere még 1997-ben is tartalmaz - sőt az előző évihez képest tágabb körben - szociálpolitikai kedvezményeket. Az ezek miatt bekövetkező bevételcsökkenést adóalap bővítési intézkedésekkel kell ellensúlyozni.

Tovább nő 1997-ben a forgalommal arányos adók súlya a központi költségvetésen belül oly módon, hogy a fajlagos adómértékek sem az általános forgalmi adóban, sem a fogyasztási adóban nem növekednek. A költségvetési előirányzat nem számol az általános forgalmi adó rendszerén belüli kedvezményes kulcsból történő átsorolással sem. A tételes fogyasztási adók valorizációja a prognosztizált fogyasztói árszint növekedés alatt marad, sőt a jövő évi szabályozás - az EU ajánlásainak megfelelően - egyes termékcsoportokban a fogyasztási adó csökkentésével, illetve megszüntetésével számol.

Az adórendszerbeli javasolt változások az előzőeken túlmenően figyelembe veszik a nemzetközi integrációs törekvésekkel kapcsolatban vállalt egyéb kötelezettségeket, mint például a vámterhek csökkentését is.

Az adóbeszedési tevékenység hatékonyságának növelése érdekében a törvénymódosításokban az adóelkerülést szűkítő törvényi alapelvek rögzítése, a rendelkezések szigorítása, valamint az adóhatóság jogosítványainak erősítése jellemző. 1997-ben kiemelt hangsúlyt kap az adóbeszedési munka hatékonyságának növelése, az adóalapok szélesítése, az árnyékgazdaság visszaszorítása, a kintlévőségek csökkentése, az ellenőrzési szint javítása. A megnövekedett feladatokhoz az adó- és vámbeszedési apparátus technikai és személyi feltételeinek megerősítésére is sor kerül.

IV. A központi költségvetés előirányzatai

1. Bevételi előirányzatok

1.1. Gazdálkodó szervezetek befizetései

Társasági adó

1997. évtől megszűnik a 23%-os kiegészítő adó, a vállalkozásban maradó nyereséget mindössze 18%-os lineáris adó terheli. Új elem a 20%-os osztalékadó bevezetése, melyet azonban csak a vállalkozásból kivont, és külföldre kivitt osztalék után kell fizetni.

A vállalkozások által eddig megszerzett adókedvezményeken túl - a gazdaságpolitikai célok ösztönzése érdekében - 1997. éveben új adóalap-, illetve adót csökkentő kedvezmények bevezetésére is sor kerül. Így például új elem az adóalap csökkentési lehetőségek között a kutatás-fejlesztési ráfordítások 20%-ának figyelembe vétele. A szakképzésben való részvétel adóalap csökkentő hatása duplájára növekszik. Új adókedvezmény segíti a kiemelt térségben, vállalkozási övezetben megvalósuló infrastrukturális beruházásokat, valamint az 1 milliárd forintot meghaladó szállodai beruházásokat is.

A gazdálkodó szervezetek 1997. évben várhatóan 120 milliárdos nagyságrendű társasági adót fizetnek a központi költségvetésbe. Az adózás előtti nyereségben - az 1996. évihez képest - közel 50%-os mértékű növekedés prognosztizálható.

A vállalkozások a 18%-os mértékkel számított adóból várhatóan 40 milliárd forintnyi társasági adót - adókedvezmény címén - visszatarthatnak.

Bányajáradék

Ezen a címen 1997-től kezdődően már csak a bányajáradékból származó bevételek tervezhetők, melyek összege 18 milliárd forintban prognosztizálható.

Vám- és import befizetések

A vámbevételek alakulását alapvetően a GATT és a szabadkereskedelmi megállapodások határozzák meg. Az import forgalom mintegy 70%-át kitevő szabadkereskedelmi megállapodásokkal érintett termékkörben a hazai piac és a termelési kapacitások védelme szempontjából érzékeny, ún. lassított vámlebontású áruk körében a vámtételek 1995. óta 10, illetve 15%-kal csökkennek, 2000-ben pedig meg is szűnnek. Az egyéb, normál vámlebontású termékek esetében a vámtételek már 1997-ben sem érvényesíthetők. A vámkezelési díj és a statisztikai illeték mértéke jövőre további 1-1%-kal csökken, így a GATT megállapodással érintett országokból származó import-temékekre megszűnik.

Mindezek összhatásaként az EU csatlakozásnak és egyéb nemzetközi megállapodásnak megfelelően a vám- és import bevételek 1997-ben az 1996. évi befizetéshez képest csökkennek.

Játékadó

A központi költségvetés játékadóból származó bevétele 1997. évben 11,1 milliárd forintra tehető, mely az 1996. évi előirányzatot 3,8 milliárd forinttal haladja meg.

Az adóbevétel növekedése egyrészt a pénznyerő automaták II. kategóriájában várható, másrészt a játékkaszinók esetében az egyéb jövedelmek adóztatásának korrekciójára tett javaslathoz kapcsolódik. A liberalizált sorsolásos játékok területén szintén van esély a forgalom növekedésére, amennyiben az állami játékszervezők megfelelő kínálatot alakítanak ki.

Egyéb befizetések

Egyéb befizetés címen az 1996. évi előirányzat 13 milliárd forint befizetést írt elő, 1997-ben viszont összesen 25,7 milliárd forint költségvetési bevétel prognosztizálható. Ezen a jogcímen kerülnek elszámolásra egyrészt az APEH részére biztosított felhatalmazások eredményeként az általános forgalmi adó kiutalások szigorításából, illetve a jövedéki termékek forgalmazóinak fokozott ellenőrzéséből, a visszaigénylést tartalmazó személyi jövedelemadó bevallások revíziójából, a társasági adó ellenőrzéséből eredményeként megállapított adóhiányhoz kapcsolódó bírságokból, pótlékokból, valamint a nem az APEH hatáskörébe tartozó vámból, illetékből és adók pótlékából származó bevételek.

1.2. Fogyasztáshoz kapcsolt adók

A fogyasztáshoz kapcsolt adók 1996. évi előirányzata együttesen 752 milliárd forint volt, az 1997. évi pedig 894 milliárd forintban tervezhető, melyből az általános forgalmi adó 627 milliárd forint, a fogyasztási adó pedig 267 milliárd forint.

Általános forgalmi adó

Az általános forgalmi adó 1997. évi előirányzata - az adóbeszedési eredményjavulással együtt - az 1996. évihez képest, mintegy 22%-kal, 114 milliárd forinttal nő.

Az általános forgalmi adó bevétel növekedési üteme - a makrogazdasági mutatóknak megfelelően - a vásárolt fogyasztásban, a lakossági beruházásoknál és az egyéb vásárlásnál eltér egymástól. A növekedés döntő része a vásárolt fogyasztás folyó áras emelkedéséből származik. A lakossági beruházásokra eső általános forgalmi adó befizetés várható 15%-os emelkedésén túl a legalacsonyabb növekedés az intézményi dologi kiadások és beruházások után prognosztizálható.

Fogyasztási adó

A fogyasztási adó 1997. évi előirányzata 267 milliárd forintban tervezhető, ami az 1996. évi előirányzathoz képest 28 milliárd forintos növekedést mutat. Ebből a legnagyobb többlet a tételes adók valorizációjából adódik. Növeli még az adóbevételt a fogyasztási adó szigorúbb ellenőrzése, valamint a törvény tervezett szigorítása.

Várhatóan 3 milliárd forint körüli fogyasztási adó kieséssel jár viszont - az Európai Unió ajánlásának megfelelő - egyes termékcsoportokat érintő (pl. csokoládé, rágógumi, pörkölt kávé, nemes fémek) adómérték csökkentés, illetve adó megszüntetés. E kiesést nagyjából ellensúlyozza az adócsökkentéssel érintett termékek legális forgalmának várható volumennövekedése.

1.3. A lakosság befizetései

Személyi jövedelemadó

A személyi jövedelemadó törvény 1997. évi módosításának eredményeként a progresszív adózás alá eső jövedelmek átlagos adóterhelése másfél százalékponttal csökken.

Az adóterhelés csökkenését elsősorban az adótábla sávjainak széthúzása és a progresszió mérséklése eredményezi. Megszűnik az ún. „kettős adótábla”, amely a bérjellegű jövedelmeket az egyéb jövedelmekétől eltérően adóztatta. A bérből és fizetésből élők kedvezményezett adóztatásának megszüntetése azonban nem indokolt - például a költségelszámolás lehetőségének hiánya miatt -, de egyszerűbb technikai megoldást igényel. Ennek érdekében a bérjövedelemmel rendelkezők adójóváírással élhetnek, amelynek mértéke várhatóan a bér 18%-a, de legfeljebb évi 43 000 forint. A számítások szerint a nettó jövedelem az adósávokban nem csökken.

A tervezet szerint a progresszív adóból igénybe vehető kedvezmények köre egyetlen elemmel bővül, az eltartói kedvezménnyel, a fogyatékosok kedvezménye pedig havi 200 forinttal növekszik, a természetbeni étkezés adókedvezménye azonban megszűnik.

Az egyéni vállalkozók 1997-től egységesen csak a személyi jövedelemadó szabályai szerint adózhatnak, viszont adóztatásuk harmonizál a társasági adóéval. Az átalányadózás lehetősége az egyéni vállalkozók körében továbbra is fennmarad, és korlátozott körben bevezetésre kerül a tételes átalányadózás.

A tőkejövedelmek adózása - a tőke- és munkajövedelmek adóterhelésének közelítése érdekében - szigorodik.

A leírtak alapján az államháztartás személyi jövedelemadóból származó bevételi előirányzata várhatóan 531 milliárd forint lesz, amelyből az önkormányzatok részesedése 135,7 milliárd forint, a központi költségvetést pedig 395,3 milliárd forint illeti meg.

Illeték és egyéb lakossági befizetések

Az 1997. évi illeték-bevételi előirányzat 29 900 millió forintos összegben tervezhető. Ebből 15 500 millió forint az illetékhivatalok által beszedett vagyonszerzési illetékbevételek központi költségvetést megillető 50%-a, illetve az ingatlan-nyilvántartási eljárási illeték 90%-a, 14 400 millió forint pedig az illetékbélyeggel befizetett államigazgatási és bírósági eljárási illetékek összege.

Az 1996. évi 26,9 milliárd forintos előirányzathoz képest jelentkező 3 milliárd forintos többletbevételt a vagyonszerzési illetékek forgalmi érték miatti növekedése (1,7 milliárd forint), továbbá az egyes államigazgatási eljárásokért fizetendő illetéktételek (útlevél, általános tételű illeték stb.) mértékének emelése, a bírósági eljárásokért fizetendő illetékek perérték miatti emelése eredményezi (1,3 milliárd forint).

Az egyéb lakossági befizetések - adóbefizetések - 1997-re 3 milliárdos nagyságrendben tervezhetők, ami 2,2 milliárd forinttal marad el az 1996. évi előirányzattól. E címen a költségvetésben egyrészt a lakossági vámbevételek jelennek meg 1,8 milliárdos értékkel, másrészt a bérfőzési szeszadóból származó lakossági befizetések 1,2 milliárd forintos nagyságrendben.

1.4. A központi költségvetési szervek kötelezettség teljesítése

A központi költségvetési szervek befizetései címen tervezett bevétel 4,9 milliárd forint. Ez az intézményeknek a törvényben meghatározott bevételeit (pl.: áru- és készletértékesítést, az alaptevékenység körében végzett szolgáltatások ellenértékét, bérleti díjbevételeket, készletek értékesítését, vállalkozási bevételeket) terhelő, a törvénnyel előírt 5%-os befizetési kötelezettségéből; az alaptevékenység eredeti előirányzatot meghaladó bevételei 50%-ának befizetéséből; a pénzmaradványt - a gazdálkodást szabályozó előírások szerint - terhelő befizetésekből, a vállalkozási tevékenység eredményét terhelő kötelezettségből.

A bevételek utáni befizetési kötelezettség lényegesen mérséklődik az 1996. évhez képest azért, hogy a bevételek növelésében az intézmények érdekeltsége növekedjék.

1.5. A helyi önkormányzatok befizetései

A helyi önkormányzatok normatív állami támogatásainak elszámolása során a tervezettől eltérően alakuló mutatószámokhoz kötődő normatív állami támogatások összegének elszámolási különbözeteiből - amely részben állami támogatás-többlet igénybevételét, részben az önkormányzatot megilletőnél alacsonyabb összegű támogatás igénybevételét jelenti -, továbbá az önkormányzatok vállalkozási befizetéseiből, korábbi években igénybevett céltámogatások elszámolása alapján képződő visszafizetésekből tapasztalati adatok alapján 3,6 milliárd forint költségvetési befizetés várható.

1.6. Elkülönített állami pénzalapok befizetései

Az Útalapnak 1997. évben fogyasztási adó visszatérítés megtérítése címen 5,6 milliárd forint összegű, a központi költségvetést illető befizetési kötelezettséget kell teljesítenie, tekintettel arra, hogy a vasúti közlekedés és a mezőgazdaság Útalap hozzájárulás alóli részleges mentesítése a fogyasztási adó terhére kerül elszámolásra. Az Útalap bevételeként megjelenő hozzájárulás összegét az Útalap pedig átutalja a költségvetésnek.

1.7. Nemzetközi pénzügyi kapcsolatokból eredő bevételek

A nemzetközi pénzügyi kapcsolatokból eredő bevételek összege a XL. Nemzetközi elszámolások fejezetben 32 495 millió forint. Az elsődleges egyenleg számításakor a fejezet bevételeit a kamatkiadásokkal csökkenteni kell. Ezért a központi költségvetés elsődleges egyenlegének mérlegében a fejezet bevételi főösszege 27 651 millió forint.

A korábban nyújtott kormányhitelek visszatérüléséből 24 818 millió forint bevételt irányoztunk elő, amiből 23 180 millió forintot a volt rubel elszámolású hitelek visszatérülése és 1638 millió forintot a dollár relációjú törlesztés képvisel.

A nemzetközi pénzügyi szervezetek által nyújtott és belföldre továbbkölcsönzött hitelek kedvezményezettjei 2274 millió forint tőke- és 4844 millió forint kamattörlesztést térítenek vissza 1997-ben a költségvetésnek.

Az XL. fejezet bevételeit növeli a Japán Kormány és a Világbank által folyósított, közvetlenül a Magyar Államnak nyújtott segélyek mintegy 259 millió forint összegben növelik.

1.8. Állami, kincstári vagyonnal kapcsolatos bevételek

Az állami és kincstári vagyonnal összefüggő bevételek - nagyságrendjük jelentőségére és azonos tartalmukra való tekintettel - ezen a címen jelennek meg együttesen, szemben a korábbi évek gyakorlatával, amikor is ezek a típusú befizetések a költségvetési fejezeti rendnek megfelelően különféle bevételi címeken kerültek előirányzásra. Az állami vagyonhoz kapcsolódó bevételek előirányzatának együttes összege közel 12,1 milliárd forint.

Az állami vagyonnal összefüggő bevételek másik csoportját az osztalék-befizetések, a koncessziós díjak, valamint a Kincstári Vagyoni Igazgatóság befizetése jelenti.

Osztalék-befizetés várható az ÁPV Rt-től a kezelésében lévő, továbbra is állami tulajdonban maradó vagyon után 10 milliárd forint, illetve a Szerencsejáték Rt-től 1 milliárd forint összegben.

A további megközelítőleg 1,1 milliárd forintnyi bevétel a koncessziós díjakból, valamint a Kincstári Vagyoni Igazgatóság befizetéséből származik.

1.9. Pénzintézetek társasági adója

Ezen a címen a kereskedelmi bankok, szövetkezeti pénzintézetek, biztosítók, valamint az egyéb pénzintézeti tevékenységet végző cégek társasági adó befizetése szerepel. Összességében ez az 1996. évi 9,4 milliárd forintos előirányzatot jóval meghaladóan, 17,5 milliárd forintban prognosztizálható.

1997-re a központi költségvetés bevételeiben a kereskedelmi bankok, szövetkezeti pénzintézetek társasági adója várhatón 14 milliárd forintot tesz ki. A szektoron belül továbbra is meghatározó a külföldi tulajdonú bankoknak a bankrendszer átlagát meghaladó volumen-növekedési üteme. A költségvetési bevételt alapvetően meghatározó eszközminőség, illetve a hozzá kapcsolódó tartalékolási kötelezettség várhatóan javul, így 1997-re a minősítések után képzett céltartalékok további felszabadításával lehet számolni. A hitelintézetekről és a pénzügyi vállalkozásokról szóló 1996. évi CXII. törvény tervezetében a bankbiztonság növelése érdekében egy új tartalékolási kötelezettség kerül bevezetésre. 1997-től így várhatóan a hitelintézeteknek - 3 évi feltöltési haladékkal - a korrigált mérlegfőösszeg 1,25%-áig általános kockázati céltartalékot kell képezniük.

A biztosítók előreláthatóan 1997-ben mintegy 1 milliárd forint társasági adóbefizetést teljesítenek. Az utóbbi néhány évben folyamatos növekedés tapasztalható a társaságok eredményét, s ehhez kapcsolódó adókötelezettségét illetően, így az 1996. évhez viszonyítva 0,4 milliárd forint többletbevétel várható.

Az egyéb pénzintézeti tevékenységből (lízing, bróker cégek stb.) mintegy 2,5 milliárd forint befizetés prognosztizálható.

1.10. A Magyar Nemzeti Bank befizetései

A Magyar Nemzeti Bank az 1996. évi veszteséggel szemben 1997. évben jelentős nyereséggel számol. Ezt a költségvetés és az MNB közötti adósságkonverzió, illetőleg a várható gazdaságpolitikai feltételek eredményezik.

Az adósságrendezés keretében a költségvetés devizaalapú tartozássá alakítja a jegybankkal szemben fennálló, a devizatartozások átértékelődése következtében felhalmozódott nem kamatozó hitelek lejárat nélküli teljes állományát, továbbá e hitelek jegybanktörvényben szabályozott mértékének felváltására a korábbi években átadott piaci kamatozású konverziós kötvények egy részét. Ennek következtében megszűnik a bank egyik veszteségforrását jelentő nem kamatozó adósságállomány; így - a költségvetési kamatterhek egyidejű növekedése mellett - a jegybanki nyereség emelkedése várható.

1.11. Egyéb bevételek

A költségvetés egyéb költségvetési bevételek címen 1997. évre 3,5 milliárd forint előirányzattal számol.

A jogcímen belül a bevételek döntő többségét az előző évek költségvetési kiadásainak (felszámolások, kártérítések, garanciák stb.) megtérüléséből származó, valamint egyes költségvetési szervek beruházási támogatása után befizetett általános forgalmi adó, illetve bizonyos pótelőirányzatok ellensúlyozására (pl. elemi károk, katasztrófa, váratlan helyzetek miatti célokra) történő befizetések jelentik.

1.12. A költségvetés belföldi adósságával kapcsolatos bevételek

A belföldi államadóssággal kapcsolatos bevételek alapvetően a központi költségvetés államháztartáson kívüli belföldi adósokkal szembeni követeléseiből származó törlesztési és kamatbevételeket, valamint az előző években megvalósult hitel-, adós- és bankkonszolidációhoz kapcsolódó befizetéseket foglalja magában.

Az előirányzott bevételek 78%-a a költségvetés kamatbevételeiből származik. A befizetés legnagyobb részét az MNB-vel szemben fennálló adósság rendezése során kibocsátásra kerülő devizakötvények egyszeri, 1997-ben esedékes kamat visszatérülése jelenti. Ez abból adódik, hogy a kötvények felhalmozott kamattal kerülnek átadásra, amelynek időarányos része a költségvetést illeti meg. A fennmaradó összeg nagyrészt a Kincstári Egységes Számla állománya, illetve a bankkonszolidáció keretében nyújtott alárendelt kölcsöntőke után fizetett kamatokból tevődik össze.

Továbbra is itt kerül elszámolásra a jamburgi gázszállításból eredő befizetés.

Az adóskonszolidációs folyamat során keletkezett állami követelésekhez kapcsolódó ÁPV Rt befizetés tervezett bevétele 1997-ben 12 milliárd forint.

1.13. Privatizációból származó bevételek

Ez az előirányzat foglalja magában a privatizációs bevételeknek a költségvetést megillető részét, amely várhatóan 60 milliárd forint körül alakul. Ez lényegesen alatta marad az 1996. évi befizetésnek, mivel a jövő évben privatizálható vagyon is jóval kevesebb lehet. Emellett az értékesíthető vagyon összetétele is kedvezőtlenebb a korábbiakban privatizáltakéhoz képest.

2. Kiadási előirányzatok

2.1. Gazdálkodó szervezetek támogatása

A gazdálkodó szervezetek támogatása 1997. évben 113,8 milliárd forint lehet, az előző évi előirányzathoz képest 11%-kal, 11,2 milliárd forinttal nő. A növekedést elsősorban az agrárgazdasági támogatások 4,8 milliárd forintos és a MÁV Rt. támogatásának 3,4 milliárd forintos növekedése, az Észak-kelet Magyarországi autópálya Rt. 1,5 milliárd forintos támogatása és a Mecseki Ércbányászati Vállalat uránbányászati tevékenységének megszüntetését szolgáló - a Kormány döntésétől függően - 2,5 milliárd forintos juttatás teszi indokolttá.

A támogatások továbbra is elsősorban az ipart, a közlekedést (a vasúti személyszállítást) és az agrárgazdaságot érintik.

A normatív termelési támogatás előirányzata az előző évi előirányzathoz képest 15%-os növekedést mutat. 1995-től e jogcímen már csak a megváltozott munkaképességűek foglalkoztatását elősegítő 6 milliárd forintos támogatás szerepel. E támogatási rendszer korszerűsítésre került, melynek célja: a célszervezetek támogatásának normatív alapra helyezése, az igénylés rendjének szigorítása, a rehabilitációs foglalkoztatás ösztönzésének erősítése. Az 1996-os előirányzat növekedését a minimálbér várható szintjének és a foglalkoztatott létszámnak az emelkedése indokolja.

Az egyedi termelési támogatás keretében, melynek meghatározása és a felhasználás szabályainak kialakítása kormányzati hatáskörben történik

- az ipari gazdálkodó szervezetek támogatására - bányabezárás, egyéb bányászati támogatás, borsodi térség reorganizációja - fordítható összeg megegyezik az előző évi előirányzattal, úgy, hogy a borsodi térség reorganizációjára fordítandó támogatás ez évtől megszűnik, ugyanakkor a mecseki uránbánya bezárásával kapcsolatos többletköltségek megjelenhetnek,

- MÁV Rt támogatása az 1996-ban - az Állam-MÁV Rt. szerződés alapján - kialakított támogatási rendszernek megfelelően alakul. A támogatás jelentős mértékét továbbra is az indokolja, hogy a MÁV Rt. igazodása a megváltozott fuvarozási igényekhez és a gazdálkodási körülményekhez csak fokozatosan történhet meg. Ezzel a további eladósodás és az újabb nagy összegű hitelek felvétele elkerülhető lesz. A vasúti támogatásra szolgáló 30,4 milliárd forint előirányzatból 30,2 milliárd forint a MÁV Rt-t, 0,2 milliárd forint pedig a GySEV-t illeti meg,

- szerepel még, közel 2,1 milliárd forintos előirányzattal az egyéb biztosítási kártérítésre, a mezőgazdasági biztosító egyesületek tőkejuttatására, az Eximbank Rt. kamatkiegyenlítésére, a felszámolás alatt álló vállalatok vállalati vagyonának megvásárlásához és a hosszúlejáratú beruházásokhoz nyújtandó hitelekre vonatkozó kamat-támogatás illetve támogatás.

Egyéb vállalati támogatások között a mecseki bányászatban foglalkoztatottak kereset-kiegészítésén, baleseti járadékainak és egyéb kártérítési kötelezettségeinek átvállalásán és az elmúlt évtizedben az egyes mezőgazdasági beruházásokhoz nyújtott kamattérítésen kívül az úgynevezett már megszűnt, de még járó támogatások igénybevételének forrása szerepel.

Az agrárgazdaság folyó támogatásai folyó áron az 1996. évi előirányzathoz viszonyítva 8%-kal növekednek. Az agrárgazdaság exporttámogatási rendszerének változtatása során a normatív exporttámogatás mértéke tovább csökken, a GATT egyezményben vállalt mértékig. A kormányzat szándéka az, hogy a piacra jutást segítő rendszer keretében olyan eszközöket alakítson ki, amelyek megfelelnek a vállalt nemzetközi kötelezettségeknek, de ugyanakkor biztosítják, hogy az agrártermékek piacra jutási esélyei ne romoljanak. (A piacra jutási kedvezmény hányada az agrártámogatások körében ezért érdemben 1997-ben nem változik.)

 

 

 

 Megnevezés

 1996. évi 

 1997. évi 

 

 CXXI. tv előirányzat

 

 

 

 Piacra jutási támogatás

 37 300,0

 42 300,0

 Agrártermelési támogatás

 16 500,0

 18 000,0

 Reorganizációs támogatás

 7 000,0

 5 300,0

 Agrártámogatások összesen

 60 800,0

 65 600,0

2.2. A fogyasztói árkiegészítés

A fogyasztói árkiegészítés összege az elmúlt években a közlekedési tarifák emelkedése és egyéb okok miatt számottevően növekedett. A növekedés ütemét - az 1997. évi költségvetési irányelvekben foglaltakra való tekintettel - mérsékelni szükséges. A szakmai, ágazati és az adóhatósági ellenőrzés szigorítása mellett ezt célozza a fogyasztási adóról és a fogyasztói árkiegészítésről szóló 1991. évi LXXVIII. törvénynek az a tervezett módosítása, amely az utazási kedvezmények, illetve a hozzájuk kapcsolódó árkiegészítés mérsékelt csökkentésére irányul.

2.3. Felhalmozási kiadások

2.3.1. Központi beruházások költségvetési fedezete

A központi beruházások előirányzata az 1996. évi előirányzathoz képest 1997-ben 92,4 milliárd forintra emelkedik. A gazdaságpolitikai célokkal összhangban ez azt a kormányzati szándékot fejezi ki, hogy az exportképes termelés, a munkahelyteremtés alapfeltételeit biztosító, elsősorban a termelő, valamint a nem termelő infrastruktúra egyes beruházásai kiemelt kezelést élveznek.

A hatékony felhasználás követelményét kielégítve, csak a gazdaságpolitikával összhangban álló, a szakmailag megalapozott, a Kormány által elfogadott új projektek támogatására kerülhet sor, s e mellett a folyamatban lévő beruházások - esetenként a felgyorsításhoz szükséges - forrásai biztosíthatók.

A termelő infrastruktúra területén a közlekedési és a vízgazdálkodási beruházásokra az 1997. évben a központi költségvetés mintegy 5,5 milliárd forinttal tud többet költeni. Ezen belül befejeződhet a Budapest-Hegyeshalom nemzetközi jelentőségű vasútvonal korszerűsítése, megkezdődhet a szlovéniai vasúti összeköttetés kiépítése, mely beruházásokat külföldi hitelek is segítik. A VOLÁN társaságoknál a saját forrásokat a központi költségvetés kiegészíti, s így folytatódhat a már évekkel ezelőtt megkezdett autóbusz rekonstrukció. A projektek között szerepel a kombinált fuvarozás fejlesztése; a postahivatali hálózat rekonstrukciója; a vízgazdálkodás területén a vízminőség-védelem - a természetes vízkincs ökológiai védelme, ezen belül a Balaton ökológiai állapotának javítása, a vízminőség javítása, illetve megóvása -, az egészséges ivóvizet biztosító regionális vízközmű-rendszerek főműveinek, a kiemelt városok és a Főváros szennyvíztisztítási programjának, a vízkár-elhárítás beruházásainak finanszírozása. A mezőgazdaság beruházásainál az erdőszerkezet-átalakítás, fásítás fejlesztéseire és az öntöző berendezések beruházásaira 800 millió forinttal fordít többet a központi költségvetés az 1996. évihez képest.

A humán infrastruktúrában változatlan súlypont a felsőoktatás, a tudományos szféra intézményhálózatának javítását szolgáló, illetve a szociális jellegű beruházások megvalósítása, intézmények rekonstrukciója, korszerűsítése (könyvtárak, műszerek, laboratóriumok, kollégiumok, informatikai felszerelések, szervezési beruházások stb.). A művelődési és közoktatási terület beruházásai között kiemelten kezelendő feladatok közé tartoznak a felsőoktatás intézményi beruházásai, ezen belül a Lágymányosi Egyetem fejlesztései és folytatódhat a nagy múzeumok rekonstrukciója. Az egészségügy beruházásai az intézményhálózat racionalizálásához igazodóan 1997-ben reálértéken maradnak.

Az igazságszolgáltatás területén elsősorban a büntetés-végrehajtás intézményhálózatának, illetve az igazságszolgáltatás eszközrendszerének fejlesztésében ismerhetők el többletprogramok. A központi beruházások előirányzatának többlete mintegy 2800 millió forint, mely elsődlegesen az előzetesen letartóztatottak budapesti elhelyezésére szolgáló 600 férőhelyes intézet kialakítását, a már megkezdett beruházások befejezését, a biztonsági rendszerek folyamatos korszerűsítését, valamint a lakásépítések fejlesztését teszi lehetővé.

A közbiztonság beruházásai - a feketegazdaság visszaszorításával összefüggésben is - prioritásként kezelt terület. Ezen ágazat beruházásainak előirányzata az 1996. évi előirányzathoz képest mintegy 3,5 milliárd forinttal nő.

A központi költségvetés jövőbeli lehetőségeit is figyelembe véve lehet megkezdeni, illetve folytatni az ország védelmének korszerűsítésével összefüggő fejlesztéseket. Folytatódik az ország védelmi céljait szolgáló „KILÁTÓ I-VI. feladat” és a „Légvédelem rádiólokációs felderítő-, információs- és vezetési rendszer fejlesztése” kiemelt jelentőségű beruházás.

Az egyéb ágazatok közül jelentősen mintegy 2 milliárd forinttal nőhet a bevételeket beszedő szervezetek központi beruházásainak előirányzata. A gazdasági tevékenységet segítő szolgáltatás beruházásai szinten maradnak.

Az államhatalom és az államigazgatás területén az állami, kormányzati és igazgatási szervek informatikai, távközlési beruházásai élveznek elsőbbséget.

2.3.2. Az állam lakáskiadásai

A költségvetés szerepét a lakásgazdaságban az állami feladatoknak az államháztartási reform céljaihoz, módszereihez illeszkedő módosulása határozza meg 1997. évben. A lakásépítés és felújítás finanszírozásának fejlesztési koncepciója olyan gazdálkodási rendszer kialakulását célozza meg, amelyben nő az egyéni felelősség, az egyéni döntés szerepe, átmérséklődik a függőség az államtól, s munkára, vállalkozásra ösztönöz.

A koncepció alapján az 1997. évben létre kell hozni azokat a pénzügyi intézményeket (jelzáloghitel-intézet, jelzáloglevél, lakástakarék-pénztár, stb.), amelyek a piacgazdaság feltételei között megfelelően finanszírozzák a lakásépítést és felújítást, a mobilitást. Elő kell készíteni a városi többszintes lakóépületek tömeges rehabilitációját, a fiatal házasok lakáshozjutási esélyeinek növelését, és javítani kell a szociális körülményeik folytán hátrányos helyzetű rétegűek elhelyezését.

Az új lakásépítés mennyiségének, az építkezések megkezdésének és befejeződésének kiegyensúlyozott alakulása várható az utóbbi évek gyors és sokszor ellentétes irányú változása után. Mind a megkezdés, mind a befejezés harmincezret megközelítően fog alakulni.

A költségvetés lakáscélú kiadásaiban az előző évek támogatási konstrukcióból származó elkötelezettségek aránya még mindig megközelíti a 60%-ot, így újabb támogatási célok, formák és módszerek most még nem vállalhatók.

A magánlakás-építés támogatására fordítandó összeg 1997. évben 36,6 milliárd forint. Ezen belül a lakásépítési kedvezményre 16 milliárd forint a várható igénybevétel összege, 1,1 milliárd forint garancia beváltás várható az 1988. december 31-e előtt hatályban volt jogszabályok alapján nyújtott hitelekre. Az 1994. év előtti években nyújtott megelőlegezett szociálpolitikai kedvezményeknek mintegy 1,5 milliárd forintos költségvetési kihatása lesz. A mozgássérültek lakásépítési támogatására 2 milliárd forint jut, a törlesztési támogatásoknak 8,5 milliárd forint a költségvetési kihatása. Az önkormányzati lakástámogatási hitelekhez kapcsolódóan 1 milliárd forint a költségvetés terhe, az 1990. évi CIV. törvény által felemelt kamatozású kölcsönök kamat-kiegészítése 4,2 milliárd forint kiadást jelent. Az értékesítés céljára lakást építő vállalkozások forgóeszköz hiteleinek kamat-kiegészítésére mintegy 0,5 milliárd forint, és egyéb lakáscélú támogatásokra - köztük pl. az energia-megtakarítást célzó felújításokra - mintegy 1,8 milliárd forint költhető.

A települési önkormányzatok részére - „a szociális normatíva” részeként - 9,5 milliárd forint a hozzájárulás a saját eszközeik kiegészítésére a fiatal házasok és a rászorultak lakáshoz jutásának támogatására és 3,2 milliárd forint a lakásfenntartás támogatására.

A „XLI. A belföldi államadósság költségvetési elszámolásai” fejezetnél teljesülő lakáscélú kiadások 1997. évi előirányzata (kamatjellegű kiadások) 17,4 milliárd forint lehet.

A „XLIII. A költségvetés belföldi hitelfelvételei és belföldi adósságának törlesztése” fejezetnél a lakáscélú államkötvények törlesztésére 5,5 milliárd forint biztosított.

A fentieken kívül a fegyveres testületek lakásépítésére a központi beruházások előirányzatában mintegy 2 milliárd forint előirányzat áll rendelkezésre.

A költségvetés lakáscélú összes kiadásának összege 1997. évben 74,2 milliárd forint.

2.4. A társadalombiztosítás közreműködésével folyósított ellátások

A gyermeknevelési támogatásoknál 1996. májusától jellemzően a rászorultsági elv érvényesül, vagyis az adott ellátás feltétele, hogy az egyén/család jövedelme ne haladjon meg egy meghatározott összeghatárt.

A családi pótléknál 1997-ben kiindulási feltétel, hogy

- a jogosultsági alsó és felső jövedelmi korlát nem változik;

- az alsó jövedelemkorlát (18 000 forint) felett a jelenlegi kétlépcsős helyett, egylépcsős, 50%-os mértékű családi pótlék jár;

- a családnagyság gyermekszám szerinti számbavételénél csak a családi pótlékra jogosító, a háztartásban ténylegesen eltartott gyermekek számítanak.

A családi pótlék összege minden családtípusban (az előbbiekkel és az adókedvezményekkel összefüggésben) május 1-jétől egységesen 500 forinttal nő.

A fentiek alapján 1997-ben a családi pótlék tervezett előirányzata az ez évi 94 milliárd forinttól eltérően, 94,8 milliárd forint.

Az anyasági támogatás - ami a korábbi várandóssági pótlékot váltotta fel - 1997-ben várható összege 17 250 forint (miután mértéke a mindenkori öregségi nyugdíj minimumának 150%-a). A tervezett előirányzat - tekintettel a várható születésszám csökkenésre - az ez évi előirányzattal egyezően, 2 milliárd forint.

A gyermekgondozási segély és a gyermeknevelési támogatás összege a mindenkori öregségi nyugdíjminimummal egyező (így várhatóan 1997-ben 11 500 forint). A GYES 1997. évi előirányzata - tekintettel a megszűnő GYED, illetve az előzetes biztosítási jogviszony feltétel miatti létszám növekedésre - az 1996. évi 12 milliárd forinttól eltérően 20 milliárd forint.

A gyermekgondozási díj - miután ilyen új ellátást 1996. májusától nem lehet megállapítani - esetében az 1997. évi előirányzat az 1996. évi 18 milliárd forinthoz képest jelentősen csökken, összege 10 milliárd forint.

A jövedelempótló és jövedelem-kiegészítő szociális támogatások körében - az elmúlt évekhez hasonlóan - azzal számolunk, hogy az ellátások a nyugdíjemeléshez hasonlóan emelkednek.

A különféle jogcímen adott térítések körében a közgyógyellátásnál az ez évi 7 milliárd forint helyett 17 milliárd forint előirányzattal számolunk azzal is összefüggésben, hogy a közgyógyellátást teljes egészében új alapokra kell helyezni, s ki kell terjeszteni a természetbeni egészségügyi szolgáltatásnál bevezetésre kerülő minimum járulékfizetés - rászorultsági alapú - önkormányzat által történő részbeni vagy teljes megtérítésére.

Megszűnik a nem biztosítottak utáni költségvetési átalány fizetés, mivel a természetbeni egészségügyi szolgáltatások finanszírozása 1997-től teljes egészében új alapokra kerül.

A folyósított ellátások után a társadalombiztosítási szerveket megillető térítés az 1996. évi 1,4 milliárd forintról 1,7 milliárd forintra növekszik.

2.5. A központi költségvetési fejezetek támogatása

A központi költségvetési szervek körében az előirányzatok bővülése lehetőséget ad az egy főre jutó keresetek átlagosan legalább reálértéktartó színvonalához szükséges kiadások, valamint programok, célfeladatok támogatására. Ezen szervek javasolt támogatása céltartalékokkal együtt 509 milliárd forint.

A központi intézményi körben 1997. évben a következő területek, ágazatok élveznek prioritást:

- felsőoktatás,

- tudományos kutatás,

- közbiztonság ,

- feketegazdaság elleni küzdelem,

- igazságszolgáltatás,

- euro-atlanti integráció.

A priorizált feladatkörök előirányzatait jellemzően magukba foglaló fejezetek 1997. évi támogatása - ami az összes intézményi támogatás mintegy felét teszi ki - több, mint kétszeres ütemben bővül a többi fejezet előirányzataihoz képest. A jövő évi makrogazdasági folyamatok, az államháztartás forrásainak - a reform szándékainak megfelelő - viszonylagos mérséklődése, a költségvetés egyensúlyi követelményeinek teljesítése az inflációs hatások mellett is lehetővé teszi több fontos területen a költségvetési támogatások reálértékének tartását, új, törvényekben meghatározott kötelezettségek, valamint más feladatok támogatását. Az intézményrendszer szolgáltatásaival szembeni elvárások, az értéktartó illetményszínvonal feltételeinek megteremtése ezzel együtt is általánosan szükségessé teszi, hogy a rendelkezésre álló költségvetési előirányzatokból - a rendszer költséghatékonyabb működésével megalapozva - megtakarításokat érjenek el és átcsoportosításokat hajtsanak végre. Az összességében reálérték körül alakuló költségvetési támogatás pénzügyi oldalról nem jelent valamennyi területen közvetlen és erőteljes kényszert mélyreható intézményi és tevékenységi köri racionalizálási folyamatokra; az illetménygazdálkodással, az intézmény-működés szervezésével kapcsolatban szigorú követelmények érvényesítésére. Így a felügyeletet ellátó tárcák feladata reformintézkedésekkel megelőzni a válsághelyzetek kialakulását, megalapozni az évközi gazdálkodást és a további évek költségvetését.

Az intézmények támogatásának alakulásában meghatározó az illetmények emelkedése, mert a kiadások mintegy 60%-át a személyi juttatások és járulékai teszik ki. Az illetményszínvonal javításához a fedezet részben finanszírozható a központi költségvetésből, egy részét - szakmai követelmények érvényesítésével, létesítménykapacitások szűkítésével, üres állások felszámolásával, nyugdíjazással, részmunkaidejű foglalkoztatással, teljesítményarányos díjazással megalapozható - létszám, illetve illetmény - megtakarításból kell biztosítani. Ezt a költségvetési szabályozás keretei között, a központi adminisztratív intézkedések nélkül célszerű elérni. Létszámcsökkenéssel összefüggő egyszeri intézményi többletkiadások ellentételezésére központi végkielégítési keret szolgál. Az illetményjavítás finanszírozásához az intézmények egyéb előirányzatait, bevételi többleteit is számításba kell venni.

A behatárolt támogatásnövekmény, az illetménynövelés, a nagyszámú új, illetve bővülő program különféle többletköltségei miatt a dologi előirányzatokkal való gazdálkodásban a feszültség várhatóan növekszik. Az üzemeltetési, a felújítási feladatok megoldása, az intézmények működőképességének megőrzése érdekében - a kiadási szükségletek mérséklése, a finanszírozhatóság céljából - az intézményi kört, illetve az általa elfoglalt létesítményhálózatot lényegesen szűkíteni kell; az ellátott feladatok, a nyújtott szolgáltatások egy részét - ha szükséges, jogszabályi megalapozással - le kell építeni. Szervezési intézkedések is szükségesek a költséghatékonyság lényeges növelésére.

A közbeszerzésekről szóló 1995. évi XL. törvény 1995. november 1-jén lépett hatályba. Hatásáról átfogó adatok még nem állnak rendelkezésre. A közpénzekből megvalósuló beszerzések teljes körű szabályozásának igénye szükségessé tette a törvény által meghatározott értékhatár alatti beszerzések rendjének szabályozását, továbbá a központosított beszerzési eljárás bevezetését is. Az utóbbi eredményeként az állami fogyasztás homogénebbé válik, a nagytömegű beszerzés következtében lényegesen alacsonyabb ráfordítások mellett. Ezen intézkedések hatása az 1996. októberében történő bevezetés mellett 1997-ben lesz érzékelhető mértékű.

A törvény néhány szakaszának módosítása szükségessé vált, így a Kormány irányítása alatt álló intézményi körnek lényegében az egészére ki kell terjeszteni a központosított beszerzési eljárást. A módosítás eredményeként a központosított eljárás intézményi körébe beletartoznak pl. a minisztériumok, a felsőoktatási intézmények is. Ez jelentősen szélesíti azon intézményi kört, amelyeknél költségtakarékos beszerzések valósulhatnak meg. További igen fontos módosítás az, amely a központosításra módot ad az egészségügy területén is, összehangolva az egészségbiztosítás működési rendszerével.

A Művelődési és Közoktatási Minisztérium költségvetésében a felsőoktatás a prioritást - külön elismert célokra támogatást - élvező, de egyéb reformlépésekkel is érintett területek közé tartozik. A felsőoktatás költségvetési támogatása az 1996. évi 57 milliárd forinthoz képest mintegy 13 milliárd forinttal, közel 23%-kal nő, ami messze meghaladja az átlagos növekedést. Az 1997. évi költségvetés a következőkre nyújt többlettámogatást:

A nappali hallgatólétszám - a korábbi magas felvételek miatt - mintegy 13 000 fővel nő. A hallgatók pénzbeli juttatási keretének és képzésének többlet-előirányzata mintegy 7 milliárd forint. Az évi 65 000 forintos hallgatói juttatási normatíva emelésére nincs mód. A teljesítményelvű finanszírozás keretében bevezetésre kerül a képzési normatíva, amely elsősorban az oktatáshoz közvetlenül kapcsolódó feltételekről való gondoskodást szolgálja. A hallgatói létszám ennek alapján számított képzési többlete az állami felsőoktatásban 2,4 milliárd forint, az egyes szakterületek szerint differenciáltan nő. Ezzel együtt sor kerülhet az oktatók külön minőségelvű béremelésére, s ehhez tagoltabb bérrendszer fog tartozni. A felsőoktatásról szóló 1993. évi LXXX. törvénynek megfelelően bevezetésre kerül a Széchenyi professzori ösztöndíj. Jelentős mértékű elkülönített előirányzat kerül kialakításra a kutatások támogatására (1,6 milliárd forint), továbbá az új szakok és programok indítását, tankönyvek kiadását, taneszköz-fejlesztést szolgáló programfinanszírozási előirányzatban (3,4 milliárd forint).

A kulturális területen - amelynek támogatása összességében lényegében szinten marad - a többcsatornás finanszírozási rendszer tovább erősödik. Közel 700 millió forint célelőirányzat áll rendelkezésre közművelődési, közgyűjteményi, művészeti és kommunikációs feladatok központi finanszírozására. A központi támogatás keretein belül külön pénzeszközök szolgálják az Államalapítás 1000 éves, az 1848-as forradalom és szabadságharc 150. évfordulója megünneplésének előkészítését (410 millió forint), az Állami Operaház szervezeti reformját (150 millió forint), régészeti kártalanítást és a restitúciót (80 millió forint). Ehhez a jelenlegi támogatási célok közötti jelentős átrendezés is szükséges.

A központi költségvetési intézményi körből kikerül a Helikon Könyvtár és Kastélymúzeum, valamint a Rock Színház, de egyes feladataikat a tárca költségvetéséből továbbra is támogatja. A Nemzeti Kulturális Alap bevétele a járulékalap jelentős kiterjesztése következtében az 1996. évi előirányzathoz képest mintegy 80%-kal nő, 1997-ben a központi költségvetésből az Alap támogatásban nem részesül.

Az egyházak közvetlen költségvetési támogatása több, mint 1,5 milliárd forinttal, 25%-kal nő. Ezen belül a hitélet támogatása 300 millió forinttal, a közgyűjteményeké 100 millió forinttal, a szociális intézményeké 40 millió forinttal emelkedik. Az egyházi oktatási intézmények felújítására 100 millió forinttal nagyobb összeg szolgál. Az egyházi oktatási intézményeket a történelmi egyházakkal kötött közoktatási megállapodás alapján kiegészítő támogatás illeti meg, amelynek - 0,9 milliárd forinttal megnövelt - előirányzata 1,8 milliárd forint. Az egyházi intézmények rekonstrukciójának előirányzata 170 millió forinttal nő. Az egyházak költségvetési támogatása 1997. évtől a Művelődési és Közoktatási Minisztérium, valamint a Miniszterelnöki Hivatal előirányzatai között megosztva szerepel.

A Kormány stratégiai ügynek tekinti a tudomány, a műszaki fejlesztés feltételeinek javítását is, ezért e területek költségvetési támogatásának növekedésénél az általános dinamikát jóval meghaladó mértékkel számol. Ennek alapján a hazai kutatás területén a Magyar Tudományos Akadémia költségvetési támogatása 32%-kal (2,3 milliárd forinttal) növekszik 1997. évben az 1996. évi eredeti előirányzathoz képest. Az Országos Tudományos Kutatási Alap támogatása 19,5%-kal, 300 millió forinttal több. A forrásbővülés segíti az Akadémia kutatóhálózatának átalakítását, reformját, lehetővé teszi előirányzat elkülönítését a Kormánnyal való együttműködés keretében végzett feladatokra, az akadémikusok, a tudomány doktorai fokozott anyagi elismerését.

A műszaki fejlesztés - az ezzel kapcsolatos kormányzati kötelezettségvállalások finanszírozását is figyelembe véve (atomenergetikai kutatások, találmányok nemzetközi bejelentésének támogatása stb.) - központi költségvetési támogatása 4,4 milliárd forint. E tevékenység finanszírozásában a vállalkozói szférának meghatározó arányt kell vállalnia. A K+F szféra közvetlen pénzügyi támogatásán túl a társasági- és személyi jövedelemadó törvényjavaslatokban - a már meglévők (vállalkozási övezetben bejegyzett adózó első ízben üzembe helyezett gépeinek beruházási értéke és a befejezett kísérleti fejlesztés terven felüli részarányának értékcsökkenése leírható az eredményből) mellett - további kedvezmény került megfogalmazásra (az adóalapot csökkenti a kutatási és kísérleti fejlesztés saját közvetlen költségeként elszámolt összeg 20%-a). A technikai fejlődést elősegítő beruházásokra továbbra is kedvező amortizációs lehetőségek (az 1995. december 31-e után üzembe helyett gépek és berendezések esetében évi 30% az értékcsökkenési leírás) érvényesíthetők. Mindezek együttes forrásteremtő hatását milliárdokban lehet prognosztizálni.

A Földművelésügyi Minisztérium forrásai - az illetményemelés kihatása mellett - az állategészségügyi, növény-egészségügyi, valamint mezőgazdasági minősítési feladatok EU konform feltételrendszerének, az euro-atlanti integráció előkészítése feltételeinek biztosításával, agrárkutatási feladatok támogatásával, a középfokú tanintézetek tanüzemeinek kialakítása támogatásával, valamint az 1996. évben és a korábbi években az erdőkárok támogatása Pénzügyminisztérium fejezetnél tervezett előirányzatának a szaktárcához való átcsoportosításával növekednek, közel 2 milliárd forint összegben.

A Külügyminisztérium az 1996. évi támogatási előirányzathoz viszonyítva 1997-ben számos jogcímen igen jelentős, 3,7 milliárd forint többlettámogatásban részesül. Így többek között forintleértékelés miatti többletkiadásokra, devizaellátmányok SzJA alá vonása kompenzálására, a NATO-hoz és az EU-hoz való csatlakozás feladataira (pl. kommunikációs stratégia, EU Integrációs Államtitkárság, belső piaci integráció) szolgál a javasolt támogatási többlet. Az 1997. június 30-tól a tárcához kerülő kereskedelmi képviseletek feladataiból szükségesnek ítélt állami kötelezettségek (az átszervezésekből adódó megtakarítások mellett a külgazdasági feladatok ellátását egyre inkább a vállalkozói szférának kell finanszíroznia) ellátására a Miniszterelnökségnél külön előirányzat áll rendelkezésre.

A Pénzügyminisztérium fejezetnél a köztartozások eredményesebb beszedése és a feketegazdaság elleni küzdelem sikere a technikai eszközök folyamatos korszerűsítését, egyes területeken a létszám bővítését igényli. Így az adó- és pénzügyi tevékenység (APEH, VPOP) összesen 6,0 milliárd forint többlettámogatásban részesül 1997. évben. A többletfeladatok (hatékonyabb ellenőrzési rendszer, számítástechnikai fejlesztés, illetve új határátkelőhelyek megnyitása, jövedéki tevékenység, bűnmegelőzés) ellátása végett az ütemezési terveknek megfelelően év végére több, mint 3 ezer fős létszámnövekedés feltételei biztosítottak.

A Magyar Államkincstár 1997. évi bővülő feladataira, valamint az MNB-től átvett vidéki fiókhálózat működtetésére 3000 millió forint többlettámogatás biztosítása vált szükségessé. Ezt a növekményt ellensúlyozza az MNB-nél jelentkező megtakarítás.

A Belügyminisztérium fejezet működési költségvetési támogatási előirányzata az 1996. évi eredeti előirányzathoz viszonyítva mintegy 22%-kal emelkedik. A szervezett, gazdasági jellegű bűnözés elleni hatékonyabb fellépés érdekében létesült Központi Bűnüldözési Igazgatóság anyagi feltételeinek biztosítására 1,3 milliárd forint szolgál. E támogatáson túl a rendőrség megerősítésére, működésére tartalmaz többlet-előirányzatot a központi költségvetés, mintegy 4 milliárd forint összegben. A források lehetővé teszik a Teve utcai objektum működtetését, folytatható a rendőrképzés, jelentős technikai korszerűsítés indulásaként rend-, tűz-, és polgári védelmi eszközökkel bővülhet az eszközpark, megkezdhető az új személyi okmánycsalád kialakítása, továbbá bővülnek a rendőrség nemzetközi feladatai, megteremthetők a stabilabb működés körülményei. A hatékonyság növelését szolgálhatja továbbá a Rendőrség és Határőrség strukturális átalakítása, valamint a rendvédelmi szervek közötti együttműködés fokozása.

A területi államigazgatási reform kapcsán a vonatkozó kormányhatározat alapján - egyebek között - a fővárosi és megyei közigazgatási hivatalok kormányhivatalokká alakulnak át, melynek során a hivatalvezetők törvényességi ellenőrzése, koordinációja körébe kerülnek egyes minisztériumok területi szervei. A reform, illetve ahhoz is kapcsolódóan a racionálisabb működés, a kapacitások koncentrálása jelentős erőforrások felszabadítását eredményezhetik. Az intézkedések döntő részére 1997. év folyamán kerül sor.

A polgári nemzetbiztonsági szolgálatok - az illetmény növekedésén felül - mintegy 330 millió forint működési többlettámogatásban részesülnek a figyelőszolgálat megnövekedett feladataihoz szükséges fejlesztésekre, valamint a forintleértékelés részbeni kompenzálására.

A büntetés-végrehajtás 1997. évben 11,6 milliárd forinttal gazdálkodhat, az 1996. évinél 2 milliárd forinttal, kb. 20%-kal többel. Az illetmény emelésén kívül 780 millió forint többlettámogatás áll rendelkezésre az élelmezési norma emelésére, a megnövekedett felújítási feladatok ellátására, valamint az elítélteket foglalkoztató gazdasági szervezetek - a sajátos foglalkoztatásból eredő - többletköltségeinek normatív ellentételezésére, továbbá a biztonságos rabszállítás követelményeinek megfelelő gépjárműpark kialakítására.

A Honvédelmi Minisztérium 1996. évi eredeti előirányzathoz viszonyított működési, illetve felhalmozási támogatása 22%-kal emelkedik. Ennek révén a gazdálkodási feszültségek csökkenhetnek. A HM országgyűlési határozat alapján folytatja a honvédség átalakítását. Ez kiterjed a honvédség életének valamennyi területére, melynek eredményeként fokozatosan hiteles visszatartó képességgel rendelkező, a NATO katonai szervezetébe integrálható korszerű fegyveres erőnek kell létrejönnie. Változás következik be a Magyar Honvédség hadrendjében, szervezeti felépítésében. Módosul a harckészültség és mozgósítás, a hadkiegészítés, az oktatás és kiképzés rendszere. Az átalakításhoz szükséges kiadások fedezetét a vezetési szintek, szervezeti felépítés racionalizálásából, valamint a létszámcsökkentésből fakadó, többségében a tárcánál visszahagyott forrásból kell megteremteni.

A Legfelsőbb Bíróság, a Bíróságok és a Magyar Köztársaság Ügyészsége fejezetek javasolt működési támogatási előirányzata 21,7 milliárd forint, 31%-kal magasabb az 1996. évi eredeti előirányzatnál. A bírói, ügyészi pótlék 1996. május 1-jétől 10%-ról 35%-ra történő emelkedése, valamint az e területen is érvényesülő átlagos átlagkereset növelés következtében a személyi juttatások javasolt előirányzata 27%-kal nő az 1996. évi eredeti előirányzathoz képest. A működési feltételek javítására a három fejezetnél együttesen 0,5 milliárd forintot tartalmaz a javaslat. A gazdasági bűnözés visszaszorításával összefüggő kiadásokra 0,3 milliárd forint, az ítélkezésben közreműködők díjazásának felemelésére, a törvényekből adódó többletfeladatokra közel 0,3 milliárd forint fordítható.

A Központi Statisztikai Hivatalnál az EU csatlakozáshoz szükséges összehasonlító statisztikai rendszer kialakításának egyes elemeire, az egységes tevékenységi osztályozásra (NACE Rev. 1-re) történő átállás folytatására, a kiskereskedelmi- és szálláshely összeírásra, a külkereskedelmi és az agrárstatisztika fejlesztésére 650 millió forint többlettámogatás szolgál.

Az 1997. évi költségvetési törvényben érvényesíteni kell a rádiózásról és televíziózásról szóló 1996. évi I. törvény vonatkozó rendelkezéseit. Ennek megfelelően a költségvetés nem tartalmazza a Magyar Rádió és a Magyar Televízió fejezeteket; a műsorterjesztési költségeknek megfelelő támogatást biztosít a Magyar Rádió Rt-nek, a Magyar Televízió Rt-nek és a Duna Televízió Rt-nek; meghatározza - az 1996. évivel azonosan - az üzembentartási díj összegét; díjátalány formájában megtéríti a szociális okból felmentettek üzembentartási díját. A műsorterjesztési költségek az Antenna Hungária Rt. becslései szerinti összegben kerültek meghatározásra, s ezt a kötelezettségét az állam részben a Magyar Rádió Rt. és a Magyar Televízió Rt. - jogelődjüktől örökölt - adósságainak rendezésével teljesíti.

A nemzeti hírügynökségről szóló 1996. évi CXXVII. törvény megalkotásáig a Magyar Távirati Iroda a törvényjavaslatban változatlanul önálló fejezetként szerepel. Az intézmény részvénytársasággá való átalakulása után az előírt közszolgálati feladatok ellátásához szükséges előirányzat céltámogatássá alakul majd.

A központi költségvetési szférában 1997-re az átlagkeresetek reálértéke megőrzésének követelményét a költségvetési irányelvek tartalmazta. Ennek fedezete részben központi forrásból biztosítható volt az intézményeknél. A fennmaradó rész intézményi többletbevételből, személyi juttatási előirányzat- megtakarításából, valamint a dologi kiadások támogatásának csökkentésével finanszírozható. Átfogó célú elkülönített bérpolitikai keret képzésére nem került sor.

A fejezetek támogatási előirányzatát növelte az 1996-ban központilag előirányzott bérpolitikai céltartaléknak a felhasználó intézményekhez év közben történő átcsoportosítása, továbbá ennek éves szintre kiegészítése. Ez a többletforrás a közalkalmazottak előmeneteli és illetményrendszerének februári és szeptemberi módosításával, az 1992. július 1-jét megelőző munkaviszonyok beszámításával összefüggő bérintézkedésekre; a minimálbér emelésére, a fegyveres szervek hivatásos állományának, az APEH és területi államigazgatási szervek köztisztviselőinek, az intézményeknél a Munka Törvénykönyve alapján foglalkoztatottaknak, nem állami intézmények munkavállalóinak illetményemelésére, a bírák, ügyészek pótlékának növelésére került felhasználásra.

1997-re a területi közigazgatási szerveknél 1996. évben végrehajtott illetménykiegészítés-emelés előirányzatokba be nem épített éves szükségletére, valamint a köztisztviselők illetményszínvonala differenciált, a közigazgatási reformmal összefüggő javításához - részben jogszabály-módosítás révén történő - 2,9 milliárd forint céltartalék képzésére kerül sor.

Az illetményemelés 1997-ben a különböző illetményrendszereket szabályozó törvények módosításával valósul meg. A közalkalmazottaknál 10 fizetési osztályt és osztályonként 14 fizetési fokozatot tartalmazó előmeneteli és illetményrendszer kerül bevezetésre, az 1997. évi költségvetésben biztosított finanszírozási keretek között. (Az illetménytábla módosításával önmagában - országos átlagban - csaknem 14%-kal növekednek az átlagkeresetek.) A köztisztviselőknél az illetményalap mértéke 1997. január 1-jétől 20 ezer forintról 23 ezer forintra emelkedik. Ez önmagában 15%-os növekedést biztosít, ezt a pótlékok és illetménykiegészítés növekedése egészíti ki. A bírák, az ügyészek, a bírósági és ügyészségi dolgozók, valamint az országgyűlési képviselőtestület illetménye szintén a köztisztviselőkre vonatkozó illetményalap mértékétől függ. A fegyveres szervekre vonatkozóan hatályba lépett a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény. Az ott meghatározott illetményeket 1999. január 1-jéig kell elérni.

A központi és helyi önkormányzati költségvetési szerveknél foglalkoztatottak létszáma - a 4 millió munkavállalóból - 800 ezer fő körüli, mely az összes foglalkoztatottak 20%-át teszi ki. A közszolgálatban foglalkoztatottakból közalkalmazott mintegy 600 ezer fő (központi intézményeknél 130 ezer fő), köztisztviselő 90 ezer fő (központi intézményeknél 45 ezer fő), a bírósági, ügyészségi, valamint a fegyveres erők és rendvédelmi szervek bérrendszerében foglalkoztatottak létszáma 90 ezer fő, a Munka Törvénykönyve hatálya alá tartozóké mintegy 20 ezer fő. Ez a létszám az 1991. évi 960 ezer főhöz képest 17%-kal kevesebb, részben az intézményrendszer átalakulása, részben a foglalkoztatás szűkítése miatt.

Az intézményeknél a személyi juttatások javasolt előirányzata közel 248 milliárd forint, mely az 1996. évi bérpolitikai intézkedésekkel növelt előirányzatnál 20%-kal több, mintegy 41 milliárd forinttal magasabb. A foglalkoztatott létszám - a jelentősebb intézmény kiszervezések, illetve a központi költségvetés részévé vált munkaerőpiaci szervezetek létszámnövekményének hatása nélkül - a létszámcsökkenések, illetve a preferált területek, továbbá a saját forrásból finanszírozott létszámnövekedések összhatásaként 5000 fővel csökken. Így az átlagkereseteknek a személyi juttatások előirányzatai alakulásából számítható növekedése a személyi juttatásokét közel 2%-kal meghaladja. Az intézmények személyi juttatási előirányzatai év közben a fejezeti kezelésben megtervezett célprogramok, célfeladatok - fel nem osztott - előirányzataival módosulhatnak.

Az átlagkeresetek 17%-os növekedésének tervezési követelményének a fejezetek a fentiek szerint eleget tettek. Az átlagot meghaladó az emelkedés a felsőoktatásban, a kutatás, a közbiztonság, a honvédelem területén, valamint az igazságszolgáltatási szerveknél.

A központi költségvetési szervek bevételeinek növelésére, illetve megalapozott tervezésére az 1997. évi költségvetési irányelvek alapján újabb erőfeszítések történtek, elkerülendő a korábbi évek jelentős alátervezését, a Parlament által történő forráselosztás érdemi megváltozását. Az 1997. évre tervezett illetményjavítással kapcsolatos többletkiadások részbeni fedezetére, dologi kiadások támogatáscsökkentésének kompenzálására, az 1996. évi és az 1997. évben várható áremelésekkel összefüggő többletkiadások ellentételezésére szükséges volt emelni a bevételi előirányzatokat.

A központi költségvetési szervek feladataik 1997. évi teljesítéséhez a fenti intézkedések mellett a működőképességük fenntartásához 193 milliárd forint bevételt terveztek. A tervezett bevétel 47 milliárd forinttal növekszik, az intézménykiszervezések hatásával pedig 68 milliárd forinttal csökken az 1996. évi költségvetési előirányzatokhoz képest.

Az 1997. évi költségvetés előirányzatai, a központi intézményrendszertől elvárt makrokövetelmények az államháztartási reform keretében megvalósuló szakmai, szervezési folyamatokra alapozva teljesíthetők. A hosszabb távon érvényesülő reformlépéseknek az állami szerepvállalás szűkítését, a szolgáltató állam modelljének kialakítását kell eredményeznie. Ehhez 1997. évben folytatni kell az állami tevékenységek, az azt végző intézményhálózatok, szervezetek felülvizsgálatát, a feladatellátás hatékonysági, szakmai és minőségi szempontok szerinti újraszervezését, a létszám, a létesítménykapacitás ésszerű hasznosítását, a közpénzek felhasználási rendjében a gazdaságosság követelményének érvényesítését, a saját források növelésével állami kötelezettségek kiváltását.

Az államháztartási reform részét képező intézménykorszerűsítési program végrehajtásával szűkül a túlméretezett, részben a klasszikus költségvetési szervektől eltérő módon működő és gazdálkodó intézményrendszer. Az elmúlt évek egyik fontos feladata volt, hogy azokat az intézményeket, amelyek teljes egészében, vagy döntően saját bevételből, vállalkozási és lakossági vagy egyéb forrásból működnek - és ezt a feladatok jellege lehetővé teszi - kiemeljék az államháztartásból. Az intézményi működési, gazdálkodási rendet szélesedő körben részben, vagy egészben non-profit, vagy piaci viszonyok között működő szervezeti forma váltja fel oly módon, hogy a továbbiakban is biztosítható a közfeladatok ellátása. Ez a folyamat 1996. évben felgyorsult, a hatások megjelennek az 1997. évi költségvetésben, érzékelhetően mérsékelve az állami újraelosztás arányát. Az ilyen típusú átalakítások zöme ezzel megvalósul. A központi költségvetési szervek kiadásainak GDP-hez viszonyított aránya - az államháztartás reformja keretében megvalósuló szervezet-korszerűsítési folyamat eredményeként - az 1996. évi 9%-ról 1997. évre 8,2%-ra csökkent. Kikerül az államháztartási körből 68,2 milliárd forint kiadás és bevétel; több, mint 13 ezer fő. Az érintett jelentősebb intézmények, intézménycsoportok: a közútkezelés, agrárkutatás intézményei, a Magyar Televízió, a Magyar Rádió. A program folytatásaként 1997. évben sor kerül a Magyar Távirati Iroda, a Szerzői Jogvédő Hivatal és néhány más intézmény átalakítására, mintegy 1,4 milliárd forint kiadási-bevételi előirányzattal, közel 700 fővel, valamint a külszolgálatok szervezeti integrációjának megvalósítására.

A szervezet-racionalizálási folyamatot, ezen belül az intézményi körben maradókét is tovább kell folytatni.

A felsőoktatási reform célja a képzés méreteinek, struktúrájának, színvonalának megfeleltetése a munkerőpiac szerkezeti és minőségi elvárásainak. Az állami finanszírozás a központilag meghatározott hallgatólétszámra irányuljon. Funkciókon alapuló, differenciált finanszírozási rendszert kell működtetni, amely bővülő körben épít normákra, normatívákra, teljesítménymutatókra. A finanszírozásban nagyobb részt képezzen az intézményi bevétel, amelynek növelését ösztönözni indokolt. A tandíjból származó bevétel, amelynek növelésére 1997-ben nem kerül sor, az intézményeknél marad. A szétaprózott intézményrendszer tényleges integrációját kell végrehajtani, szűkíteni indokolt a belső szervezeti egységek számát; a párhuzamosságokat megszüntetve és profiltisztítást végrehajtva szakmailag és gazdaságilag hatékony oktatási, gazdasági, adminisztratív szervezeti struktúrát kell kialakítani. Tovább kell lépni a foglalkoztatás hatékonyságának javításában, amelyet megalapoz az oktatók illetményemelésénél az átlagos mértéken felüli minőségelvű bérezés lehetősége. Az 1997. év fontos feladata a módosított felsőoktatási törvényre támaszkodva a korszerű konstrukciók véglegezése, az átalakítások előkészítése és megkezdése.

2.6. Helyi önkormányzatok forrásszabályozása

A helyi önkormányzatok 1997. évi forrásai az államháztartás más területeivel összhangban alakulhatnak.

A szabályozás legfontosabb elvei:

- az állami újraelosztás mérséklődése,

- a normativitás,

- a feladatorientáltabb forráselosztás, mindenekelőtt a közoktatásban és a szociális ellátásban,

- a területi kiegyenlítés, szolidaritás az elmaradott önkormányzatokkal.

A helyi önkormányzatok 1997. évi költségvetési szabályozásának makrogazdasági alapkövetelményei:

A központi költségvetési kapcsolatokból származó források - az állami támogatások és hozzájárulások, valamint a személyi jövedelemadó - az Országgyűlés által elfogadott 1996. évi előirányzathoz viszonyítva együttesen 13%-kal emelkedhetnek.

A nettó átlagkeresetek reálértékét e szférában is meg kell őrizni.

A helyi önkormányzatoknál és intézményeiknél mintegy 4%-os mértékű létszámcsökkenéssel kell számolni.

A nagy elosztórendszerek - így a közoktatás, a szociális, valamint az egészségügyi ellátás - átalakításának hatását a forrásszabályozásban érvényesíteni kell, s ezeken a területeken az átlagosnál magasabb működési kiadás növekedést kell elérni.

A normatív hozzájárulások és az átengedett bevételek szabályozása során optimális forrásallokációt kell elérni, mindenekelőtt a személyi juttatások átlagos 17%-os mértékű emelése, valamint a gyenge jövedelmi háttérrel rendelkező önkormányzatok segítése érdekében.

Az önkormányzatok gazdálkodását (likviditási helyzetét) javító, valamint a nettó finanszírozást továbbfejlesztő lépéseket kell tenni.

A megfogalmazott feltétel- és követelményrendszer figyelembevételével a helyi önkormányzatok központi költségvetési kapcsolatokból származó bevételei - az állami támogatások és hozzájárulások, valamint a személyi jövedelemadó együttesen a következők szerint alakulhatnak:

 

 milliárd forintban

 

 

 

 

 

 

 Megnevezés

 1996. évi országgyűlési előirányzat

 1996. évi várható teljesítés

 1997. évi javaslat

 Vált. %-ban az 1996. éviogy-.i előir.hoz

 Vált. %-ban az 1996. évi várh. teljesítéshez

 Állami támogatás és hozzájárulás

 330,3

 341,0

 356,2

 107,8

 104,5

 Átengedett személyi jövedelemadó

 101,3

 101,3

 135,7

 134,0

 134,0

 Összesen:

 431,6

 442,3

 491,9

 114,0 

 111,2 

 

 

 

 

 

 

Az 1997. évi önkormányzati forrásszabályozás szempontjából szembetűnő, hogy a személyi jövedelemadó növekménye - részben az átengedési mérték emelkedése, részben az adóbevétel növekedése révén - a meghatározó, hiszen önmagában 34%-kal bővül. Ennek következtében az állami hozzájárulások és támogatások emelkedése mérsékeltebb lehet.

Az állami támogatásokon belül változatlanul a normatív hozzájárulások képviselik a meghatározó részt, míg a központosított előirányzatok súlya visszaesik.

A normatív hozzájárulások rendszerére a közoktatási törvény módosítása, a személyi jövedelemadó szabályozása, a Kormány és a szociális partnerek közötti három éves (bér)megállapodás hat leginkább, de befolyást gyakorol a szociális intézmények létszám megtartó jellege és a szociális ellátás szükségszerű bővülése is.

A főbb ágazatokhoz - a közoktatáshoz, valamint a szociális ellátáshoz - kapcsolódó normatívák növekedése infláció körüli mértékű. Ezeknek - a feladatokhoz konkrétabban kötődő - központi költségvetési hozzájárulásoknak a részesedése megnő az egyéb központi támogatásokhoz képest. Így érhető el, hogy a források és a felhasználások - ez utóbbin belül különösen a személyi juttatások - összhangja az önkormányzatok legteljesebb körénél megvalósuljon.

A közoktatási normatívák együttes összege megfelel az új közoktatási törvénynek összességében 3-4%-ponttal meghaladja a törvényben minimálisan a két évvel korábbi közoktatási folyó kiadások - központosított előirányzatokkal és intézményi bevételekkel csökkentett - összegének a 80%-ában meghatározott mértéket. E normatív hozzájárulásokon belül hangsúlyt kap - a kistelepülések megkülönböztetett támogatása mellett - a társulásos intézmény fenntartás ösztönzése.

A hozzájárulási rendszer külön is alkalmazkodik a közoktatás struktúrájának átalakulásához a hagyományos és megújuló tantervi követelményekhez és az ezzel összefüggő feladat tartalomhoz. Normatív módon elosztható, de feladathoz kötött előirányzat kapcsolódik a nemzeti- etnikai, valamint a két tanítási nyelvű neveléshez, oktatáshoz. Itt kiemelt a kistelepülések, kisiskolák támogatása. A kiegészítő jellegű hozzájárulások számának növekedésével differenciáltabbá válik a finanszírozás. Összességében a hozzájárulási jogcímek tartalmilag a szakmai törvényben foglalt közoktatási feladatrendszer csaknem minden elemét lefedik.

Ezáltal és a törvényből fakadó szervezési intézkedések megtétele révén javulhatnak valamennyi önkormányzattípusban a közoktatás feltételei.

A szociális ágazaton belül a forrásszabályozás - a meglévő feladatok folyamatos ellátásán túl - biztosítja az új feladatok bevezetéséhez szükséges forrásokat. A gyermekek védelméről és a gyámügyi igazgatásról szóló 1997. évi XXXI. törvény elfogadásával, várhatóan 1997. II. félévétől új ellátási forma - rendszeres gyermekvédelmi támogatás - kerül bevezetésre. Ennek fedezetére a Népjóléti Minisztériumtól - megszűnő feladatok révén - 4 milliárd forint csoportosul át, egyelőre az önkormányzati tartalékok közé. Az új törvény jóváhagyását követően év közben lesz mód e tartalék összeggel a szociális és gyermekjóléti normatíva előirányzatának megemelésére.

1997-ben csökken a munkanélküliek jövedelempótló támogatásában részesülők száma. Emellett e támogatásnak 1997-ben már 75%-át fedezi a Munkaerőpiaci Alap az eddigi 50% helyett. A kettő együttes hatására teremtődik meg a forrása a munkanélküli ellátásból 1997-ben már kikerülők szociális juttatásának. A felszabaduló pénzeszközből lehetőség nyílik a gyermekvédelmi támogatás előirányzatának növelésére is.

A szociális intézményi normatívák egy ellátottra jutó összege emelkedésénél figyelemmel kell lenni arra, hogy itt létszámcsökkenésből nem szabadul fel bérnövelésre előirányzat. A szociálpolitikai normatíva összege tartalmazza az 1996-ban a háztartási tüzelőolaj fogyasztói árának emeléséből adódó többletterhek mérséklését szolgáló lakossági támogatás 7 milliárd forint összegét is. Így 1997-től már e támogatás is az önkormányzati szociális juttatások szerves részévé válhat.

A társadalombiztosítási járulékreform keretében egyes önkormányzati szociális ellátások járulékkötelesek lesznek, valamint a közgyógyellátási rendszere is változik. A vonatkozó törvények Országgyűlési elfogadásához kapcsolódóan, az azokban meghatározott igénybevételi feltételekkel külön előirányzat fogja biztosítani a fenti kötelezettségek teljesíthetőségét, melynek fedezete a Népjóléti Minisztérium fejezetből történő évközi átcsoportosítással teremtődik meg.

A színházi, valamint a tűzoltósági támogatás javasolt növekedése lehetővé teszi ezeken a területeken is az átlagkeresetek reálértékének tartását.

A címzett- és a céltámogatás és a területi kiegyenlítést szolgáló fejlesztési célú támogatás előirányzatai azzal összhangban emelkednek számottevően, több mint 20%-kal, hogy a beruházások prioritást élveznek. A területi kiegyenlítést szolgáló támogatás növekményéből indokolt az arra rászorulók esetében a céltámogatás igénybevételéhez szükséges saját erő garantálása.

Az önhibán kívül hátrányos helyzetű önkormányzatok támogatása figyelembe veszi, hogy a működési forráshiányos önkormányzatok száma várhatóan emelkedik. A forráshiányos önkormányzatok támogatásának (pénzellátásának) szabályozását módosítani indokolt. A tapasztalatok azt jelzik, hogy az önkormányzatok a pénzintézeti hitelekkel egyre nehezebben hidalják át az év első felét, amikor még nem áll rendelkezésükre e kiegészítő támogatás. Ezen segítendő, 1997-ben azok az önkormányzatok, amelyek 1996-ban forráskiegészítő támogatásban részesültek, e támogatás 50%-a mértékéig előleget kapnak a központi költségvetésből, elszámolási kötelezettséggel. Az elszámolás a megállapított kiegészítő támogatás és/vagy a normatív hozzájárulások, valamint az SZJA együttes összege terhére történhet.

A központosított előirányzatoknál az 1996. évi előirányzatokhoz képest elsősorban a bérpolitikai keret megszűntetése és a normatív forrásokba történő átcsoportosítása jelent csökkenést. Emellett lényeges, hogy megszűnik a fővárosi tömegközlekedés támogatása, mivel a főváros átlagot jelentősen meghaladó bevételhez jut, részben a privatizációból, részben pedig az iparűzési adóból.

A közoktatási törvény módosítása miatt viszont új jogcímek is belépnek (a pedagógus szakvizsgának és továbbképzésnek, a pedagógusok szakkönyv vásárlásának, valamint a közoktatás körzeti, térségi feladatainak a támogatására).

A társulások elterjedésének ösztönzése érdekében indokolt növelni a körjegyzőségek támogatását és változtatni az elosztás mechanizmusát. A mainál optimálisabb körjegyzőségek kialakítását ösztönzi, hogy nem csak körjegyzőségenként, hanem a résztvevő települések és az ellátandó lakosság száma szerint is jár a támogatás.

A nemzeti- és etnikai kisebbségi önkormányzatok működését 1997. évre számottevően - 25%-kal - megnövelt előirányzat segíti.

A bérpolitikai külön keret megszűnik 1997-től. Az eddig alkalmazott támogatás ugyanis ellenérdekeltté tette a helyi önkormányzatokat, hogy saját forrással is hozzájáruljanak a központilag vezérelt bérfejlesztésekhez, még olyan esetben is, amikor erre lehetőségük lett volna. Ezért indokolt, hogy a munkavállalókkal és a munkaadókkal a Kormány által megkötött megállapodás alapján 1997-ben 17%-os mértékű átlagkereset emelés az önkormányzati normatív forrásszabályozáson keresztül érvényesüljön. (Az inflációhoz még hiányzó 1%-pontot itt is az új személyi jövedelemadó skála „hozza” majd.) Döntően a bértábla szabályozza az átlagkereset emelés mértékét, s ezt túlnyomórészt a - különböző önkormányzattípusok eltérő jövedelmi helyzetét is figyelembe vevő - központi forrásallokáció, valamint kisebb részben a helyi források biztosítják.

A központi forrásallokáció a közoktatási és a szociális területhez kapcsolódó normatív hozzájárulások, valamint a személyi jövedelemadó kiegészítés átlagot jelentősen meghaladó növekményével szolgálja e cél megvalósítását, különösen a kistelepülési, a megyei és általában a gyenge gazdasági háttérrel rendelkező önkormányzatoknál. Végső esetben segítséget jelent e tekintetben az önhibán kívül hátrányos helyzetű önkormányzatok támogatása is. A szabályozás épít ezek mellett arra, hogy a jobb jövedelmi lehetőséggel rendelkező - elsősorban nagyvárosi - önkormányzatoknál mód nyílik az iparűzési adó, a személyi jövedelemadó helyben maradó részének a bevonására is. Mind emellett 1997-ben megvalósuló létszámcsökkenésből felszabaduló források is fedezetét képezhetik a béremelésnek.

A létszámcsökkenés miatti végkielégítéshez központi támogatás kapcsolódik, mert így válik lehetővé az önkormányzatok részére a felszabaduló béreknek a személyi juttatás emelésére történő felhasználása.

A személyi jövedelemadó szabályozása során - a Kormány korábbi állásfoglalásának megfelelően - a helyi önkormányzatok részére átengedett bevétel 3 év alatt éri el a 40%-ot, amelyből a képződés helye szerinti települési önkormányzatot megillető mérték szintén a harmadik év végére lesz 20%. 1997. évben a második ütem hajtható végre, amelynél a felső mérték 38%, míg a helyben maradó mérték 22%. A szabályozás változtatása az optimális allokáció elérése érdekében történik. Az átlagost jóval meghaladó mértékben (90%-kal) nő a személyi jövedelemadó településenkénti különbségeinek mérséklését szolgáló előirányzat, ennek révén az egy lakosra jutó SZJA összege mintegy 34%-kal emelkedhet. Jelentős a megyei önkormányzatok kiegészítő előirányzata is.

Fontos feladat lenne az iparűzési adóban megjelenő településenkénti jövedelem-differenciálódás mérséklése is, ennek információs hátterét azonban legkorábban 1998. évre lehet kiépíteni, ezért 1997-re az SZJA kiegészítés fokozásával lehet - közelítő - megoldást találni.

A megnövekedett személyi jövedelemadó finanszírozhatja a globális jellegű normatív hozzájárulásokat; így a települési igazgatási, kommunális, közművelődési és sportfeladatokhoz kapcsolódót nagyobb részt, míg a községekhez (2 millió forint) és az elmaradott, hátrányos helyzetű településekhez, valamint a megyei, fővárosi önkormányzatok igazgatási és közművelődési feladataihoz kapcsolódókat teljeskörűen.

Az önkormányzatok likviditási helyzetének javítása érdekében szükséges a költségvetés végrehajtásával kapcsolatos egyes szabályozások továbbfejlesztése is.

A nettó finanszírozási rendszer eddigi tapasztalatait hasznosítva indokolt a nettósítás körébe vonható támogatási jogcímeket bővíteni a színházak és az önkormányzati tűzoltóságok, valamint az önhibán kívül hátrányos helyzetű önkormányzatok támogatásának előirányzataival, mert ezek a működés forrásait képezik és így nagyrészt a személyi juttatások és az ahhoz kapcsolódó köztartozások kiadásaihoz járulnak hozzá.

A központosított előirányzatok között szereplő gyermeknevelési támogatás, valamint a Munkaerőpiaci Alapból átvételre kerülő, a munkanélküliek jövedelempótló támogatását szolgáló pénzeszköz jelenlegi, utólagos megtérítésen alapuló havi folyósítási mechanizmusának átalakítására kerül sor annak érdekében, hogy az elősegítse az önkormányzatok likviditásának megőrzését. Indokolt havi előleget biztosítani az előző időszak tényadatai alapján, amelyet az utolsó havi (negyedévi) támogatással és/vagy a normatív hozzájárulással, személyi jövedelemadóval szemben a tárgyév végét megelőzően el kell számolni a központi költségvetéssel.

A központi költségvetési kapcsolatokból származó források mellett a költségvetési tervezés során számolni kell a helyi önkormányzatok valamennyi bevételi forrásával is.

Az 1997-ben mintegy 1040 milliárd forintot kitevő bevételi források összetételét a következő táblázat jellemzi:

A helyi önkormányzatok 1997. évi bevételeinek megoszlása főbb bevétel-csoportonként

 

 Adatok %-ban

 

 

 

 Bevételek

 1996. évi országgyűlési előirányzat

 1997. évi javaslat

 

 

 

 Saját folyó bevételek összesen

 18,9

 19,4

 Ebből:

 

 

 Intézményi tevékenységek bevételei

 11,2

 8,5

 Illetékek

 1,3

 1,4

 Helyi adók

 4,5

 8,0

 Átengedett bevételek összesen

 11,5

 13,9

 Ebből:

 

 

 Szem. jöv.adó

 10,9

 13,1

 Gépjárműadó

 0,6

 0,8

 Felhalmozási és tőke jellegű bevételek összesen 

 10,2

 8,6

 Állami hozzájárulások és támogatások összesen

 35,3

 34,4

 Egészségbiztosítási Alapból átvett pénzeszköz

 16,6

 16,3

 Munkaerőpiaci Alapból átvett pénzeszköz

 1,1

 1,1

 Hitel bevétel

 3,5

 3,5

 Egyéb bevételek

 2,9

 2,8

 Tárgyévi bevételek összesen

 100,0

 100,0

 

 

 

Látható, hogy évről évre nő a saját források aránya különösen a helyi adók térnyerésével. Ez utóbbi bevétel három év alatt (az 1994. évi teljesítéshez viszonyítva) 2,5-szeresére nő, egyértelműen az iparűzési adó növekedése révén.

A helyi önkormányzatokat megillető illetékbevételek szabályozását össze kell hangolni az illetékhivatalok jövőbeni felügyeleti rendjének változásával, amely szerint a hivatalok a megyei jogú városoktól átkerülnek a megyei önkormányzatokhoz. Lényegében azonban 1997-re is a korábbi elosztási mechanizmussal indokolt számolni.

Az intézményi bevételek dinamikusan növekednek.

A felhalmozási és tőke jellegű bevételek - főként az ÁPV Rt-től, a közművállalatok privatizációjából származó bevételek révén - még 1997-ben is jelentősek.

Az Egészségbiztosítási Alaptól átvett pénzeszközöknél az ágazati reformtól várható struktúraváltozás hatásával indokolt számolni. A Munkaerőpiaci Alapból átvett pénzeszközöket a tartósan munkanélküliek számának csökkenése és - az előzőeknek megfelelően - az Alap tehervállalásának növekedése együttesen határozza meg.

A helyi önkormányzati forrásszabályozás összességében és allokációjában megteremti a feltételeket a helyi önkormányzatok és intézményeik működőképességének fenntartásához. A működési fenntartási feladatokon túl ismét mód nyílik a felhalmozási kiadások növelésére is. A képződő forrásokból lehetővé válik a - feladatok ellátásához elengedhetetlenül szükséges létszámú - köztisztviselők, közalkalmazottak és egyéb munkavállalók megbecsülése, átlagkeresetük reálértékének megőrzése. Az önkormányzatok kellő segítséget nyújthatnak a szociálisan rászorultak számára.

Természetesen 1997-ben sem nélkülözhető a helyi testületek mértéktartó, megfelelő prioritásokat érvényesítő, egyes területeken szűkítést is felvállaló gazdálkodása.

A helyi önkormányzatok bevételeit és kiadásait - 1999-ig kitekintően - a mellékletek mutatják be részletesen.

2.7. Elkülönített állami pénzalapok

Az államháztartási reform célkitűzésének megfelelően sor került 1996-ban az elkülönített állami pénzalapok racionalizálására. 1996. január 1-jétől öt alap - a Munkaerőpiaci Alap, az Útalap, a Vízügyi Alap, a Nemzeti Kulturális Alap és a Központi Környezetvédelmi Alap - működik.

Az alapok tervezésének kiinduló bázisát az államháztartásról szóló 1992. évi XXXVIII. törvény és az egyes alapokat szabályozó törvények, az azok végrehajtásáról szóló rendeletek jelentik.

Az alapok esetében 1997. évre megfogalmazott követelmények a következők

- folyó kiadásaik ne haladják meg folyó bevételeiket, tehát az alapok folyó kiadásai és bevételei egyensúlyban legyenek,

- az elkülönített állami pénzalapok központi költségvetési támogatásban nem részesülnek.

E követelményektől három elkülönített állami pénzalap - a Munkaerőpiaci Alap, a Központi Környezetvédelmi Alap, és az Útalap kötelezettségeinek nagyságrendje miatt - el kellett tekinteni Ily módon ezeknek az alapoknak a gazdálkodási egyensúlya nem nullszaldós, hanem GFS egyenlegük negatív előjelű.

A Vízügyi Alap legfőbb bevételi forrását a vízkészlet járulék képezi. A vízkészlet járulék 15%-kal nő az 1996. évi mértékhez képest. Az Alap kiadási előirányzatai közül 80 millió forint működésre, 1831 millió forint pedig beruházási támogatásra használható fel.

A Nemzeti Kulturális Alap legtöbb bevétele a kulturális járulékból származik, ennek előirányzata 1300 millió forint. Az Alap kiadási előirányzatai közül 122 millió forint működésre fordítható.

A Központi Környezetvédelmi Alap meghatározó bevételi forrásai a környezetvédelmi termékdíjak. E jogcímeken 9990 millió forint az előirányzat. Ezt kiegészítik azok a pótlólagos források, amelyek a vállalkozásokra át nem hárítható környezeti kármentesítést szolgálják. A tájrendezési célokat szolgáló bányajáradék részesedés 1997. évben 0%. A bányatörvény által előírt tájrendezési feladatok ellátására az 1992. évtől átutalt források megfelelő fedezetet nyújtanak 1997. évre. Az Alapról szóló törvény módosítása következtében új jogcímek jelentek meg az Alap bevételeiben és kiadásainál (többek között: műemlékvédelmi hozzájárulás, építésügyi bírság). Az Alap a termékdíjból származó 1996. évi bevételi és kiadási előirányzatainak különbözetének erejéig 1997. évi fizetési kötelezettséget vállalhat. E kötelezettségvállalás, valamint a tájrendezési feladatok teljesítése érdekében felmerült folyó kiadások 4000 millió forinttal meghaladják az Alap folyó bevételeit. Az Alap kiadási előirányzatai közül 1500 millió forint működést, 12 187 millió forint pedig beruházási támogatást finanszíroz.

Az Útalap esetében az útalap-hozzájárulás jogcímen 1997-ben 45 750 millió forint az előirányzat. Ez a bevétel 15,40 Ft/liter útalap-hozzájárulás fizetési kötelezettség előírása mellett teljesül. Az Alap kiadásiból 8400 millió forint közúthálózat kezelésére, üzemeltetésre, 10 000 millió forint pedig beruházási támogatásra fordítható. A fogyasztási adó visszatérítés megtérítése címen 5600 millió forint összegű, a központi költségvetést illető befizetési kötelezettséget kell 1997-ben az Alapnak teljesítenie. Az Útalapnak elsődleges feladata az, hogy a meglévő országos közúthálózat kezelésének, üzemeltetésének és fenntartásának feltételeit megfelelő színvonalon biztosítsa. Az évtizedek során felhalmozódott fejlesztési elmaradások felszámolása, az úthálózat bővítése jelentős ráfordításokat igényel. E feladatok finanszírozásának részbeni fedezete, az Alap bevételi forrásait növelő nemzetközi pénzintézetek által folyósítandó hitelek. 1997-ben a 6400 millió forint külföldi hitelfelvétel összege meghaladja a 4550 millió forintos hiteltörlesztés összegét. E nemzetközi hitelek maximális kihasználása, és a beruházások - a 10 000 millió forint beruházási támogatási előirányzatból 9865 millió forint kötelezettségvállalással terhelt - teljesítése, a közúthálózat fenntartása, útkorszerűsítések, hídépítések ráfordítási igényei miatt az Alap folyó kiadása 2000 millió forinttal meghaladja a folyó bevételeit.

A Munkaerőpiaci Alapba a munkaadók továbbra is az eddigi járulék mértéket fizetik. A társadalombiztosítási járulék alapjának szélesedésével összhangban növekszik a munkaadói járulék alapja is, ez 1 000 millió forint többletbevételt jelent az Alap számára. Így e jogcímen 77 935 millió forint került megtervezésre. Új kiadási jogcímként jelenik meg a járadékban, a keresetpótló juttatásban részesülők, a végkielégítések címén folyósított összegek után fizetendő minimális egészségügyi hozzájárulás. Ennek vonzata mintegy 6000 millió forint. A 1,5%-os járulékcsökkenés mintegy 500 millió forinttal csökkenti az Alap kiadásait. A jövedelempótló támogatásban részesülők után az Alap a jövedelempótló támogatás és az ezután fizetendő minimális egészségügyi hozzájárulás 75% -át utalja át a települési önkormányzatoknak. Az egészségügyi hozzájárulás többletköltsége 7700 millió forint. A jövedelempótló támogatás jogcímen 23 100 millió forint került megtervezésre. Olyan ágazatokban ahol a minimális hozzájárulás problémákat okozhat, ezek részbeni orvoslására 400 millió forint kerül elkülönítésre az aktív eszközök között. A Munkaerőpiaci Alap tervezett egyenlege 17 500 millió forint, a fenti intézkedések illetve a várható munkanélküliség alakulásának hatására. Az Alap kiadási előirányzatai közül 7813,1 millió forint működési (ebből 242,3 millió forint az alapkezelőnek működési célra átadott pénzeszköz és 7570,8 millió forint a MPA szervezet működési kiadása); 385 millió forint felhalmozási célokat (ebből 15 millió forint az alapkezelőnek felhalmozási célra átadott pénzeszköz és 370 millió forint a MPA szervezet felhalmozási előirányzata) szolgál.

Öszefoglalva: 1997-ben az elkülönített állami pénzalapok összevont GFS egyenlege 23 500 millió forint.

Az Alapok adójellegű bevételi tételei csak az Útalapnál és a Vízügyi Alapnál változnak. Az útalap hozzájárulás 12,10 Ft/literről 15,40 Ft/literre nő, a Vízügyi Alapban a díjtételek emelkedése 15%.

Az elkülönített állami pénzalapok összességében a kiadási előirányzataik közül 17 915,1 millió forintot működésre, 24 403 millió forintot pedig beruházási támogatásokra irányoztak elő. Az elkülönített állami pénzalapok a korábbi évek gyakorlatának megfelelően 1997-ben is támogatásokat nyújtanak, amelyek a gazdaság különböző ágazataiban jelennek meg: a szociális ellátás területén a Munkaerőpiaci Alap, a vízügyi ágazatban a Vízügyi Alap, a közlekedési ágazatban az Útalap, a kulturális ágazatban a Nemzeti kulturális Alap, a gazdasági tevékenységet segítő szolgáltatás terén pedig a Környezetvédelmi Alap forrásai jelennek meg.

Az államháztartásról szóló - többször módosított - 1992. évi XXXVIII. törvény 36. § c) pontja értelmében az 1997. évi költségvetési évtől kezdődően teljeskörűen kell bemutatni a költségvetési évet követő 2 év előirányzatait, amelyek a költségvetési év folyamatait és áthúzódó hatásait, a tervezett feladat-ellátási és szervezeti változásokat, valamint a gazdasági előrejelzéseket veszik figyelembe. E rendelkezésből adódóan az elkülönített állami pénzalapok az 1998. évi és az 1999. évi irányszámaik tájékoztató jelleggel bemutatásra kerülnek a törvény javaslat fejezeti köteteinek mellékleteiben. Az 1995-1997. évek előirányzatait bemutató mérlegeket pedig a törvény javaslat általános indokolásának melléklete tartalmazza.

2.8. A nemzetközi pénzügyi kapcsolatokból eredő kiadások

A nemzetközi pénzügyi kapcsolatokból eredő kiadások 48 479 millió forint az XL. Nemzetközi elszámolások fejezetben. Az elsődleges egyenleg számításakor a fejezet kiadásait a kamatkiadásokkal csökkenteni kell. Ezért a központi költségvetés elsődleges egyenlegének mérlegében a fejezet kiadási főösszege 22 594 millió forint.

A világbanki, EIB, EBRD és a japán OECF-től felvett hitelek kihelyezésének tervezett előirányzata 19 778 millió forint. E hiteleket a belföldi kedvezményezettek államháztartási kiadások fedezetéül használják fel. Ezen pénzintézetek felé, valamint a költségvetés devizabetét-állománya után 1997-ben 25 885 millió forint kamatot és rendelkezésretartási jutalékot kell kifizetni.

A Vegyes bevételek 2816 millió forintos előirányzatából a nemzetközi fejlesztési intézményekben való részvételünk mintegy 1600 millió forint tőke hozzájárulási kötelezettséggel jár.

A Magyar Állam részére nyújtott japán és világbanki segélyek a bevételekkel azonos összegben 259 millió forint értékben kerülnek továbbadásra belföldi kedvezményezetteknek.

2.9. A költségvetés belföldi adósságával kapcsolatos folyó kiadások

A központi költségvetés belföldi adóssága után 1997-ben összesen 834,5 milliárd forint kamat és egyéb kiadás merül fel, ami az 1996. évben várható 546,8 milliárd forintot 287,7 milliárd forinttal haladja meg. A bruttó kamatkiadás nagymértékű növekedése az államadósság volumenének 1996. évben bekövetkezett növekedésének, és az összes adósságon belül a kamatozó adósság arányának a növekedésének következménye. Ezzel ellentétes hatású, hogy az infláció csökkenése és a kedvező makrogazdasági helyzet következtében csökkent a kibocsátott állampapírok nominális és reálkamatának szintje, ami részben ellensúlyozta az adósságállomány növekedésének kamatemelő hatását.

A kamatkiadások növekedése három adósságelem után fizetendő kamatok növekedésének a következménye. A korábban a Magyar Nemzeti Bank által kezelt nettó külföldi adósság átértékelése következtében keletkező árfolyamveszteségre a Magyar Nemzeti Bank a jegybanktörvény alapján 1996-ig kamatmentes hitelt nyújtott. Ezen adósság elem után közvetlenül nem volt kamatkiadása a költségvetésnek, egyedül az ezen állomány évenként piaci adósságra történő átalakításából keletkezett - késleltetett módon - kamatfizetési kötelezettsége a költségvetésnek. A költségvetés és a Magyar Nemzeti Bank közötti kapcsolatrendszer tisztázása, a jegybank finanszírozási feladatainak korlátozása érdekében 1996. végén az év végén fennálló várhatóan 1606,4 milliárd forintos állományt és a leértékelési adósság lecserélésére kibocsátott államkötvény állományból 353,5 milliárd forintnyi állományt, összesen 1959,9 milliárd forintot a költségvetés devizaadóssággá alakít át. Ez az átalakítás megszünteti a jegybank által nyújtott kamatmentes hitel gyakorlatát, ami megnehezítette a két intézmény kapcsolatainak átláthatóságát. Az átalakítással az államadósság tételei közül ennyivel csökken a forint adósság állománya és azonos nagyságú devizaadósság keletkezik. A lecserélt állományhoz képest a devizaadósság kamata magasabb, ami hozzájárul 1997-től kezdve a központi költségvetés bruttó kamatkiadásainak emelkedéséhez. 1997-ben ezen az új címen 190 544,1 millió forintnyi kamat kifizetése várható. (Ez azonban nem jelent teljes mértékben költségvetési pozíció romlást, a devizaadósság átvételekor a költségvetés 64 860,2 millió forint bevételt realizál).

Jelentős mértékben nő ezen felül a kincstárjegyek után kifizetendő kamat nagysága, az 1996. évi 120 604,8 millió forint kamat helyett 161 854,1 millió forint kamat kifizetése várható. A növekedést két tényező magyarázza: egyrészt 1996-ban a költségvetés finanszírozási igényének biztosítása jelentős mértékben a 6 és főként a 12 hónapos diszkont kincstárjegyekkel kibocsátásával történt, az összes állomány 224,6 milliárd forinttal nő. Ezen felül a diszkont kincstárjegy állományon belül nagymértékű átcsoportosítás történt a hosszabb futamidejű, 6 és döntően 12 hónapos kincstárjegyek felé, ami következtében a növekvő állománynál 1996-ban minimális kamat kifizetés történt, viszont 1997-ben már az állományra eső teljes kamat kifizetésre kerül.

A kamatkiadás növekedés harmadik összetevője az államkötvények után fizetendő kamatok emelkedése. Az 1997-ben várható 410 132,9 millió forint kamatkifizetés 63 651,4 millió forinttal haladja meg az előző évit. Az államkötvények kamatkiadásainak növekedése két címen következik be, a többi államkötvényre kifizetendő kamatok csökkennek. A költségvetési hiányt finanszírozó államkötvények kamata a hiány finanszírozása miatti állománynövekedés miatt nő, amit a kamatszínvonal csökkenése sem ellensúlyoz. A két hatás eredőjeképpen ezen a címen a megelőző évit 24 922,0 millió forinttal meghaladó 200 490,0 millió forint kamatkiadás irányozható elő. A Magyar Nemzeti Bankról szóló 1991. évi LX. törvény rendelkezéseinek megfelelően tavaly a korábbi években átalakított 131,1 milliárd forinton felül 417 milliárd forint értékben történt további átalakítás, ennek következtében a kamatmentes adósság kötvényesítésével kapcsolatos államkötvény kamat kiadások 30 928,4 millió forintról 102 125,7 millió forintra emelkednek. Ezen kamatkiadás annak ellenére esedékes, hogy az 1996. folyamán átalakított állományból 353,5 milliárd forintot 1996. végén devizaadóssággá konvertál a központi költségvetés. Az e két címen kívüli államkötvényeknél a csökkenő kamatszínvonal és az 1996-ban és részben az 1997-ben esedékes törlesztések miatt csökkenő állományok következtében kisebb kamatkiadás várható 1996-hoz képest.

Ugyanez a hatás érvényesül a költségvetési hitelek terén, vagyis az 1996-ban teljesült törlesztések következtében a központi költségvetés 1997-ben a megelőző évhez képest 3607,3 millió forinttal kevesebb, 57 189,1 millió forint kamatot fizet a Magyar Nemzeti Banknak, és szintén csökken a más hitelek után fizetett kamatok nagysága. A hitelkamatok nagyságát nem érinti a forint kamatok csökkentése, miután az állomány nagy részét kitevő kedvezményes kamatozású hitelek kamata az MNB által felvett deviza kamatoktól függ, az 1997-ben érvényes kamat kismértékben meghaladja az 1996. évi szintet.

A nem kamatjellegű kiadások a költségvetés egyéb költségeit és reklámkiadásait tartalmazza. 1996-tal ellentétben 1997-től már nem szerepel a költségvetés kiadásai között a devizaadósság törlesztésekor felmerülő árfolyamveszteség, ami a nemzetközi ajánlásoknak megfelelően 1997-től a költségvetés törlesztési kiadásai között lesz előirányozva. Ezen kiadások 1997-ben összesen 10 182 millió forintot tesznek ki.

2.10. Egyéb kiadások

A központi költségvetés 1997. évre a fenti címen 5750 millió forint előirányzatot tartalmaz, amely mintegy 200 millió forinttal kevesebb az 1996. évi előirányzathoz viszonyítva.

Az előirányzat a következő kiadási jogcímeket tartalmazza:

- állatkár-térítés, állatjárványvédelmi céltámogatás,

- felszámolások, szanálások,

- magánszemélyek kártérítése,

- K-600 hírrendszerrel kapcsolatos kiadások,

- helyi önkormányzati normatív támogatások elszámolási különbözete,

- egyéb vegyes kiadások.

2.11. Tartalék előirányzatok

A központi költségvetés általános tartalékának előirányzata 1997. évben 14,7 milliárd forint. A központi költségvetési szerveknél 1997. év során megvalósuló létszám-csökkenésekkel összefüggő egyszeri többletkiadások, a társadalombiztosítási járulék alapjának szélesítése kihatásának részbeni fedezetére év közben, a köztisztviselők meghatározott körében végrehajtott, illetve javasolt illetményemelés kiadási többletének támogatására 2,9 milliárd forint összegben pedig a költségvetésben kell céltartalékot képezni.

2.12. Kormányzati rendkívüli kiadások

A kormányzati rendkívüli kiadások 22,9 milliárd forint összegű előirányzatából 4,1 milliárd forint az egyházi ingatlanok visszaadásával és egyházi rendezvényekkel kapcsolatos kiadásokra, 4,2 milliárd forint pénzbeli kárpótlásra, 1,5 milliárd forint az önkéntes biztosító pénztárakkal kapcsolatos kötelezettségek teljesítésére, 3,3 milliárd forint az Észak Magyarországi Első Magyar Autópálya Rt. alaptőke juttatására, 2,3 milliárd forint bérleti díjra, továbbá 7,5 milliárd forint egyéb rendkívüli kiadásokra szolgál.

2.13. Támogatási célelőirányzatok

A központi költségvetési szerveknél működtetett fejezeti kezelésű célelőirányzatok a nemzetgazdaság komplex céljainak finanszírozását segítik elő. A támogatási célelőirányzatok az 1997. évi költségvetésben mintegy 39 milliárd forint összegben került megtervezésre, a támogatott tevékenységek alapján a következő főbb területekre:

- az agrárszféra 15,5 milliárd forintos összegű támogatási célprogramjai elsődlegesen az agrárgazdaság fejlesztését, az alapvető jelentőségű gépállomány beszerzését, az erdészeti közcélú feladatokat, valamint az agrár-szakmai és gazdasági programokat szolgálják;

- a Gazdaságfejlesztési célelőirányzat a nemzetgazdaság fejlesztésének összetett céljait szolgálja, elsősorban a működő tőke bevonásának ösztönzését, a nemzetközileg versenyképes árualapok létrehozását, a gazdasági szerkezet átalakítását, valamint a külpiaci értékesítés és a befektetés-ösztönzés megvalósítását segíti elő. A célelőirányzat 1997. évi forrása 9500 millió forint költségvetési támogatás és 240 millió forint saját bevétel;

- a Turisztikai célelőirányzat a turizmus fejlesztését és az idegenforgalmi politika megvalósítását finanszírozza. A célelőirányzat támogatást nyújt a nemzeti propaganda kiadványok elkészítésére, vásárok, kiállítások megrendezéséhez, a turisztikai fogadókészség fejlesztésére és a programkínálatok bővítésére.

A turisztikai célelőirányzat forrásának tervezésekor 1 Ft vállalkozói befizetéshez 70 fillér költségvetési támogatás került figyelembe vételre. 1997. évben a célelőirányzat tervezett 3995 millió forint összegű kiadásának forrása 2350 millió forint összegben a vállalkozók által befizetett díj, 1645 millió forint összegben költségvetési támogatás;

A Műszaki Fejlesztési Alapprogram célelőirányzat a nemzetgazdaság versenyképességét, és a műszaki tudományos tevékenység finanszírozásának elősegítését hivatott biztosítani. A célelőirányzat 1997-ben 4200 millió forint költségvetési támogatás és 600 millió forint saját bevétel;

A Területfejlesztési célelőirányzat az ország elmaradott, továbbá a szerkezeti átalakulás nehézségeivel küzdő térségeiben a munkahelyteremtő és megtartó beruházások elősegítését, valamint a vállalkozások infrastrukturális feltételeinek - ipari parkok, inkubátorházak - megteremtését segíti elő. a célelőirányzat forrása 3 milliárd forint költségvetési támogatás 290 millió forint saját - elsősorban a visszatérülésekből származó - bevétel. (Az országos, regionális és megyei területfejlesztési programok támogatását a privatizációs többletbevételekből közvetlenül finanszírozandó 7 milliárd forintos előirányzat biztosítja.)

- a Piaci Intervenciós célelőirányzat piaci egyensúlyi zavarok esetén a Kormány részére biztosítja a beavatkozáshoz szükséges eszközt. A célelőirányzat költségvetési támogatásban nem részesül, bevételei alapvetően a visszterhes támogatások befizetéseiből és azok járulékaiból származnak. A célelőirányzat 1997. évi bevételi és kiadási előirányzata 1062,2 millió forint.

2.14. Állami kezességvállalás, az állami kezesség érvényesítése

Az éves költségvetési törvényekben meghatározott mérték terhére elvállalt egyedi kezességek közül az előirányzatok kialakításának időpontjában 48 darab volt érvényben, amelyek együttes összege közel 271 milliárd forint. Ezek egy része azonban még csak kormányhatározati szintű elkötelezettséget jelent, a szerződések megkötése ugyanis folyamatosan történik, és nem is mindig kerül sor a jóváhagyott összeg felhasználására.

A kezességvállalási szerződésekben is testet öltött elkötelezettség az előirányzatok összeállításának időpontjában 207,9 milliárd forint. Ebből 15,3 milliárd forintot már 1996. előtt teljesíteni kellett, 25,8 milliárd forint 1996-ban, 40,7 milliárd forint pedig 1997-ben válik esedékessé. A fennmaradó 117,8 milliárd forint 1998. és 2016. között jelenhet majd meg fizetési kötelezettségként. További 8,3 milliárd forint pedig ez idő szerint még nem ütemezhető.

Az 1997-ben esedékessé váló fizetési kötelezettségeket - a kezességbeváltás valószínűsége szerint is bemutatva - tételesen a XXII. fejezet tartalmazza. A járulékos költségeket (kamat), valamint az árfolyamváltozás hatását is számszerűsítve az állami kezességgel biztosított hitelek törlesztésére mintegy 65 milliárd forintot kell jövőre fordítani. Ennek zömét az adósok várhatóan teljesíteni fogják, de néhány esetben számolni kell az állami kezesség érvényesítésével. Ezért az egyedi és jogszabályi kezességek fedezetére 11 milliárd forint kiadási előirányzatot indokolt tervezni, az utóbbiaknál csak minimális (100 millió forint) kötvény- illetve takarékbetét-beváltással számolva. Az egyedi kezességek közül azonban számos jelentős tétel kerül minden valószínűség szerint a központi költségvetés igénybevételével kielégítésre.

A Magyar Export-Import Bank Rt. saját kockázatra nyújtott garanciaügyleteken túlmenően az export elősegítése érdekében költségvetési hátterű garanciát is nyújt. E garanciaügyletek kerete 1997-ben 50 milliárd forint. A garanciabeváltásból keletkező költségvetési fizetési kötelezettség várhatóan 1,5 milliárd forintot tesz ki.

Az EB Rt. által vállalható politikai és árfolyam kockázatok elleni biztosítási kötelezettség összegének felső határa 1997. december 31-én 130 milliárd forint. Az állomány lejárati struktúráját úgy kell kialakítani, hogy az ne tartalmazzon túlzott aránytalanságokat a költségvetés jövőbeni elkötelezettségei szempontjából. Az 1997. évi kárfizetésekre 1 milliárd forint irányozható elő.

A Hitelgarancia Rt. készfizető kezességeinek érvényesítéséből a társaságot terhelő fizetési kötelezettségek 70%-ára vállalt költségvetési viszontgarancia fedezete 1,5 milliárd forint.

V. A hiány finanszírozása és a központi költségvetési adósság törlesztése

A költségvetési hiány és finanszírozása

A központi költségvetés 1997 évi GFS hiánya 301,7 milliárd forint, ami a központi költségvetés 305 milliárd forint összegű elsődleges többletéből, a költségvetés adósságából származó nettó belföldi és a nettó külföldi kamatfizetésből, továbbá a Magyar Nemzeti Bank nettó befizetéséből adódik össze. Ennek a költségvetési hiánynak a finanszírozása havi nettó 30-40 milliárd forint kibocsátást tesz szükségessé, ami - összehasonlítva a korábbi évekkel - komoly finanszírozási feladatot jelent. A központi költségvetés finanszírozása szempontjából az 1997-ben lejáró 62 milliárd forintnyi hitel és 332,7 milliárd forintos éven túli államkötvény megújítását is biztosítani kell. Ezen felül rendkívüli törlesztésként jelentkezik a Magyar Nemzeti Bankkal szembeni adósságcsere keretében 1959,9 milliárd forintnyi a Magyar Nemzeti Bank által kezelt nettó külföldi adósságállomány leértékelési különbözete után képzett lejárat nélküli kamatmentes hitel és ennek lecserélésére korábban kibocsátott államkötvény.

A folyó költségvetési hiány és a költségvetési tartozások esedékes visszafizetését fedező új kibocsátások egységes stratégia keretében kerülnek meghatározásra. A költségvetés és a lejáró államadósság biztonságos és középtávon is olcsó finanszírozása érdekében a kibocsátási stratégia fontos célja a kibocsátandó állampapírok futamidejének további hosszabbítása. Ennek keretében növekszik az államkötvény értékesítés súlya, az 1996. folyamán alkalmazott 2 és 3 éves futamidejű fix kamatozású államkötvények mellett a piaci kereslet függvényében hosszabb futamidejű fix és változó (inflációhoz kötött) kamatozású államkötvények kibocsátására is sor kerül. Ezen felül a korábban fontos finanszírozási szerepet betöltő rövid futamidejű diszkont kincstárjegyek szerepe tovább mérséklődik, egyedül a 12 hónapos diszkont kincstárjegy szerepe növekszik. A hosszabb futamidejű állampapírok részarányának növelését a kedvező makroszintű pénzügyi helyzet teszi lehetővé.

A központi költségvetési adósság törlesztése

Ez a fejezet a központi költségvetés adósságának törlesztési kiadásait foglalja magában. Tartalmazza a költségvetés lejáró hiteleinek, kötvényeinek visszafizetését, valamint az MNB-vel szembeni adósságrendezéssel kapcsolatos tartozásokat is magában foglalja. A költségvetés a jelenleg a Magyar Nemzeti Bank által nyújtott leértékelési kamatmentes államadósságot és államadóssági kötvényállomány egy részét az MNB-vel szembeni devizaadóssággá alakítja át. Az adósságkonverzióval a Magyar Nemzeti Bank nettó devizapozíciója kiegyensúlyozott lesz. Ez az MNB-vel szembeni teljes nulla kamatú, lejárat nélküli költségvetési adósság 1606,4 milliárd forint összegű, valamint ezen felül 353,5 milliárd forintnyi államadóssági kötvény devizakötvénnyé történő cseréjével valósul meg.

A költségvetés lejáró hiteleinek törlesztésére 62 milliárd forintot fordít, ennek mintegy 80%-a az MNB-vel szembeni hiányt finanszírozó hitel. A központi költségvetés által 1995. december 31-i hatállyal átvállalt MÁV hitelek törlesztésére 8 milliárd forintot kell fordítani 1997-ben.

Államkötvények visszafizetése, illetve visszavásárlása 624,9 milliárd forint összegben kerül sor. Ebből 353,5 milliárd forint a fent említett devizakötvényesítésből ered. A lejáró hiányt finanszírozó államkötvények értéke 317,7 milliárd forint, melyek kiegészülnek lejáró Társadalombiztosítási és lakáskötvényekkel, valamint Universitas kötvényekkel is. Az adósságtörlesztési kiadások a nullás adósság devizatartozássá való átalakításának összegével együtt 2354,7 milliárd forintot tesznek ki.

Az államadósság összetételének változása

Az ország gazdaságstabilizálás területén elért eredményei, a makrogazdasági folyamatok kedvező irányba fordulása javította az ország külföldi megítélését, az átmenetileg megrendült befektetői bizalom helyreállt. Mindezek eredményeként felgyorsult a külföldi tőke beáramlása részben működőtőke befektetés, részben a vállalatok közvetlen külföldi hitelfelvétele formájában, befejezéséhez közeledik az állam termelő vagyonának - jelentős arányban külföldiek részvételével történő - privatizálása.

A több milliárd dollárnyi deviza beáramlása a gazdaságpolitika többirányú összehangolt, de határozott lépéseit tette és teszi a jövőben is szükségessé. A forint árfolyama nagyarányú felértékelődésének, s ennek külgazdasági folyamatokra gyakorolt kedvezőtlen hatásának elkerülése nagyösszegű devizapiaci intervenciót, a beáramló tőke jelentős hányadának jegybank általi megvásárlását tette szükségessé. A jegybank nagyösszegű, egyirányú devizapiaci műveletei ugyanakkor a pénzellátás jelentős emelkedését, a forintlikviditás növekedését okozzák.

A mindezek következtében megnövekvő kereslet olyan mértékben tud kedvező makrogazdasági hatásokat kiváltani, amennyire a reálszféra alkalmazkodóképessége, a strukturális változások sebessége ezt lehetővé teszi.

A gazdaság reáloldali reagálása csak fokozatos lehet, nem képes a pénzoldal lökésszerű hullámainak azonnali követésére. E változási sebességet meghaladó pénzellátás, keresletbővülés a pénzügyi szférán belül indít el kedvezőtlen változásokat: a külső egyensúly rontásával és az infláció felgyorsulásával, egyúttal egyensúlytalansági tendenciákat gerjeszt a reálszférában is. E kedvezőtlen hatások elkerülése a felesleges likviditás kiszívását, sterilizálását teszi szükségessé.

A nagyösszegű tőkebeáramlás kezelésének - döntően a jegybank által különböző eszközökkel végzett - műveletei, az úgynevezett sterilizált intervenció jelentős módosulásokat okozhat az állam adósságában, az adósságkezelés költségeinek megjelenési formáiban.

A folyamat következtében megváltozik az államadósság forint és devizakomponensének aránya, a forintrész növekedésével. A két adósságelem eltérő inflációja miatt módosulnak az adósságterhek megjelenési formái. A forintadósság terhe a kamat. A nominális kamatok jelentős része az adósságállomány magas infláció miatti értékvesztését kompenzálja, kisebb hányada az, amely e fölötti reálkamatot,- terhet jelent. A devizaadósság terhe csak kisebb részben jelenik meg kamatként, a nagyobb súlyt az átértékelési veszteség jelenti. Az adósságstruktúra jelzett irányú változása csak kisebb a kamatdiszparitásnak megfelelő mértékű módosulást okoz az adósság együttes (kamatok + átértékelési különbözetek) terheiben, ugyanakkor nő kamat-kötelezettség összege, csökken az átértékelési veszteség mértéke.

A jelenlegi elszámolási rendszerben a kamatfizetések és az árfolyam-különbözetek elszámolása eltérő. Míg a kamatterhek a költségvetés folyó kiadásai közt jelennek meg, a jelentős részben az MNB mérlegében nyilvántartott külső adósság ár-folyamkülönbözetét sor alatt, közvetlenül az államadóssággal szemben számoljuk el. Az államadósság összetételének változása ily módon - a kamatkiadások arányának emelkedésén keresztül - növeli a folyó költségvetés hiányát, ezáltal deficitjét. A változás azonban látszólagos, nem okoz érdemleges hatást az egyes szektorok vagyoni pozícióiban, önmagában nem vezet az összkereslet növekedésére, így nem igényel kiigazító gazdaságpolitikai lépéseket. A jövedelmi folyamatokban bekövetkező változások azonban megnövelik az államon kívüli szektorok mozgásterét, ezért különösen fontos, hogy a gazdaságpolitika következetessége, kiszámíthatósága, hitele ne sérüljön, ne vezessen a pénzügyi megtakarítások biztonságának, illetve az ebbe vetett hitnek a csorbulásához.

A költségvetés és az MNB közti elszámolások változásai

1997. január 1-jén fennálló nettó deviza államadósság a költségvetés könyveibe kerül átvezetésre. Technikailag ezt a költségvetés és a jegybank közötti adósságcserével bonyolítjuk le. Ennek során a jegybank a költségvetéssel szembeni követeléseinek egy része (nulla kamatozású hitelek, piaci hozamú állampapírok meghatározott hányada) helyébe - az MNB nettó devizatartozásainak megfelelő összegű - költségvetés által kibocsátott devizakötvények lépnek.

Az adósságcsere megvalósításának indokai, kedvező következményei az alábbiakban foglalhatók össze:

1. A külső államadósság terhei közvetlenül a költségvetésben jelentkeznek. Megszűnik ezáltal az MNB mérlegének árfolyamveszteségek miatti torzulása, eredményének az államadósságot érintő folyamatoktól való közvetlen függése. Ugyanakkor nyomonkövethetőbbé válik a monetáris műveletek eredményessége a pénzkibocsátás hozamának és a stabilizáció érdekében végzett piaci beavatkozások eredőjeként. Összegezve növekszik a fiskális és monetáris funkciók transzparenciája, átláthatóbbá válik az egyes funkciókat gyakorló szervek működése, felelőssége.

2. A fiskális és monetáris funkciók egyértelmű szervezeti elkülönülése egyszerűbbé, közvetlenebbé, ezáltal hatékonyabbá teszi a makrogazdasági folyamatok irányítását. Világosabb összefüggések, egyértelmű felelősségi viszonyok megkönnyítik az ellenőrzést és felügyeletét végző intézmények munkáját.

3. A nemzetközi normákhoz történő igazodásnak feltétele a kapcsolatok fentiek szerinti változtatása. Az EU szabályozás szerint a jegybankok nem finanszírozhatják közvetlenül a költségvetést. E szabály értelmében a devizaadósságon keletkező árfolyamveszteség finanszírozására (nullás hitelek) sem nyújthat a jegybank hitelt a költségvetésnek.

Összességében a költségvetés látszólagos terheinek növekedése paradox módon kedvező folyamatok (stabilizáció, befektetői bizalom) hatására következett be. Ez a látszólagos növekedés nincs összefüggésben a költségvetés és az MNB közötti kapcsolatok változtatásával. A kapcsolatrendszer változtatását és időzítését az indokolja, hogy a kialakult makrogazdasági folyamatok - a jelenlegi szabályozás keretei között - növelték a fiskális és monetáris folyamatok illetve ezekért felelős szervek hatáskörének egymásba nyúlását, átfedéseit, az ebből következő diszfunkcionalítást. Másrészt a kedvező makrogazdasági folyamatok közepette egyszerűbbek, kivitelezhetőbbek, teljeskörűbbek, politikailag elfogadhatóbbak a szükséges változtatások.

RÉSZLETES INDOKLÁS

ELSŐ RÉSZ

A MAGYAR KÖZTÁRSASÁG 1997. ÉVI KÖZPONTI KÖLTSÉGVETÉSE

ELSŐ FEJEZET

A központi költségvetés kiadásainak és bevételeinek főösszege, a hiány mértéke és finanszírozásának módja

Az 1-3. §-okhoz

A törvény és mellékletei a főösszegeket, a hiányt, a kiadások és a bevételek fejezetek, címek, alcímek, előirányzat-csoportok és kiemelt előirányzatok szerinti bontását, és a központi költségvetés bel- és külföldi adósságállományának törlesztésével kapcsolatos rendelkezéseket tartalmazza.

A 4. §-hoz

Az Országgyűlés ebben a paragrafusban felhatalmazza a pénzügyminisztert, hogy a törvényben jóváhagyott hiányt finanszírozza és az államadósságot kezelje. A megadott felhatalmazás a korábban alkalmazott részletes előírásokkal szemben tág értelemben ad államadósság kezelési műveletekre felhatalmazást, hiszen az államháztartásról szóló 1992. évi XXXVIII. törvény 14. §-a szabályozza az államadósság egészének alakulását. A költségvetési év előtt és az év folyamán azonban nem lehet merev részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagy részben az állampapír-piac aktuális helyzete is befolyásolni fogja. Az adott évi részletes műveletekről ezen felhatalmazás alapján majd a költségvetési év lezárása után számol be a pénzügyminiszter.

A Magyar Nemzeti Bankról szóló 1991. évi LX. törvény az éves költségvetési törvény feladatául írja elő a Magyar Nemzeti Bank által 1991. előtt nyújtott kedvezményes kamatozású hitelek kamatának meghatározását.

Az 5. §-hoz

A Magyarország külföldi adósságának nagyobb hányadát eddig a Magyar Nemzeti Bank kezelte. Ez a gyakorlat a nemzetgazdaság átalakulásának jelenlegi periódusában, a jelentős mértékű külföldi tőkebeáramlás okozta vagyon és adósságváltozási folyamatok mellett nem folytatható. A gazdaságpolitika és a mind az ország, mind a központi költségvetés adóssága kezelési feltételrendszerének javítása, a folyamatok átláthatóságának javítása érdekében szükséges a költségvetés és a Magyar Nemzeti Bank hitelezési kapcsolatainak átalakításra, amit az ebben a paragrafusban kapott felhatalmazás alapján lehet megvalósítani.

MÁSODIK FEJEZET

A központi költségvetés és az államháztartás más alrendszerei egyes előirányzatainak megállapításával, teljesítésével, illetőleg felhasználásával kapcsolatos rendelkezések

A központi költségvetés céltartalék-előirányzatai

A 6. §-hoz

A társadalombiztosítási járulék alapjának szélesítésével összefüggésben egyes területeken várható jelentősebb többletigények, valamint létszámcsökkenések egyszeri többletkiadásainak részbeni fedezetére indokolt év közben céltartalékot képezni. A javasolt összeg 6,0 milliárd forint. A céltartalékból a központi költségvetési szervek, illetve kivételesen - egyszeri alkalommal - a Magyar Rádió Rt. és a Magyar Televízió Rt. részesülhetnek támogatásban. Utóbbiaknál a költségvetési szervből való „átalakulással” összefüggésben keletkezik hozzájárulási igény, de a központi költségvetésnek csak azon munkavállalók után indokolt terhet vállalnia, akik elhagyják a rádiózás, televíziózás területét.

Céltartalék szolgál továbbá egyes központi költségvetési szerveknél (területi közigazgatás) 1996. évben végrehajtott illetménykiegészítés-emelés éves szintű fedezetére, továbbá a szorosan vett központi közigazgatásban dolgozó vezetők egy részénél az alapilletménytől 40%-kal történő eltérés miatti többletkiadásra, végül e szervek felsőfokú végzettségű munkavállalóinál lehetővé tett +20%-os díjazás fedezetének a dolgozók 10%-a után számított összege.

A külkereskedelmi szolgálat feladatainak átszervezése (1997. június 30.) után a szükségesnek ítélt állami feladatok ellátásához a személyi, tárgyi feltételeket a X. Miniszterelnökség költségvetési fejezet Külszolgálat előirányzat-csoporton képzett céltartalékból kell finanszírozni.

Az állam vagyonával és a felhalmozásokkal kapcsolatos rendelkezések

A 7. §-hoz

Az állam vállalkozói vagyona értékesítéséről szóló 1995. évi XXXIX. törvény előírásainak és a törvényalkotó szándékainak megfelelően a privatizáció 1995. év végén jelentősen felgyorsult és lendülete 1996. évben folytatódott. Ennek eredményeként az eladható vagyon döntő többsége magánkézbe került. A fennmaradó privatizálható vagyon mértéke jelentősen lecsökkent, az 1996. évihez viszonyítva annak fele-harmada, összetétele kedvezőtlenebb, értékesítése fajlagosan nagyobb ráfordítást igényel. Mindezek együttesen a korábbi évekhez viszonyítva mérsékeltebb költségvetési befizetést eredményeznek, ugyanakkor ezzel nem teljesen arányosan csökkenő ráfordításokat tesznek szükségessé.

Az 1997. évben - a korábbiakhoz képest - csökkenő értékesíthető vállalkozói vagyon és a mérséklődő bevételek szükségessé teszik a privatizáció során vállalt jótállási, szavatossági és garanciális kötelezettségek fedezetére vonatkozó tartalékolás folytatását.

Az ÁPV Rt., illetve jogelődjei számára más törvényekben előírt kötelezettségek teljesítése változatlanul követelmény, az ÁPV Rt. az érintettekkel történő megegyezés révén ennek eleget tesz.

A reorganizációra fordítandó kiadások mértéke az 1996. évihez képest csökkenthető, annak célja már kevésbé a privatizáció előkészítése, inkább a tartós állami tulajdon működése hatékonyságának fokozása.

A 8-9. §-hoz

Indokolt, hogy az ÁPV Rt. vagyonkezelésében lévő, egyébként nem értékesíthető ingatlanokat a paragrafusban megjelölt célokra átadja eseti döntéssel, térítésmentesen a helyi önkormányzatok részére. Ugyancsak indokolt az is, hogy az Alkotmánybíróság, az Állami Számvevőszék, a Vám- és Pénzügyőrség Országos Parancsnoksága, továbbá az Adó- és Pénzügyi Ellenőrzési Hivatal használatában lévő azon ingatlanok, amelyek jelenleg az ÁPV Rt. tulajdonában vannak, a kincstári vagyon részét képezzék.

Szabályozza e törvényhely a szovjet csapatkivonás következtében kiürült, az ÁPV Rt. által kezelt laktanyák és egyéb ingatlanok értékesítéséből, átmeneti vagy tartós hasznosításából származó nettó készpénzbevételből a helyi önkormányzatok és a központi költségvetés fele-fele arányban történő részesedését. Ugyanitt szabályozza a törvény az árbevételből a részesedést megelőzően levonható költségek körét.

A 10. §-hoz

Indokolt, hogy a Kincstári Vagyoni Igazgatóság rendelkezésére álljon meghatározott összeg, amelyből a vagyongazdálkodással kapcsolatos kiadások fedezhetőek. A KVI vezérigazgatója az összeg felhasználásáról a pénzügyminisztert negyedévenként utólag tájékoztatja.

A 11. §-hoz

Az államháztartásról szóló 1992. évi XXXVIII. törvény 108. és 109. §-ai értelmében a költségvetési törvényben értékhatárokat kell megállapítani az elfogadási jogosultságra az állam javára lemondott vagyon esetében, a versenytárgyalási kötelezettségre a vagyon elidegenítésénél, továbbá a használati, illetve hasznosítási jog átengedésénél.

A központi költségvetési szervek feladatellátásához nem szükséges ingatlanok értékesítése csökkenti a fenntartási költségeket, az abból származó bevételek megfelelő, minimálisan 50%-ban megjelölt, egyedileg megítélt hányadának az intézmény jogos igényeit figyelembevevő, egyedileg megítélt jogcímenkénti visszahagyása elősegíti a intézmények hosszabbtávú feladatainak racionálisabb, színvonalasabb megvalósítását. Ugyanakkor saját használatra nem szükséges ingatlanok, vagy ingatlanrészek egymás közötti bérbeadásának elősegítését, gyorsítását célozza a törvényhelyben a nyilvános versenytárgyalási kötelezettség alóli felmentés.

A paragrafus eleget tesz annak is, hogy az államháztartásról szóló 1992. évi XXXVIII. törvény 108. §-a értelmében a költségvetési törvényben kell meghatározni a behajtásra nem kötelezett kisösszegű követelések értékhatárát.

Az államháztartásról szóló 1992. évi XXXVIII. törvény csak nyilvános versenytárgyalás alkalmazásával teszi lehetővé a költségvetési szervek ingatlan-elidegenítését. A Magyar Honvédség szervezeti átalakulásával összefüggésben jelentős értékű ingatlanvagyon értékesítésére kerül sor. Az ingatlanok egy jelentős hányada kedvezőtlen adottságú, értékesítésük elősegítését célozza e szakasz a költségvetési terhek csökkentése érdekében, egyúttal módot adva a nem értékesíthető, önkormányzat részére sem szükséges ingatlanok KVI-nek történő átadására megállapodás alapján.

A 12. §-hoz

A MÁV Rt. működésének stabilizálása, a lecsökkent fuvarozási teljesítményekhez való igazodás indokolttá tesz - egyéb intézkedések mellett - létszám-racionalizálást is. A tevékenység egyes területein és egyes szervezeti egységeknél az ehhez szükséges műszaki fejlesztést támogatja az állam.

A központi költségvetési szervekkel kapcsolatos rendelkezések

A 13. §-hoz

A központi költségvetési szervek vállalkozási tevékenységből származó eredményükből a társasági adónak megfelelő mértékkel (18%) csökkentett részt használhatják fel, az alaptevékenység ellátásához felhasznált eredményt nem terheli befizetési kötelezettség.

A 14. §-hoz

Az ebben a paragrafusban felsorolt bevételek eredeti előirányzatot meghaladó többletének 50%-a elszámolható saját bevételként, 50%-a pedig a központi költségvetést illeti. Itt kerülnek rögzítésre az e szabály alóli kivételek - a teljes összegében felhasználható többletek - és a vonatkozó előirányzat módosításának határideje.

A 15. §-hoz

E paragrafus központi elvonást ír elő a központi költségvetési szervek meghatározott bevételei körében. Ezzel eleget tesz az államháztartásról szóló 1992. évi XXXVIII. törvény azon rendelkezésnek, mely szerint egyes bevételek meghatározott hányadát kincstári vagyon - annak használata - utáni részesedés terheli. A kötelezettség nem vonatkozik az alapvető funkciók (oktatás, kollégiumi ellátás, egészségügy stb.) ellátásáért fizetett térítésekre, illeték-jellegű bevételekre, az állami, hatósági feladatok díjaira, az átvett pénzeszközökre, felhalmozási célú bevételekre.

A kötelezettség alóli mentességeket a felsorolt célok, illetve a mezőgazdasági termékek alacsony jövedelmezősége indokolják.

A kötelezettség mértéke az előző évi 13%-ról 5%-ra csökken, egyidejűleg a mentességek köre szűkül.

A 16. §-hoz

A központi költségvetési intézményrendszer korszerűsítése keretében a külképviseletek szervezeti és elhelyezési integrációja miatt a külföldön működő magyar kereskedelmi képviseletek 1997. június 30-i határidővel megszüntetésre kerülnek. Eddig az időpontig a külkereskedelmi szolgálat költségvetési támogatása változatlanul a XV. Ipari és Kereskedelmi Minisztérium fejezetben szerepel. A jelzett határnappal a fejezeti címen képződő maradvány a Miniszterelnökség költségvetési fejezethez kerül átcsoportosításra.

A 17. §-hoz

A felsőoktatási hallgatói normatívának és a doktori képzésben résztvevők támogatási normatívájának megállapításánál a szintentartás érvényesül.

A katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény 44. §-ának (1) bekezdése szerint a költségvetésről szóló törvényben kell meghatározni a Rendőrtiszti Főiskolán tanuló ösztöndíjas hallgatók pénzbeni juttatását.

A 18. §-hoz

A fogvatartottak foglalkoztatását - törvényi rendelkezés szerint - biztosítani kell. A foglalkoztatást az e célra létrehozott büntetés-végrehajtási gazdálkodó szervezetek valósítják meg. A különleges munkaerő foglalkoztatása során a polgári élettől eltérő sajátos (biztonsági, őrzési, betanítási, anyag-felhasználási, javítási, karbantartási stb.) többletköltségek merülnek fel, melyek az alaptevékenység összköltségének jelentős hányadát teszik ki és a gazdálkodás eredményéből nem fedezhetők, s ez a gazdálkodó szervezetek támogatását igényli.

HARMADIK FEJEZET

A központi költségvetés és az államháztartás többi alrendszerének kapcsolata

A) A helyi önkormányzatok és a központi költségvetés kapcsolatrendszere

Állami hozzájárulás és támogatás

A 19-22. §-hoz

A törvényjavaslat ezen szakaszai - a kapcsolódó törvénymellékletekkel együtt - szabályozzák a helyi önkormányzatokat megillető állami hozzájárulásokat és támogatásokat. Ezen belül tagolva a normatív állami hozzájárulásokat, a felhasználási kötöttséggel járó állami támogatásokat, továbbá a kiegészítő támogatásokat.

A törvényjavaslat 3. sz. melléklete részletesen tartalmazza a normatív állami hozzájárulások fajlagos összegeit. A közoktatási törvény módosításával összhangban szerepelnek a mellékletben a közoktatáshoz kapcsolódó, 1997. évtől bevezetendő új rendszerű normatív állami hozzájárulások.

A normatív állami hozzájárulásokat részletesen, önkormányzatonként és jogcímenként a helyi önkormányzatok adatszolgáltatásában szereplő feladatmutatók és mutatószámok alapján a pénzügyminiszter és a belügyminiszter együttesen teszi közzé a törvény kihirdetését követően. A központilag szervezett adatszolgáltatás a törvényjavaslat tárgyalásának időszakában fejeződik be. A helyi önkormányzatokat megillető normatív állami hozzájárulások így a törvényalkotás folyamatában véglegeződnek. Ezek közzététele lehetővé teszi a helyi önkormányzatoknak a költségvetésük megtervezésével kapcsolatos feladataik végrehajtását, és arról a külön törvényben szereplő információszolgáltatási kötelezettségük határidőben történő teljesítését.

A helyi önkormányzatok színházi támogatásának jogcímeit és összegeit a 4. sz. melléklet részletezi. A támogatás túlnyomó része a színházépület működtetéséhez kapcsolódik, további támogatás illeti meg az önkormányzatokat a művészeti kiadásokhoz való hozzájárulásként, és pályázati rendszerben részesülhetnek támogatásban az egyéb színházi intézmények és feladatok. Új vonása az 1997-ben érvényesülő színházi támogatásnak, hogy a bábszínházak feladatainak ellátásához külön megpályázható összeget jelöl meg a színházak támogatására szolgáló előirányzaton belül.

1995. évben a helyi önkormányzatok fenntartásába került hivatásos tűzoltóságok 1997. évi állami támogatásának a fenntartó városok önkormányzatai részére megállapítása több elemes (a 7. sz. mellékletben foglalt) normatíva alkalmazásával, szakmai mutatók felmérése alapján történik. Így a szabályozás figyelembe veszi a normativitás érvényesítésére a szaktörvényben megfogalmazott követelményt.

Az új közoktatási törvény alapján kötötté vált a nemzetiségi és etnikai oktatáshoz kapcsolódó kiegészítő támogatás (8. sz. melléklet).

A törvényjavaslat a társadalmi-gazdasági, infrastrukturális szempontból elmaradott és foglalkoztatási gondokkal küzdő térségek településeinek - a termelő infrastrukturális feltételeikben meglévő területi különbségek mérséklése és fejlesztésük érdekében - felhasználási kötöttséggel járó állami támogatást állapít meg. Az előirányzat a területfejlesztésről és területrendezésről szóló 1996. évi XXI. törvény szabályai szerint a területfejlesztés térségi eszköze, felhasználásáról - külön jogszabályban meghatározott feltételek szerint - a megyei fejlesztési tanácsok döntenek.

A címzett- és céltámogatások jogcímeit és igénybevételének szabályait a helyi önkormányzatok címzett- és céltámogatási rendszeréről szóló, módosított 1992. évi LXXXIX. törvény állapítja meg. A hivatkozott törvény 82. §-a (2)-(3) bekezdése alapján az éves költségvetési törvény állapítja meg a támogatható célok körét és rangsorát. 1997. évre a törvényjavaslat négy célt és ezek rangsorát állapítja meg, első helyre sorolva a szilárdhulladék-lerakó építés támogatását. A törvényjavaslat a céltámogatások körében az üzembehelyezhetőség szempontjából műszakilag összetartozó beruházások támogatására is rendelkezik a vízgazdálkodás, szennyvíztisztító telep és szennyvízcsatorna-hálózat építés tekintetében. Ezáltal - a rangsorolástól függően - a korábbi években csak részben megvalósult szennyvízelvezetést és tisztítást szolgáló beruházások befejezése kedvezményezetté válik és az 1996-ban már megkezdett folyamat továbbra is érvényesül.

Rendelkezést tartalmaznak e paragrafusok az 1997. évi előirányzatból és a korábbi évek előirányzat-maradványából a helyi önkormányzatok lemondása által felszabaduló címzett- és céltámogatás helyi önkormányzati rendszeren belül, azonos célokat szolgáló, a törvényben megállapított kielégítési rangsor figyelembevételével történő felhasználására. A törvényjavaslat az év során június 30-ig megtörtént lemondásokkal összfüggésben nyitja meg ezt a lehetőséget. Ez az időbeli korlát figyelembe veszi, hogy az így kedvezményezett helyi önkormányzatoknak a beruházás megkezdésére, ezáltal a támogatási jogosultság - külön törvény szerinti - feltételeinek megtartására legyen lehetősége.

Rendelkeznek e paragrafusok a normatív állami hozzájárulásról, valamint az előző évek címzett- és céltámogatási előirányzat-maradványai tekintetében a helyi önkormányzatok által bejelentett lemondással felszabaduló összegeknek az önhibáján kívül hátrányos helyzetbe került önkormányzatok, valamint a tartósan fizetésképtelen önkormányzatok kiegészítő támogatására történő átcsoportosítására.

A szabályozás a rendkívüli, váratlan események következtében felmerülő, illetve az előre nem látható többletkiadásokkal járó, rendkívüli kötelezettségek elismerésére ad lehetőséget. Meghatározza az önhibán kívül hátrányos helyzetben lévő önkormányzatok jogosultsági feltételeit, továbbá a külön törvényben szabályozott adósságrendezési eljárás keretében nyújtható visszterhes kamattámogatásra, az adósságrendezési eljárás időszakában adható működési támogatásra biztosítja a pénzügyi fedezetet, valamint megszabja a pénzügyi gondnokoknak kifizethető díj alsó és felső határát.

E rendelkezések tartalmazzák a helyi önkormányzatok, valamint a központi költségvetés kamatfizetési kötelezettségét azokban az esetekben, ha a helyi önkormányzat az őt ténylegesen megilletőnél több állami hozzájárulást, vagy állami támogatást jogosulatlanul vett igénybe, az állami támogatást nem a meghatározott célra használta fel, illetve a központi költségvetés a törvényben előírt határidőre nem teljesítette a normatív állami hozzájárulás folyósítását, ide értve a nemzeti és etnikai kisebbséghez tartozók óvodai és iskolai nevelésével összefüggő kötött támogatást is.

Tartalmazzák e paragrafusok a helyi önkormányzatok által a támogatás visszafizetésének kötelezettségével járó eseteket, valamint a visszafizetés rendjét, illetve a visszafizetésekről a Kincstár által a Belügyminisztérium részére szolgáltatandó információ tartalmát és annak határidejét. Ez utóbbi a visszafizetésekből származó lehetőségek kihasználásának az alapját képezi, egyidejűleg az Állami Számvevőszék ilyen irányú javaslatainak a megvalósítását is szolgálja.

A központosított előirányzatról, illetve az egyéb központi támogatásról évközben történt lemondással felszabaduló összegnek a tárgyévben ugyanazon jogcímen felhasználását javasolja engedélyezni a törvényjavaslat, összhangban az eddigi gyakorlattal. Ez a helyi önkormányzatok érdekeit szolgálja, mivel az Országgyűlés által megállapított támogatás teljes egészének a rendeltetésszerű felhasználását segíti elő.

Szabályozza a törvényjavaslat az Állami Számvevőszék által 1997. január 1-jét követően és az Országgyűlés által jóváhagyott visszafizetési kötelezettséghez kapcsolódóan a helyi önkormányzatok késedelmi kamatfizetési kötelezettsége keletkezésének kezdő napját, valamint a kamat alkalmazandó mértékét.

Az államháztartási törvényben előírt, az éves költségvetésről, az éves beszámolóról, illetve a féléves beszámolóról szóló információ határidőre teljesítésének elmulasztását a törvényjavaslat a helyi önkormányzatot a nettó finanszírozás keretében megillető összeg folyósításának a felfüggesztésével szankcionálja, azzal, hogy a felfüggesztés okának megszűntével az év hátralévő részében illeti meg az önkormányzatot - havonta egyenlő részletben - a felfüggesztés következtében átmenetileg elmaradó összeg. Szabályozza a felfüggesztés kezdeményezésének a rendjét, amely szerint a TÁKISZ jelzése alapján a Belügyminisztérium jogosult intézkedni a felfüggesztés iránt.

Átengedett, megosztott bevételek

A 23-26. §-hoz

A helyi önkormányzatokról szóló, módosított 1990. évi LXV. törvény alapján a költségvetési törvény rendelkezik az önkormányzatok költségvetése és a központi költségvetés között megosztandó adó- és más bevételekről, illetve egyéb átengedett bevételekről.

1997. évre a törvényjavaslat - az 1995. évre bevallott és településre kimutatott - személyi jövedelemadóból a helyi önkormányzatok részére az 1996. évi 36% részesedéssel szemben 38% átengedését tartalmazza, amelyen belül 22% illeti meg közvetlenül a települési önkormányzatokat. Az ezen túlmenő részből lakosonként egy főre számított átlagos értékig személyi jövedelemadó kiegészítésben részesülnek a gyenge jövedelmi háttérrel rendelkező települési önkormányzatok, és normatív mértékek szerint jutnak személyi jövedelemadó bevételhez a megyei, fővárosi, valamint a települési önkormányzatok. Ez utóbbiak 1997. évben még jelentősebb mértékben váltanak ki normatív állami hozzájárulást.

A személyi jövedelemadó helyi önkormányzatonként és jogcímenként részletezve a pénzügyminiszter és a belügyminiszter együttes rendeletében kerül közzétételre - a normatív állami hozzájárulásokkal együtt - 1997. január 15-éig.

A személyi jövedelemadó megosztásával kapcsolatos szabályok, ezen belül az előző évhez képest mutatkozó változások összességükben a helyi önkormányzatoknál a feladat- és a forráselosztás összhangját segítik elő. A személyi jövedelemadó megosztása a többi forrásokkal, különösen a normatív állami hozzájárulások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályrendszer a speciális vonások mellett együttesen, kölcsönhatásban alakítható, illetve értékelhető.

A gépjárműadó átengedésének 50%-os mértéke, valamint az egyéb megosztott bevételek átengedésének - 24-26. §. szerinti - szabályai 1996. évhez képest változatlanok.

Az önkormányzatok által beszedett illetékek szabályozása

A 27. §-hoz

Az önkormányzatok által beszedett illeték szabályozásában a központi költségvetés és a helyi önkormányzatok közötti 50-50%-os megosztás, illetve a megyei jogú városok és a megyei önkormányzatok tekintetében a megosztás rendje 1997. január 1-jétől nem változik.

A közigazgatási reform keretében az illetékhatósági jogkör átkerül a megyei jogú városoktól a megyei önkormányzati főjegyzőkhöz. A változtatás a fővárosi főjegyző illetékügyi hatáskörét nem érinti. Az illetékhatósági jogkör az adózás rendjéről szóló 1990. évi XCI. törvény módosításával települ át.

A változtatás parlamenti elfogadása azt jelenti, hogy a jövőben a megyei illetékhivatalok fenntartásáról a megyei önkormányzatok gondoskodnak. A zökkenőmentes áttérés érdekében a költségvetési törvényjavaslat rendezi azt az esetet, ha a bevételből részesedő megyei jogú város 1997. február 1-jéig nem állapodik meg a megyei önkormányzattal a területén beszedett illetékkel kapcsolatban felmerült költségek viseléséről. Ilyenkor a megyei önkormányzat a felmerült költségek fedezése céljára a bevételi részesedésnek megfelelő hányadot a megyei jogú várost megillető bevételből visszatarthatja.

A megyei önkormányzatokat - országos összesítésből népességarányosan, illetve 1/19-ed részként - megillető illetékbevétel összegyűjtésének és elosztásának szabályozása megváltozik. A jövőben ezt a feladatot a Kincstár látja el, erre is tekintettel változik a megyei illetékhivatalok által, illetve a Kincstár által alkalmazott átutalási határnap. A Kincstár a tárgyhónap 20. napjáig átutalja valamennyi megyei önkormányzat költségvetési elszámolási számlájára az őket ilyen módon megillető illetékbevétel részesedést.

Szabályozza a törvényjavaslat a hatáskör átrendezéssel összefüggően szükségessé váló - 1996. december 20. és 31. között befolyt illetékbevételekkel kapcsolatos - átutalási rendet.

A fővárosi önkormányzatok bevételei

A 28. §-hoz

A költségvetési törvényjavaslat 1997. évben is változatlanul alkalmazza a fővárosi önkormányzatot megillető bevételeknek a fővárosi és a kerületi önkormányzatok közötti megosztására és átutalására a helyi önkormányzatokról szóló, módosított 1990. évi LXV. törvényben lévő rendelkezéseket.

A helyi önkormányzatok pénzellátásának kiegészítő szabályai

A 29. §-hoz

A helyi önkormányzatok pénzellátásának javasolt kiegészítő szabályai egyrészt azt célozzák, hogy a gyermeknevelési támogatásnál, valamint a Munkaerőpiaci Alapból származó fedezet terhére folyósított munkanélküliek jövedelempótló támogatását ne az önkormányzatok előlegezzék meg egyéb forrásaik terhére, hanem ennek hátrányait a rendszer feloldja. Ezért a javaslat az 1997. évben első alkalommal az önkormányzatot megillető havi összeg kétszeresének az igénylését teszi lehetővé a helyi önkormányzatok számára, éven belüli elszámolási kötelezettséggel.

Az önhibán kívül hátrányos helyzetben lévő forráshiányos önkormányzatok is - utólagos elszámolási kötelezettség mellett - finanszírozási előleget vehetnek igénybe, amely nem lehet több mint az önkormányzat részére 1996. évben folyósított forráskiegészítő állami támogatás 50%-a. Szabályozza a törvényjavaslat ezen előleg igénybevételének rendjét, az igénylés határidejét, valamint az átutalás és az előlegtől eltérő összegben megállapított forráskiegészítő támogatás közötti különbözet elszámolásának módját.

Ez a pénzellátást kiegészítő (előleg) rendszer kiegyensúlyozottabbá teszi a működtetés feltételeit azoknál az önkormányzatoknál, amelyek már az elmúlt évben is részesültek forráskiegészítő támogatásban, ugyanakkor a döntés meghozataláig terjedő időszakra az esetek nagy részében hitelt voltak kénytelenek igénybe venni, illetve gazdálkodásukat az átmeneti időszakban túlzottan voltak kénytelenek korlátozni. A szabályozás ugyanakkor figyelemmel van arra is, hogy az előleg nyújtása beilleszkedjék a nettófinanszírozás rendszerébe, ezáltal és a visszafizetés ütemezése mellett indokolatlan költekezésre ne nyíljon lehetőség.

A helyi önkormányzatok költségvetési befizetési kötelezettsége

A 30. §-hoz

A törvényjavaslat a helyi önkormányzatok költségvetési szerve vállalkozási tevékenységből származó eredményéből 18% befizetési kötelezettséget tartalmaz. Ennek mértéke és részletszabályai 1996. évhez képest nem változnak.

B) A társadalombiztosítás és a központi költségvetés kapcsolata

A Kincstári Egységes Számlához kapcsolt megelőlegezési számláról igénybevett összeg rendezése

A 31-32. §-hoz

A Társadalombiztosítási Alapokkal kapcsolatos állami garanciavállalás keretében a központi költségvetés biztosítja az Alapok számára bevételeiknek és kiadásaiknak időbeli eltéréséből fakadó átmeneti pénzügyi hiányuk esetén a Kincstári Egységes Számla igénybevételét.

A Kincstári Egységes Számláról kamatmentes hitelt meghatározott mértékig - annak rendezéséig az 1996. évi hiány összegét is beleértve -, efelett jegybanki alapkamattal vehetnek igénybe az Alapok. A hitel igénybevételének a feltétele, hogy az Alapok 1995. január 1-je után vásárolt állami értékpapírral, egyéb hitelviszonyt megtestesítő befektetéssel ne rendelkezzenek. Az ingyenes vagyonjuttatás címen kapott vagyonára vonatkozóan a hitel igénybevételének ideje alatt is hozhatnak tulajdonosi döntéseket, kivéve az ingyenes vagyonjuttatásként kapott vagyon hasznosításából származó bérleti, lízingdíj-bevételeket, a kapott vagyon befektetéséből származó osztalék, kamat és egyéb bevételeket, valamint a kapott vagyon értékesítésekor keletkező árfolyam-nyereséget. A javaslat kötelezi az Alapokat ezen bevételek könyvviteli nyilvántartásukból történő elkülönítésére és az ellátások finanszírozására történő bevonásukra.

A hitel igénybevétele pénzellátási terv alapján történhet. A pénzellátási tervet előre havi-napi bontásban az ellátási időszakot megelőző hónap 25-éig kell az Alapoknak benyújtaniuk.

A Kincstár a javaslat szerint az Alapok által folyósított, de nem az Alapokból finanszírozott ellátások finanszírozását, azok esedékességekor ugyancsak az Alapok által elkészített finanszírozási terv alapján biztosítja.

C) A központi költségvetés és az elkülönített állami pénzalapok kapcsolata

A 33. §-hoz

Az elkülönített állami pénzalapok gazdálkodására vonatkozóan azt a szigorú szabályt kell alkalmazni, mely szerint az alapok bevételei és az előző évi maradványaik terhére addig teljesít a Kincstár kifizetést, míg a folyó bevételeik és kiadásaik különbsége nem haladja meg a 12. sz. mellékletben jóváhagyott egyenlegüket. Abban az esetben, ha az alapoknál e szabály értelmében finanszírozási problémák lépnének föl, akkor a Kincstárnak lehetősége van a pénzügyminiszter egyedi engedélyezése alapján legfeljebb három hónap időtartamig kamatmentes hitelnyújtásra.

NEGYEDIK FEJEZET

A központi költségvetés és az államháztartáson kívüli szervezetek kapcsolata

Társadalmi önszerveződések támogatása

A 34. §-hoz

E paragrafus rögzíti, hogy a szociális és egészségügyi, valamint az oktatási és nevelési közfeladatokat ellátó egyházak, társadalmi szervek, alapítványok, közalapítványok, közhasznú társaságok és a humánszolgáltatásokat fő tevékenységként végző magánszemélyek az általuk ellátott közfeladatokhoz a központi költségvetésből normatív támogatásban részesülnek. A normatívák mértéke - azonos jogcímeken és feltételek mellett - megegyezik a helyi önkormányzatoknál alkalmazott normatívákéval.

Új eleme a normatív támogatásnak, hogy - a módosított közoktatási törvénnyel összhangban - a társasági adóról szóló törvény hatálya alá tartozó szervezetek és egyéni vállalkozók a közoktatási közfeladat ellátása esetén a nem állami intézményeket megillető támogatás 30%-át kapják.

A nem állami felsőoktatási intézményekben a nappali hallgatók képzési normatívája az előző évivel azonos, 80 000 forint. Ez az állami hozzájárulás a módosított felsőoktatásról szóló törvény hatályba lépése előtt felvett, valamint a hitéleti képzésben résztvevő hallgatókra vonatkozik.

A 35. §-hoz

A közhasznú társadalmi szervezetek túlnyomó többsége nem képes, pártok esetében nem is célszerű saját forrásból fedezni működésének költségeit, ugyanakkor tevékenységük fenntartása alapvető társadalmi érdek. A támogatásukra fordítható előirányzat mértékét sokszorosan meghaladó igények következtében szükségessé válik a legfontosabb szervezetek kiválasztása és a működésük fenntartásához elégséges támogatás összegének meghatározása. Az Országgyűlés kompetenciájába telepített döntési jogkör hivatott biztosítani a pártatlanságot és a szakmai elfogulatlanságot. Az országos kisebbségi önkormányzatok fel nem osztott támogatásáról ugyancsak külön eljárásban kell dönteni.

A társadalmi szervezetek - ideértve a kisebbségi szervezeteket is - a II. Országgyűlés fejezetben előirányzott keretek terhére bevételeikből nem fedezhető, de működésükhöz elengedhetetlen kiadásaikhoz kaphatnak támogatást. Ez nem zárhatja ki azt, hogy egyes tevékenységeikhez, illetve akcióikhoz más költségvetési forrás ne járuljon hozzá, amennyiben ezekkel állami feladatokat vállalnak át, és a források fölött rendelkező szervek ezt hasznosnak ítélik. Az egyházak közvetlen támogatására előirányzott összeg felosztásáról - az illetékes bizottság javaslata alapján - az Országgyűlés dönt.

ÖTÖDIK FEJEZET

Kezességvállalás, kezesi helytállás és viszontgarancia

A 36-40. §-hoz

A javaslat az 1992. évi XXXVIII. törvényben és az 1994. évi XLII. törvényben foglaltak alapján meghatározza egyfelől a Kormány által vállalható új kezességek mértékét, másfelől a Magyar Export-Import Bank Rt. és a Magyar Exporthitel Biztosító Rt. által a központi költségvetés terhére vállalható kezességek felső határát. Rendelkezik továbbá a kereten kívül vállalható állami kezességekről, a Hitelgarancia Rt. által vállalt kezesség feltételeiről és a hozzá kapcsolt viszontgaranciáról, a kezesség illetve viszontgarancia érvényesítéseként kifizetett összeg behajtásáról, valamint a kezességvállalási díjról.

HATODIK FEJEZET

A központi költségvetés végrehajtásával kapcsolatos rendelkezések

Az Országgyűlés kizárólagos hatásköre

A 41. §-hoz

Az Országgyűlés annak biztosítására, hogy egyes kiemelten fontos feladatok a döntésnek megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől -, fenntartja az előirányzatok megváltoztatásának jogát a pártok, a nemzeti és etnikai kisebbségi szervezetek és országos önkormányzatok, a társadalmi szervezetek, az egyházak, valamint két fontos, kisebbségi érdekű közalapítvány esetében.

Hatásköri problémák elkerülésére ugyancsak fenntartja ezt a jogot a Kormány alá nem tartozó költségvetési fejezetek esetében, de itt lehetővé teszi, hogy a Kormány a költségvetés tartalékai terhére megnöveljen egyes előirányzatokat. Politikai jelentősége miatt ebbe a körbe sorolja a törvény az életüktől és szabadságuktól jogtalanul megfosztottak pénzbeni kárpótlására szolgáló előirányzatot is. 

Az Országgyűlés magának tartja fenn a jogot a helyi önkormányzatok normatív állami hozzájárulásának, támogatásának jogcímei és összegei (3. és a 8. sz. melléklet) előirányzatának év közbeni megváltoztatására, valamint a személyi jövedelemadó és más adók, bevételek megosztásának e törvényben meghatározott arányainak a megváltoztatására.

A központi költségvetés előirányzat-módosítási kötelezettség nélkül teljesülő kiadásai és bevételei

A 42. §-hoz

A törvényjavaslat ezen paragrafusa nevesíti azon előirányzatok körét, amelyeknél a teljesülés előirányzat-módosítási kötelezettség nélkül is eltérhet az előirányzattól, mivel azok alakulására az előirányzat felett rendelkezni jogosultnak közvetlen ráhatása nincs. E paragrafus tartalmaz szabályt a helyi önkormányzatok 1996. évi normatív állami hozzájárulásának elszámolása alapján esetleg indokolttá váló, a központi költségvetést terhelő kifizetésekre.

A Kormány, a pénzügyminiszter és a fejezet felügyeletét ellátó szervek vezetőinek különleges jogosítványai

A 43. §-hoz

A 6. § (1) bekezdésében meghatározott célok fedezetének megteremtéséhez év közben a fejezetek előirányzatait 6000 millió forinttal csökkenteni kell. Az elvonás differenciált végrehajtására szükséges a Kormányt felhatalmazni.

Felhatalmazást kap a Kormány a helyi önkormányzatok által felhasználható központosított előirányzatok jogcímei között, valamint a működésképtelenné vált helyi önkormányzatok kiegészítő támogatása jogcímei között, illetve mindkét jogcímcsoport közötti átcsoportosításra, amennyiben a felhasználási igények azt indokolttá teszik.

A belügyminiszter értesítése alapján a pénzügyminiszter gondoskodik az előirányzat-módosításról, amennyiben a normatív állami hozzájárulásról való lemondás nem helyi önkormányzat részére történő feladat átadással függ össze, ha a feladatot átvevő szervezet, vagy személy is jogosult e törvény szerint normatív állami hozzájárulás igénybevételére. Ilyen esetben indokolt a helyi önkormányzat normatív állami hozzájárulását csökkenteni és a támogatás további folyósításáról gondoskodó minisztériumi fejezet előirányzatát növelni.

Tekintettel arra, hogy a Honvédelmi Minisztérium fejezetnél jelenleg nem ismert az 1997. évi létszámcsökkentés mértéke és üteme, a tervezés során nincs lehetőség a megtakarítás pontos felmérésére és a megfelelő kiemelt előirányzatokon való megjelenítésére, ezért a Kormány kap felhatalmazást a fejezeten belüli átcsoportosításra.

A társadalombiztosítási járulékreform keretében egyes önkormányzati szociális ellátások járulékkötelesek lesznek, valamint a közgyógyellátási rendszere is változik. A vonatkozó törvények Országgyűlési elfogadásához kapcsolódóan, az azokban meghatározott igénybevételi feltételekkel külön előirányzat fogja biztosítani a fenti kötelezettségek teljesíthetőségét, melynek fedezetét a Népjóléti Minisztérium fejezetből történő évközi átcsoportosítással teremti meg a Kormány.

A 44. §-hoz

E paragrafus az alaptevékenységgel összefüggő bevételnek minősülő tételek előirányzatának csökkentését a pénzügyminiszter hatáskörébe utalja, mivel e bevételek közvetlenül összefüggnek a támogatásigénnyel, illetve a feladatok ellátásával vagy megszűnésével.

A 45. §-hoz

A költségvetés szerkezeti rendjének megfelelően jóváhagyásra kerülő egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - általánostól eltérő - meghatározása.

Az ebben a bekezdésben megfogalmazott szabályozás biztosítja, hogy amennyiben az év közbeni folyamatok eltérnek a prognosztizált tendenciáktól, a földművelésügyi miniszternek lehetősége legyen az Országgyűlés által jóváhagyott teljes agrárgazdasági támogatási keret figyelembevételével az agrárpolitikai szempontból legfontosabb címeken történő felhasználás érdekében átcsoportosítást végrehajtani. Ezt az átcsoportosítást azonban a földművelésügyi miniszter - a költségvetési szempontok megfelelő figyelembevétele érdekében - csak a pénzügyminiszterrel egyetértésben, az exporttámogatás esetében pedig az ipari és kereskedelmi miniszter bevonásával hajthatja végre.

HETEDIK FEJEZET

A központi költségvetéssel kapcsolatos vegyes és átmeneti rendelkezések

A 46. §-hoz

Az előirányzatok felett rendelkező kincsári ügyfelek maradvány-felhasználását szabályozza e paragrafus, kivéve az elkülönített állami pénzalapokkal kapcsolatos teendőket.

A beruházásoknál gyakran akadnak olyan előre nem látható objektív akadályok, amelyek miatt a pénzügyi lebonyolítás áthúzódik a következő évre, illetve a műszaki teljesítés objektív akadályai miatt az év végén előirányzat-maradvány keletkezik. Annak érdekében, hogy a beruházások jóváhagyott dokumentumai alapján megkötött szerződésekkel a beruházás teljesíthető legyen, a felhasználható pénzmaradványokkal, illetve előirányzat-maradványokkal az 1997. évi költségvetési törvény szerinti előirányzatokat meg kell növelni.

Előállhat olyan helyzet is amikor a beruházási előirányzat teljes összegének a felhasználására nincs szükség, ezért indokolt biztosítani annak lehetőségét, hogy az esetleg így fennmaradó összeget a Kormány át tudja csoportosítani más olyan beruházási előirányzatra, ahol esetleg a költségek további növelése szükséges lenne.

A paragrafus (4) bekezdése rendelkezik a címzett- és céltámogatások, valamint a területfejlesztésről és területrendezésről szóló 1996. évi XXI. törvény rendelkezései szerint a termelő infrastrukturális feltételekben meglévő területi fejlettségi különbségek mérséklésre biztosított támogatás 1996. évi előirányzat és az előző évek maradványából az 1997. évben igénybevett összegnek megfelelően az 1997. évi előirányzat növelésére. Ez a rendelkezés alapozza meg ezen előirányzatok felhasználására hozott döntések megvalósítását olyan szempontból, hogy a döntés végrehajtása és az előirányzat biztosításának éve nem teljes mértékben fedheti egymást, a döntések esetleg több évre szólóak, illetve az előirányzat felhasználása éven belül - a feladatok sajátosságai miatt - nem minden esetben történhet meg.

A 47. §-hoz

A köztisztviselők jogállásáról szóló - módosított - 1992. évi XXIII. törvény 43. §-a (1) bekezdése szerint a köztisztviselői illetményalap mértékét a mindenkori költségvetési törvény határozza meg. 1997. január 1-jétől az illetményalap mértéke 20 000 forintról 23 000 forintra emelkedik.

A 48. §-hoz

A honvédelemről szóló 1993. évi CX. törvény 5. §-a (1) bekezdésének c) pontja szerint az Országgyűlés állapítja meg a fegyveres erők részletes bontású létszámát. A melléklet állománycsoportonként határozza meg a költségvetési létszámot.

A 49. §-hoz

A foglalkoztatás elősegítéséről szóló 1991. évi IV. törvény szabályai szerint rehabilitációs hozzájárulást kell fizetni azon munkáltatóknak, melyek átlagos állományi létszámukhoz képest nem foglalkoztatnak legalább 5%-ban csökkent munkaképességű munkavállalót. A befizetendő hozzájárulás fő/évben van meghatározva és annak mértéke emelkedik 8000 forint/évre. Az összeg emelkedését az indokolja, hogy a munkáltatók továbbra is érdekeltek legyenek a csökkent munkaképességűek foglalkoztatásában.

A 50. §-hoz

A kárpótlási jegyek életjáradékra váltásánál az életjáradék 1997. évre vonatkozó emelését határozza meg e paragrafus.

A kárpótlási jegyek életjáradékra váltásáról szóló 1992. évi XXXI. törvény 7. § (1) bekezdése alapján az életjáradék összegét minden év március 1-jétől emelni kell, amelynek mértékét az éves költségvetési törvényben kell meghatározni. Az emelés mértéke nem lehet alacsonyabb, mint a tárgyévet megelőző év átlagos nyugdíjemelkedésének 30%-a.

A javaslat az emelés mértékére ennél magasabb összeget tartalmaz, és az 1996. évben ténylegesen megvalósuló nyugdíjemelkedés átlagos mértékével megegyező járadékemelést kezdeményezi.

A 51. §-hoz

A kis- és középvállalkozások hosszú lejáratú hiteleihez nyújtható kamattámogatás szabályainak, továbbá az EXIMBANK Rt. által rendelkezésre álló kamatkiegyenlítési mechanizmusainak felhasználására teremt e szakasz kormányzati felhatalmazást. Az, hogy ezen előirányzatok felhasználása hogyan történjen, az Országgyűlés a Kormányt hatalmazza fel annak érdekében, hogy az alapvető gazdaságpolitikai cél a részletes szabályozás révén is teljesüljön.

A 52. §-hoz

Az államháztartás reformja során a központi költségvetési szervek köre - jelentős kiadási, bevételi, létszámcsökkenési hatással - szűkíthető az állami feladatokat teljes egészében vagy döntő hányadban saját bevételből (díjbevételek, alapoktól átvett pénzeszközök, térítési díjak, kutatási eredmények hasznosítása, termékértékesítés stb.) működő intézmények vállalkozássá, közhasznú társasággá, közalapítvánnyá történő átalakításával. Az utódszervezetek a továbbiakban is 100%-os állami tulajdonú gazdálkodó szervként, vagy közalapítványként államigazgatási irányítás, illetve felügyelet mellett működnek, állami (hatósági, felügyeleti, kutatás-fejlesztési stb.) feladataikat jogszabályi felhatalmazás alapján továbbra is ellátják. Indokolt, hogy a vagyonátadás térítésmentesen történjen.

A 53. §-hoz

Az Országgyűlés a hivatkozott határozataiban döntött a Honvédelmi Minisztérium légtérvédelemmel kapcsolatos fejlesztéseiről. Ennek megvalósítása megkezdődött, a külföldi haditechnikai eszközök szállítása várhatóan 1997-ben megindul. Nem ismert ugyanakkor az import pontos nagysága az egyes években, emiatt nem számszerűsíthetők a vámmal és adóval kapcsolatos közterhek sem. Ebből eredően szükséges a Kormányt felhatalmazni a pénzügyi elszámolás saját hatáskörben, év közben történő végrehajtására. A beszerzés összegének nagyságrendje, valamint az import sajátossága szükségessé teszi a Kormányzati Ellenőrzési Iroda általi vizsgálat elrendelését.

A 54. §-hoz

1997-ben kiemelt kormányzati programként folytatódik Borsod-Abaúj Zemplén megye integrált szerkezet-átalakítási és válságkezelő programja, amelynek megvalósításában igen jelentős részt vállal az Európai Unió Phare programja is. A program komplex jellege, továbbá a külföldi segélyek igénybevétele szempontjából indokolt a program integrált finanszírozási feltételeinek megteremtése, ami célszerűen a programmal érintett tárcák fejezeti kezelésű előirányzatainak terhére, átcsoportosítással oldható meg.

A 55. §-hoz

A „Nagymaros-visegrádi térség komplex tájrehabilitációja” központi beruházás - amelynek kivitelezése 1994. évtől volt folyamatban - közvetlen központi költségvetési beruházási támogatásból és a STRABAG Hungária Építőipari Rt. által felvett hitelből valósul meg. Az állami kezességvállalás mellett felvett hitelből keletkezett adósság és kamatainak megfizetését a végső adósnak - a központi költségvetésnek - az 1997. évtől kezdődően hét év alatt kell teljesítenie.

A 56. §-hoz

Az egyes kiemelt fővárosi infrastrukturális beruházások megvalósításához az 1995-1996. években központi költségvetési kezességvállalás mellett felvett 8456 millió forint központi költségvetési támogatást megelőlegező deviza hitelből keletkezett adósság és kamatainak megfizetését az 1997. évtől kezdődően három év alatt kell teljesíteni.

A 57. §-hoz

A központi költségvetés 1994. évben 50% erejéig nyújtott fedezetet a közalkalmazotti illetményrendszer önkormányzati bevezetéséhez. A további 50%-hoz döntő részben a bankok nyújtottak hitelt, amelyet 1996-tól a központi költségvetés fizeti vissza. E szakasz rendelkezik arról, hogy a visszafizetéssel összhangban ezen hiteltörlesztések szerződés átvállalása is jogszerű legyen.

A 58. §-hoz

A rádiózásról és televíziózásról szóló 1996. évi I. törvény előírja, hogy az állam műsorterjesztési költségeiknek megfelelő támogatásban részesítse a Magyar Rádió Rt.-t, a Magyar Televízió Rt.-t, és a Duna Televízió Rt.-t a közalapítványok útján. Ezt a kötelezettségét a költségvetés részben a közalapítványoknak előirányzott támogatással, részben a Magyar Rádió és a Magyar Televízió - 1996. december 31-i állapot szerint várható - rendezetlen adósságainak beszámításával teljesíti, együttesen az Antenna Hungária Rt. 1997. évi előrejelzése szerinti összeg előirányzásával, de a tényleges költségeknek megfelelő teljesítéssel.

Ennek érdekében a törvény elrendeli, hogy az ÁPV Rt. vásárolja meg ezeket a követeléseket, és a már korábban megvásárolt követelésekkel együtt a törvény által elrendelt beszámítás következtében kiegyenlítettnek tekintse.

Ez a megoldás lehetővé teszi, hogy 1997. január 1-jétől kezdődően a közszolgálati műsorszolgáltatók a médiatörvény szerint működjenek.

A 59. §-hoz

Az egyes fontos tisztségeket betöltő személyek ellenőrzéséről szóló 1994. évi XXIII. törvény 25/A. §-ának (2) bekezdése önálló fejezetként alapította meg a Történeti Hivatalt. Tekintettel arra, hogy a Hivatal szervezeti felállítására még nem került sor és ezért költségvetésének összeállítása sem történhetett meg, célszerű a Kormányt felhatalmazni a Hivatal 1997. évi részletes költségvetésének - a jóváhagyott kereten belül történő - megállapítására.

A 60. §-hoz

Az EXPO'96. Nemzetközi Világkiállítás lemondása miatt a kártérítési peres ügyek jogerős befejezése után okafogyottá válik a '96 Kft-nél tartani a központi költségvetési eredetű, erre a célra elkülönített pénz maradványát, ezért azt be kell fizetni a központi költségvetésbe a megadott határidőn belül.

A 61. §-hoz

E paragrafus állapítja meg a bányajáradéknak 1997. évre vonatkozó mértékét.

A bányajáradék címén 1997. évben mintegy 18 milliárd forint költségvetési bevétellel lehet számolni, figyelemmel a díjfizetési kötelezettség alá eső kőolaj és földgáz termékek ár- és volumen paramétereire, valamint a bányajáradék kulcs 17,6%-os mértékére. A bányajáradék kulcs csökkentése összhangban van a bányászatról szóló 1993. évi XLVIII. törvény előírásaival.

A bányajáradék bevételből - a bányavállalkozókra át nem hárítható tájrendezési feladatok céljára - 1997. évben a Környezetvédelmi Alapba átutalás nem történik.

Az alap maradványaiból - az Országgyűlés döntésének megfelelően - az 1997. évi felhasználás teljesíthető.

A 62. §-hoz

E paragrafus a költségvetés mérlegének az Országgyűlés által történő elfogadásáról rendelkezik.

A fejezeti kezelésű támogatási célprogramok feladatainak ellátásához szükséges bevételi források

A 63. §-hoz

A bekezdésben a fejezeti kezelésű támogatási célelőirányzatokkal rendelkező fejezeteket megillető bevételi jogcímek kerültek meghatározásra, a bevételek jellege, szakmai rendeltetése függvényében.

A 64. §-hoz

A turisztikai célelőirányzat bevételeit törvényben kell szabályozni, mivel a hozzájárulások érintik a gazdálkodó szervezeteket.

A 65. §-hoz

A fejezeti kezelésű célelőirányzatok felhasználásának működési mechanizmusa sok tekintetben megegyezik a beruházások lebonyolításával kapcsolatos rendelkezésekkel. Ezért a pályázati rendszerek úgy töltik be egyértelműen feladataikat, ha az elbírálás lehetőséget biztosít arra, hogy a célelőirányzat kezelője a következő évekre is kötelezettséget vállalhasson. A célprogramok terhére a kötelezettség vállalás mértéke az éves kiadási előirányzat 25%-a lehet.

A 66. §-hoz

A területfejlesztési és területrendezésről szóló 1996. évi XXI. törvény által felállított intézményrendszer, decentralizált döntéshozatal működésének elemi feltétele a forrásszükséglet biztosításának garantálása. Ennek forrásait és esetlegesen felmerülő finanszírozási problémáit oldja meg ez a szakasz.

MÁSODIK RÉSZ

A központi költségvetés előirányzatainak megalapozását szolgáló rendelkezések és törvény módosítások

A bányászatról szóló 1993. évi XLVIII. törvény módosítása

A 67. §-hoz

A törvénymódosítás lényege, hogy a Környezetvédelmi Alap bevételei 1997. évtől kezdődően nem táplálkoznak a bányajáradékból származó befizetésekből.

A felsőoktatásról szóló 1993. évi LXXX. törvény módosítása

A 68. §-hoz

A felsőoktatásról szóló 1993. évi LXXX. törvény módosítása azért szükséges, mert a képzési normatívák alapján számított előirányzat meghatározásának szövegezése pontosításra szorul az annak mértékét növelő tényezőkre tekintettel.

A Széchenyi professzori ösztöndíj bruttó összegének emelése (kiegészítése az eredetileg számításba nem vett személyi jövedelemadóval) ugyancsak szükségessé teszi a felsőoktatásról szóló 1993. évi LXXX. törvény módosítását.

A helyi önkormányzatokról szóló 1990. évi LXV. törvény módosítása

A 69. §-hoz

A módosítás a helyi önkormányzatoknak a hitelfelvétele szempontjából figyelembe vehető forrását és vagyonát az által határozza meg, hogy a normatív állami hozzájárulás, az állami támogatás, a személyi jövedelemadó, valamint az államháztartáson belülről működési célra átvett bevételeit - a likvid hitel kivételével - hitelfelvétel fedezeteként nem engedi meg figyelembe venni. Ez a szabály összhangba hozza az eddigi önkormányzati, valamint államháztartási törvényi szabályokat, figyelemmel a nettófinanszírozás rendszerére. Ugyanakkor biztonságot ad a helyi önkormányzat működtetési feladatainak teljesítése szempontjából, mert az e paragrafusban meghatározott források hiteltörlesztési fedezetként nem csökkenthetik a folyamatos működésre fordítható pénzeszközöket.

A családi pótlékról és a családok támogatásáról szóló 1990. évi XXV. törvény módosítása

A 70. §-hoz

A családi pótlék jogosultsági feltételének 1996. évi változtatásával összhangban - amikor is a családi pótlékra való jogosultság feltételrendszerében egyszerre van jelen meghatározott körben az alanyi jogosultság és a jövedelemkorlát érvényesítése - indokolt megváltoztatni a családi pótlékra való jogosultság és a családi pótlék összegének megállapítása szempontjából figyelembe vehető gyermekek számát. Az eddigi szabályozás valamennyi gyermeket figyelembe vette, függetlenül attól, hogy azok családi pótlékra jogosítók vagy nem, gyerekek vagy felnőttek, keresők vagy nem keresők, a családi pótlékot igénylő személy háztartásában élnek vagy már nem. Ez a szabályozás az új jogosultsági feltételekre való áttéréskor a végrehajtás során sok anomáliát szült. Az érintettek ugyanis teljesen indokoltan kifogásolták azt, hogy például egy háromgyerekes, de jelenleg már csak egy gyermeket nevelő, jó anyagi körülmények között élő család jövedelmi helyzetére való tekintet nélkül, alanyi jogon jogosult családi pótlékra, míg például egy kétgyermekes, két gyermeket nevelő, kevésbé jó anyagi helyzetben lévő család - a jövedelmi korlát miatt - nem kap családi pótlékot. A megfogalmazott változtatás ezt az ellentmondást szünteti meg azáltal, hogy minden család csupán annyi-gyerekesnek számít - a családi pótlékra való jogosultság és összeg szempontjából -, ahány családi pótlékra jogosító gyermeket nevel.

A törvénymódosítás szabályozza a családi pótlék új összegeit. A családi pótlék összegének emelésére tett javaslat családtípusonként differenciált. Kiemelt mértékű családi pótlék emelésben részesednek a kétgyermekes családok, valamint az egygyermekes egyedülállók. A három- és többgyermekes egyedülállók és családok, valamint a fogyatékos gyermekek után járó családi pótlék emelésére tett javaslat az előbbinél szerényebb mértékű, tekintettel arra, hogy ezen családok többsége a személyi jövedelemadó rendszerben az eltartott gyermekek után adókedvezményt is érvényesíthet. Hasonlóan kisebb mértékű az emelés az egy gyermeket nevelő családoknál is, tekintettel arra, hogy a második és további gyermekek születésére kívánunk ösztönözni.

A törvénymódosítás javasolja, hogy a családi pótlékról szóló 1990. évi XXV. törvény előzőekben foglalt változtatása a családi pótlék szempontjából számító ún. jogosultsági év kezdetén, tehát 1997. május 1-jétől legyen hatályos. Erre az e törvény 88. §-a ad felhatalmazást.

A közbeszerzésekről szóló 1995. évi XL. törvény módosítása

A 71. §-hoz

A közbeszerzésekről szóló 1995. évi XL. törvény felhatalmazza a Kormányt a közbeszerzések központosított eljárás keretében történő lefolytatásának elrendelésére, a közbeszerzési eljárás kiírásával, elbírálásával kapcsolatos tevékenység részletes szabályai, az abban eljáró személyekre vonatkozó rendelkezések kiadására. A központi költségvetési szervek központosított beszerzéseinek - a Polgári Nemzetbiztonsági Szolgálatok kivételével történő - egységes szabályozása indokolt, gazdaságilag elengedhetetlen.

A központosított beszerzés előnyeivel az Országos Egészségbiztosítási Pénztár által finanszírozott beszerzéseknél is élni szükséges.

A közbeszerzésekről szóló 1995. évi XL. törvény 94. §-ának módosítása indokolt a Magyar Köztársaság Alkotmányával történő teljes összhang megteremtése érdekében.

A területfejlesztésről és területrendezésről szóló 1996. évi XXI. törvény módosítása

A 72. §-hoz

A területfejlesztésről és területrendezésről szóló 1996. évi XXI. törvény szabályozza a területfejlesztési célokat szolgáló költségvetési előirányzat központi és decentralizált döntési körben felhasználható arányát. Tekintettel arra, hogy 1997-ben e célokat a költségvetési támogatás mellett a privatizációs ráfordítások között meghatározott mértékű előirányzat is szolgálja, indokolt, hogy a törvény decentralizálására vonatkozó szabályai a két előirányzat együttes összegére vonatkozzanak. Indokolt továbbá, hogy a kormányzati döntési körben történjen a központi és térségi eszközök konkrét arányának meghatározása, továbbá, hogy a Kormány felhatalmazást kapjon a térségi eszközök differenciált területi elosztására.

A szociális igazgatásról és szociális ellátásokról szóló 1993. évi III. törvény módosítása

A 73. §-hoz

A szociális törvény módosítása pontosító rendelkezést tartalmaz, annak érdekében, hogy egyértelműen kerüljön szabályozásra a helyi önkormányzat kötelezettsége a nem lakhelye szerinti intézményben igénybevett gyermekétkeztetési normatív kedvezmények forrásának biztosítására.

1997-ben a munkanélküliek jövedelempótló támogatásának forrását 75%-os mértékben a Munkaerőpiaci Alap biztosítja a települési önkormányzatok részére. A szociális igazgatásról és ellátásokról szóló 1993. évi III. törvény finanszírozással kapcsolatos rendelkezéseit a fentieknek megfelelően szükséges átalakítani.

Az Önkéntes Kölcsönös Biztosító Pénztárakról szóló 1993. évi XCVI. törvény módosítása

A 74. §-hoz

Az Önkéntes Kölcsönös Biztosító Pénztárakról szóló 1993. évi XCVI. törvény elfogadása óta a pénztárak száma, taglétszáma és vagyona folyamatosan növekszik. A növekedésből és a pénztárrendszer sajátosságaiból adódóan fokozódó, a szokásos államigazgatási feladatokon is túlmenő (szakértői, információ szolgáltatási) teher hárul a pénztárak feletti felügyeletre. A hatékony felügyeleti működés biztosításának egyik feltétele az ehhez szükséges források biztosítása. Ennek egyik eleme a pénztárszféra által fizetett felügyeleti díj.

A felügyeleti díjak alapja a tagok által fizetett tagdíjak, az azt (részben) helyettesítő munkáltatói hozzájárulás, illetve az ezeken felül adható támogatások, azaz a pénztárba történő elsődleges befizetések. A kialakított rendszer minden pénztártagot azonos mértékben terhel, emellett kiegyensúlyozott, folyamatos forrást teremt.

A felügyeleti díjat első ízben 1997. első negyedéve után kell a pénztáraknak megfizetniük, így marad elegendő ideje a pénztáraknak az erre való felkészülésre. A pénztárak terhei hirtelen növekedésének elkerülése érdekében a felügyeleti díj mértéke egy átmeneti év elteltével éri el a végső, két ezrelékes értéket.

A rendelkezések tartalmazzák a felügyeleti díjnak a pénztárak tervezési rendszeréhez való illesztését is.

A köztisztviselők jogállásáról szóló 1992. évi XXIII. törvény módosítása

A 75. §-hoz

A tervezet rendelkezik arról, hogy a közigazgatási szakvizsga kötelezettségének eleget nem tett köztisztviselő is kaphasson kinevezést 1998. július 1-jéig.

A köztisztviselők jogállásáról szóló 1992. évi XXIII. törvény módosításának célja továbbá olyan differenciálási és ösztönzési lehetőség biztosítása, mely lehetővé teszi a feladatokkal, felelősségvállalással, teherviseléssel arányos anyagi elismerést.

Egyes elkülönített állami pénzalapokról szóló 1992. évi LXXXIII. törvény módosítása

A 76. §-hoz

A Központi Környezetvédelmi Alapra (KKA) vonatkozó rendelkezések elfogadása óta számos más, a környezetvédelemre vonatkozó szabályozás fogalmazódott meg, jelentek meg további, a KKA forrásait bővítő törvények. A KKA felhasználása alapgondolatának változatlansága mellett indokolttá vált felülvizsgálni a hatályos szabályozást a jogszabályok közötti összhang megteremtése, a bővülő bevételi források hatékony felhasználása érdekében.

A szükségszerűen számos módosítási javaslat miatt az egyes elkülönített állami pénzalapokról szóló 1992. évi LXXXIII. törvény (a továbbiakban: Tv.) IV. fejezete helyébe indokolt új IV. fejezetet léptetni és így kodifikációs szempontból is követhető, áttekinthető módon oldható meg a módosítás.

A KKA szabályozásának átfogó módosítása a következő megfontolásokra épül:

- a KKA rendeltetésének megfelelően, összhangban az államháztartásról szóló 1992. évi XXXVIII. törvénnyel, a hatékony feladatellátás érdekében valóban alapszerűen működjön, azaz legyen forrásgyűjtő és az így felhalmozott összegeket mindig a legfontosabb, kiemelt célokra fordítsa;

- a KKA az előbbieknek megfelelően szóljon a bevételekről, a kiadásokról, ezek nyilvántartásáról, az elosztás döntési rendszeréről. A szabályozás legyen keretjellegű, adjon módot a bevételek egyéniesített felhasználására, a fejlesztésekhez, a támogatottakhoz igazított elosztására;

- mindezekre tekintettel a szabályozás mentesüljön a felhasználást eleve meghatározó megkötésekről, s célszerű, ha a KKA bevételeit meghatározó jogszabályok is így módosulnak, a készülőben lévő szabályozás pedig ennek megfelelően kerül kialakításra.

Módosítani kell az eges elkülönített állami pénzalapok Vízügyi Alapra vonatkozó rendelkezéseit is a bevételek és a kiadások szakszerűbb összehangolása érdekében.

A Vízügyi Alap (VA) céljához szorosan kapcsolódó, de a kiadási, felhasználási oldalon jelentkező növekvő ráfordítások, így különösen

- a vízbázisvédelmi kormányprogram végrehajtása (új vízbázisok feltárása a távlati és üzemelő ivóvízbázisok védelme),

- az állam és az önkormányzatok tulajdonában lévő, a települési vízellátást, szennyvízelvezetést, tisztítást szolgáló közcélú vízilétesítmények - elsősorban víziközművek

- megvalósítása, fejlesztése,

- az VA működési költségeivel is összefüggésben a hatósági ellenőrzéssel és a behajtással járó jelentős feladatok.

Mindezen támogatási igények korábbinál nagyobb részének kielégítésére, valamint az inflációs hatásokra figyelemmel elkerülhetetlenné teszik a források növelését a vízkészletjárulék mértékeinek növelése útján.

A javaslat ezért - a járulék mértékét rögzítő törvényi tényállásokhoz kapcsolódóan - a vízhasználókat érintő konkrét járulékelemek mértékének módosításával az erre irányuló tételes szabályokat határozza meg.

Az előbbi szempontból különösen azokhoz a jogellenes magatartásokhoz kapcsolódó járulékelemek módosítása - mértékének növelése - indokolt, amelyeknél a vízkészleteket engedély nélkül veszik igénybe. Ez közvetlen ellenőrzési lehetőség hiányában egyrészt a vízkészleteket érintő potenciális veszélyhelyzetet eredményezhet, másrészt a térben és időben korlátozottan rendelkezésre álló vízkészletekre figyelemmel, a vízhasználók érdekeit is szolgáló készletgazdálkodást is akadályozza.

A vízhasználó éves adatszolgáltatási kötelezettségére a Tv. 62. § (2) bekezdésében előírt határidő (tárgyévet követő hónap 31. napja) és a befizetési határidő (tárgyévet követő hónap 15. napja) közötti eltérésből adódó zavarok megszüntetését célozza az új szabály.

A Tv. 62. §-ának (4) bekezdése ugyanakkor kizárja azt, hogy az adózás rendjéről szóló 1990. évi XCI. törvényben a fizetési halasztásra, vagy a részletfizetési kedvezményre vonatkozó szabályokat a vízügyi hatóság alkalmazza.

A gyakorlati jogalkalmazási tapasztalatok ezzel szemben egyértelműen azt jelzik, hogy azoknak a szempontoknak a figyelembe vétele, amelyeket az adózás rendjéről szóló 1990. évi XCI. törvény 81. §-a a fizetési halasztás és a részletfizetés feltételét nézve meghatároz, éppen az önkéntes teljesítéssel járó, rugalmasabb eljárást szem előtt tartva a vízkészletjárulékot érintő eljárásban is indokolt.

Ezért a javaslat a Tv. 62. § (4) bekezdésének újraszabályozásával - a fizetési kötelezettség mérséklésére, vagy elengedésére az Atv. 67. § (3) bekezdésében, 73. § (1) bekezdésében, továbbá a 82. §-ában meghatározott szabályok érvényesítésének kivételével - kívánja lehetővé tenni a fizetési halasztásra és a részletfizetési kedvezményre vonatkozó adóigazgatási szabályok alkalmazását.

A javaslat egyebekben a Tv. 63. § (1) bekezdés j) pontjában meghatározott mentességgel összefüggő értékhatárt a kisösszegű befizetésekkel járó eljárások elkerülése érdekében 5000 forintban határozza meg.

A szabályozás a VA pénzeszközeinek a vízgazdálkodás közcélú feladataira történő felhasználása arányait teljeskörűen (100%-ban) és a törvény szerint ellátandó feladatok finanszírozási szükségleteire alapozva határozza meg.

A Tv. 64. § a) és b) pontjaiban megjelölt vízgazdálkodási közcélú feladatok megvalósításához a 65. § rendelkezései szerint pályázat keretében nyújtható támogatás a VA-ból. A javaslat 65. § (1) bekezdésének módosításával, az allokációs igényekhez igazodva úgy rendelkezik, hogy a bevételek 60%a fordítható erre a célra.

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosítása

A 77. §-hoz

A Központi Környezetvédelmi Alapra (KKA) vonatkozó szabályok átfogó módosítását megalapozó elképzeléseknek megfelelően a KKA rendelkezései mellett szükségessé vált más törvények felülvizsgálata abból a szempontból is, hogy az egyes jogszabályok között az összhang megteremthető legyen, s valamennyi e témával foglalkozó, ezt érintő szabály egységes gondolatra fűződjön fel. Ennek megfelelően kerültek kiiktatásra a termékdíjakról szóló törvényeknek azok a rendelkezései, amelyek a KKA-ra vonatkozó előírásokat tartalmaznak. A megszüntetés egyrészről a KKA-ba való átemeléssel, másrészről hatályon kívül helyezéssel valósul meg.

Az erdőről és az erdő védelméről szóló 1996. évi LIV. törvény módosítása

A 78. §-hoz

A javasolt módosítás megteremti az összhangot a vad védelméről, a vadgazdálkodásról, valamint a vadászatról szóló 1996. évi LV. törvény 96. § (2) bekezdés a) pontjában foglalt azon rendelkezésekkel, miszerint a vadászatra vonatkozó jogi szabályozás - szemben az 1997. január 1-jén hatályba lépő, az erdőről és az erdő védelméről szóló 1996. évi LIV. törvénnyel - csak 1997. március 1-jén lép hatályba.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosítása

A 79. §-hoz

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény 103. §-a a köztisztviselők jogállásáról szóló 1992. évi XXIII. törvényhez igazodóan állapítja meg az egyes szerveknél foglalkoztatottak illetménykiegészítésének mértékét. Tekintettel arra, hogy a köztisztviselők illetménykiegészítése módosul, ennek megfelelően a 1996. évi XLIII. törvény pontosítása is szükséges.

A javaslat - összhangban a köztisztviselők jogállásáról szóló 1992. évi XXIII. törvénnyel - rendelkezik az illetménynek, illetve járandóságnak átutalással történő fizetési módjáról.

A közoktatásról szóló 1993. évi LXXIX. törvény módosítása

A 80. §-hoz

E szakasz a közoktatásról szóló módosított 1993. évi LXXIX. törvény egyes szakmai rendelkezéseit, valamint az 1. számú mellékletének néhány oktatásszervezési paramétereit pontosítja a finanszírozási feltételek összhangja érdekében.

A vámjogról, a vámeljárásról, valamint a vámigazgatásról szóló 1995. évi C. törvény módosítása

A 81. §-hoz

Az 1997. évi import jellegű elvonások alakulása a nemzetközi megállapodásokban rögzített kötelezettségek következetes végrehajtását tükrözi. Egyre szélesebb körűvé válnak a vámcsökkentések, a vám és egyéb vámjellegű költségek felszámolása jórészt megvalósul. Ebben az évben szűnik meg a forgalom jelentős részére - a GATT tagországokra - a vámkezelési díj és a statisztikai illeték, befejeződik a szabadkereskedelmi megállapodásokkal érintett országokból származó, a magyar piacvédelem szempontjából kevésbé érzékeny termékeknek minősített árukörre - ez a termékek mintegy negyven százaléka - a vámtételek leépítésnek folyamata.

Fentieket figyelembe véve az elkövetkező év az importőrök jövedelempozíciójának javulását eredményezi egyben biztosítja az EU-val való harmonizációs feladatok következetes végigvitelét is.

Ebből adódóan a vámkezelési munka bonyolultabbá, differenciáltabbá válik. Szükséges a vámkezeléssel kapcsolatos - vámhivatal hivatalos helységén kívül végzett eljárások esetén - díjak módosítása.

A devizáról szóló 1995. évi XCV. törvény módosítása

A 82. §-hoz

A tervezet a külszolgálatot teljesítő devizabelföldinek a külföldi fizetéseinél tesz kivételt a valutában vagy devizában történő fizetés alól.

A bírák, az ügyészek, a bírósági és az ügyészségi dolgozók előmeneteléről és javadalmazásáról szóló 1990. évi LXXXVIII. törvény módosítása és az Országgyűlési képviselők tiszteletdíjáról, költségtérítéséről és kedvezményeiről szóló 1990. évi LVI. törvény módosítása

A 83-84. §-hoz

A két törvény módosítása - összhangban az egyéb bértörvényekkel - a bírósági és ügyészségi dolgozók, valamint az országgyűlési képviselők illetményei, illetve járandóságai kifizetésének átutalással történő fizetési módjára való áttérést rendeli el. E szabályozás az érintettek és a munkáltató, továbbá az államháztartás részére is előnyös készpénzkímélő fizetési módot jelent.

Az alkotmányossági szempontok, valamint a nemzetközi jogi kötelezettségeink messzemenő figyelemben tartásával a tervezet választási lehetőséget biztosít a munkavállalók részére azzal, hogy az általuk szabadon választott pénzintézetnél nyithatnak bankszámlát, erre irányuló akarat, vagy infrastrukturális hiány miatt a fizetési mód postán keresztül történő kifizetéssel valósul meg. Garantálja a szabályozás azt is, hogy az áttérés kapcsán felmerülő, valamint az illetmény-kifizetésekhez közvetlenül kapcsolódó költségtöbblet nem terhelheti a dolgozókat.

Az új fizetési módokra való áttérés végső időpontját 1999. január 1. napjában határozza meg a javaslat. A két törvény javasolt módosítása lehetővé teszi azonban, hogy már 1997. évtől áttérjenek az új rendszerre.

A szerencsejáték szervezéséről szóló 1991. évi XXXIV. törvény módosítása

A 85. §-hoz

A szerencsejáték szervezéséről szóló 1991. évi XXXIV. törvény utolsó módosításának hatására a II. kategóriájú pénznyerő gépek száma a várakozásoknak megfelelően - jelentősen - megemelkedett és ez a növekedés tartósnak ígérkezik. Az eddigi tapasztalatok szerint a játékadó mértéke a bevétel visszaesésének kockázata nélkül a II. kategóriás gépeknél nagyobb mértékben növelhető. Az I. kategóriás pénznyerő gépeknél ennél kisebb arányban indokolt a játékadó mértékének változtatása.

A közalkalmazottak jogállásáról szóló 1992. évi XXXIII. törvény módosítása

A 86. §-hoz

A javaslat továbbra is lehetővé teszi, hogy tartósan magas színvonalú munkavégzés, vagy kiemelkedő munkateljesítmény esetén a munkáltató a közalkalmazottnak munkatársi, főmunkatársi, illetve tanácsosi, főtanácsosi címet adományozzon.

Tekintettel arra, hogy a közalkalmazotti osztályok megszüntetésével egyidejűleg az egyes közalkalmazotti munkakörök fizetési osztályba történő besorolására kerül sor, a címek adományozása is meghatározott fizetési osztályokhoz kapcsolódik. A javaslat értelmében a „B”-„D” fizetési osztályban munkatársi, főmunkatársi, az „E”-„J” fizetési osztályban pedig tanácsosi, főtanácsosi cím adományozására kerülhet sor.

A legfeljebb alapfokú iskolai (a törvény korábbi fogalomrendszerében legfeljebb általános iskolai) végzettséget igénylő munkakörben foglalkoztatott („A” fizetési osztály) közalkalmazott részére azonban cím adományozására a jövőben már nem kerülhet sor.

A javaslat a közalkalmazotti osztályokat megszünteti; a közalkalmazotti munkakörök - az ellátásukhoz jogszabályban előírt iskolai végzettség és/vagy szakképesítés, szakképzettség, illetve doktori cím, tudományos fokozat alapján tíz („A”-„J” betűjelű) fizetési osztályra tagozódnak.

Az első („A”) fizetési osztály az alapfokú iskolai végzettséget igénylő közalkalmazotti munkakörök besorolására szolgál. A középfokú végzettséget (képzettséget) igénylő munkaköröket három („B”-„D”), a felsőfokú iskolai végzettséget (képzettséget) igénylő munkaköröket pedig hat („E”-„J”) osztály szerint kell besorolni. A közép- és felső fizetési osztályok differenciálása az alapképzésben kapott iskolai végzettség, illetve szakképesítés, szakképzettség, valamint az azokra épülő továbbképzéssel szerzett (előírt szakvizsga, azzal egyenértékű vizsga) kvalifikáció, valamint a tudományos fokozatok alapján történik.

A munkakör betöltéséhez jogszabályban előírt szakvizsgával egyenértékűnek elismert vizsgát igazoló oklevelek körének meghatározására a javaslat a miniszternek ad felhatalmazást (Ez az önkormányzati intézményeket is érintő területeken - a Kjt. 85. § (4) bekezdésének megfelelően - a Kormány szabályozási jogkörét jelenti.)

A javaslat továbbra is biztosítja az iskolai végzettség, illetve szakképesítés, szakképzettség alóli felmentés, valamint mentesítés lehetőségét. A Kjt. vonatkozó rendelkezése azonban egyértelműen rögzíti, hogy erre jogszabályi keretek között (azaz nem a miniszter egyedi döntése alapján) kerülhet sor.

A javaslatban szereplő felhatalmazó szabály értelmében a nem ágazatspecifikus munkakörök egységes, önálló kormányrendeletben történő besorolására a Kormány kapott felhatalmazást.

A fizetési osztályok hierarchiája ösztönöz a magasabb iskolai végzettség, illetve szakképesítés, szakképzettség megszerzésére. A művészeti területeken ennek iskolai rendszerbeli korlátai vannak. Ezért a javaslat a művészeti szférában a művészeti díjak, illetve kitüntető címek alapján biztosítja a magasabb fizetési osztályba történő előmenetelt. A javaslat a jelenleg hatályos és a korábban hatályos jogszabályok alapján adott művészeti díjakat, kitüntető címeket a besorolás szempontjából azonosan kezeli.

A Kjt.-hez kapcsolódó jogszabályok rendelkezése szerint ugyanazon munkakörök többféle iskolai végzettség, szakképesítés, szakképzettség stb. birtokában is ellátható. A javaslat a magasabb képzettség, szakképzettség megszerzésének ösztönzése érdekében akként rendelkezik, hogy a közalkalmazott fizetési osztályát (besorolását) az ellátandó munkakör betöltésére előírt, annak legmagasabb iskolai végzettsége, illetve szakképesítésnek, szakképzettségnek, doktori címnek, tudományos fokozatnak alapján kell meghatározni, amellyel a közalkalmazott rendelkezik.

A fizetési osztályok egységesen tizennégy fizetési fokozatra tagozódnak. A fizetési fokozatok számának meghatározása továbbra is a közalkalmazotti jogviszonyban töltött idő függvénye.

A közalkalmazott besorolásának a munkaköre ellátásához szükséges iskolai végzettség, illetve szakképzettség, doktori cím, tudományos fokozat (pl. pedagógus esetén az egyetemi végzettség és a tanári szakképesítés) alapján kerül sor. A közalkalmazott által a munkaköre ellátásához használt több szakképesítést a javaslat a garantált illetmény megemelésével ismeri el.

Egy további szakképesítés használata esetén (ha pl. az angol-német szakos tanár az angol mellett a németet is tanítja) a garantált illetmény legalább 5%-kal; további két, vagy több szakképesítés használata esetén (pl. az angol-német-magyar szakos tanár az angol mellett a németet és a magyart is tanítja) legalább 8%-kal növekszik. Az emelkedés további feltétele, hogy a közalkalmazott e további szakképesítést munkaidejének legalább 25%-ában használja.

Egyes területeken (pl. több szakvizsgával rendelkező orvos esetében) a hasznosítás várható mértéke előre nem határozható meg. Ilyen esetekben az illetmény emelés konkrét feltételeit - a javaslatban szereplő felhatalmazás alapján - a miniszter határozza meg.

E növekedés a további szakképesítés tényleges hasznosításának időtartamára illeti meg a közalkalmazottat, az azonban egy hónapnál rövidebb nem lehet.

A javaslat az illetménypótlék számítási alapjának megjelölésére a „pótlékalap” fogalmát vezeti be és a pótlékalap összegét - szemben az eddigi 9800 forinttal - 11.000 forintban állapítja meg. A 70-74. § szerinti illetménypótlékok mértékét a javaslat nem érinti, ugyanakkor megteremti annak a lehetőségét, hogy kollektív szerződés a Kjt.-ben és a végrehajtási rendeleteiben meghatározott pótléknál magasabb mértékű pótlékot állapítson meg. Azokban az esetekben azonban, ahol jogszabály tól-ig határos pótlékmértéket ír elő, a kollektív szerződésben meghatározott mérték a felső határnál magasabb nem lehet.

A differenciáltabb fizetési osztály és fokozat konstrukció mellett a javaslat a teljesítményeket azzal is ösztönözni kívánja, hogy lehetővé teszi meghatározott időtartamra keresetkiegészítés fizetését. Erre abban az esetben van lehetőség, amennyiben a közalkalmazottat a munkáltató meghatározott munkateljesítmény elérésére kívánja ösztönözni, illetve, ha a közalkalmazott - a helyettesítést kivéve - átmeneti jelleggel többletfeladatot lát el.

Ahol jogszabály munkabért említ - a jövőben - az illetményen, illetménypótlékon, illetménykiegészítésen és 13. havi illetményen kívül a keresetkiegészítést is érteni kell.

A javaslat 15. § (1) bekezdése a Kjt. melléklete helyébe újabb bértáblát léptet be. A táblázat legkisebb bértétele (17.000 forint) az átlagosnál magasabb, 17%-os növekedést mutat. Ennek indoka, hogy az országos minimálbér változása az előterjesztő várakozása szerint a nemzetgazdaság átlagos keresetnövekedési mértékéhez igazodik. További differenciáló tényező, hogy a legmagasabb „J” kategóriában átlagot meghaladó növekedést szükséges biztosítani. A korábban munkáltatói hatáskörben „F” fizetési kategóriába sorolt, főiskolai végzettségű közalkalmazottaknak a táblázat nem tartalmaz illetménynövekedést. A további szakképesítések elismerésére javasolt kiegészítő elem - amely ebben a körben várhatóan jelentős létszámot érint - ugyanakkor reális időtávra (várhatóan egy évre) csökkenti a helybenjárás idejét.

A közalkalmazottat a javaslat hatályba lépését követő harminc napon belül újra be kell sorolni. A besorolás következtében a közalkalmazott illetménye nem csökkenhet.

Az egyes nemzetközi tartozások ellentételeként beérkező szállítások pénzügyi elszámolásáról szóló 1994. évi XIII. törvény módosítása

A 87. §-hoz

A Kormány határozata értelmében az orosz államadósság terhére a Honvédelmi Minisztérium mellett a Belügyminisztérium is lehetőséget kapott bizonyos haditechnikai termékek beszerzésére. A törvény módosítása biztosítja a költségvetéssel történő elszámolás rendjét, a Kormányzati Ellenőrzési Iroda közreműködését a támogatási igény jogosságának ellenőrzésével.

VEGYES ÉS ZÁRÓ RENDELKEZÉSEK

A 88. §-hoz

A hatálya léptető rendelkezéseket tartalmazza.

A 89. §-hoz

E törvény hatálybalépésével egyidejűleg néhány törvény egyes paragrafusát hatályon kívül kell helyezni. Ezen törvények felsorolását tartalmazza ez a szakasz.

A 90. §-hoz

A médiatörvény előírja, hogy az üzembentartási díj összegét a költségvetési törvény állapítsa meg. A javasolt mérték azonos az 1996. évi előfizetési díjjal.

A 91. §-hoz

Az Állami Számvevőszék 1994. évi zárszámadási törvényben kifogásolta a vámbiztosíték kezelési és elszámolási módját. Ebből adódóan minden évben a költségvetési törvényben meg kell erősíteni, hogy a vámbiztosíték mindenkor a központi költségvetés rendes bevételét képezi.

A 92. §-hoz

A közbeszerzésekről szóló 1995. évi XL. törvény a mindenkori költségvetési törvény hatókörébe utalja a közbeszerzések értékhatárának megállapítását. E paragrafus ennek a követelménynek tesz eleget, azonosan a Közbeszerzések Tanácsa álláspontjával.

A 93. §-hoz

A környezetvédelmi és területfejlesztési miniszter az Országgyűléstől kap felhatalmazást arra vonatkozóan, hogy a Környezetvédelmi Alap működését szabályozó törvény végrehajtásához szükséges részleteket külön rendeletben szabályozza.

A 94. §-hoz

Az agrárgazdaság előirányzatainak felhasználása és szabályozása évek óta komoly nehézségekbe ütközik. Rendszeresen túllépésre kerülnek az előirányzatok. Ebből adódóan a Kormánynak rendeletben kell szabályozni az agrárgazdasági célokhoz nyújtandó támogatások folyósításának, felhasználásának és ellenőrzésének szabályait. Erre ad felhatalmazást ez a szakasz.

A 95. §-hoz

A gazdálkodó szervezetek egyedi támogatását és annak felhasználását, az 1997. évi szabályokat kormányrendeletben szükséges előírni.Ezen felhatalmazást tartalmazza ez a szakasz.

A 96. §-hoz

Az államháztartásról szóló 1992. évi XXXVIII. törvény 14. §-a úgy rendelkezik, hogy tartozást átvállalni, elengedni vagy vissza nem térítendő támogatássá átalakítani csak a költségvetésük útján lehetséges, az előirányzattal megtervezve. A javaslat az 1992. évi XXXVIII. törvénynek ezen rendelkezése alól ad felmentést.

A 97. §-hoz

A jelenlegi magyar fejlesztési támogatási rendszer szétforgácsolt, nehezen áttekinthető, átfedésekkel terhes. Ezért indokolt a különböző támogatási rendszerek összehangolása, a decentralizált döntési rendszer kiszélesítése, a területi kiegyenlítés követelményének erősítése.