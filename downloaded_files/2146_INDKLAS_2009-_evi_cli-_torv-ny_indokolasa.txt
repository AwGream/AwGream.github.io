2009. évi CLI. törvény indokolása

a Nemzeti Akkreditáló Testület szervezetéről, feladat- és hatásköréről, valamint eljárásáról szóló 2005. évi LXXVIII. törvény módosításáról

-----STARTING---POINT---ALTALANOS--- 

Az Európai Parlament és az Európai Unió Tanácsa 2008. július 9-én jelentette meg a termékek forgalmazása tekintetében az akkreditálás és piacfelügyelet előírásainak megállapításáról és a 339/93/EGK rendelet hatályon kívül helyezéséről szóló 765/2008/EK rendeletet. A 765/2008/EK rendelet 2010. január 1-jétől teljes hatállyal, közvetlenül alkalmazandó lesz valamennyi tagállamban. A tagállamoknak ezért az akkreditálás és a piacfelügyelet területén a belső szabályozásukat ezen határidőig kell felülvizsgálniuk, és elvégezniük a szükséges módosításokat a 765/2008/EK rendelet és a tagállami szabályozás közti összhang megteremtése céljából.

A 765/2008/EK rendelet célja, hogy a jelenleg a tagállamokban különböző rendszerekben működő akkreditálást egy egységes, átfogó közösségi szabályozás keretei közé illessze. A kötelező szabályok alapján működő akkreditálási rendszer elősegíti a tagállamok között a megfelelőségértékelő szervezetek felkészültségét, ilyen módon az általuk kiadott tanúsítványokat és vizsgálati jelentéseket illető kölcsönös bizalom megerősítését. A 765/2008/EK rendelet az akkreditálás területén bizonyos feladatkörök tekintetében előírja az Európai Akkreditálási Együttműködés (a továbbiakban: EA) elismerését európai szinten.

A 765/2008/EK rendelet lehetővé teszi továbbá a határon átnyúló akkreditálást a kérelmező megfelelőségértékelő szervezetek számára azokban az esetekben, ha

- a székhelye szerinti tagállam nem hozott létre nemzeti akkreditáló testületet,

- vagy a nemzeti akkreditáló testület nem végez akkreditálást azon a tevékenységek esetében, amelyre az akkreditálást kérelmezik,

- vagy a nemzeti akkreditáló testület nem ment át - a 765/2008/EK rendeletben előírt, az EA által lefolytatott - szakértői értékelésen az akkreditálással érintett megfelelőségértékelési tevékenység tekintetében.

A 765/2008/EK rendelet jelentősen megváltoztatja a tagállamok és a nemzeti akkreditáló testületek közötti viszonyt, ugyanis a tagállamok számára kötelezővé teszi, hogy rendszeres időközönként ellenőrizzék akkreditáló testületük működését annak érdekében, hogy az akkreditáló testületek tartósan teljesítsék a 765/2008/EK rendeletben megállapított követelményeket. Amennyiben a nemzeti akkreditáló testület nem felel meg a 765/2008/EK rendelet előírásainak, a tagállamnak kötelezettsége, hogy a megfelelő kiigazító lépéseket megtegye.

A törvény a Nemzeti Akkreditáló Testület szervezetéről, feladat- és hatásköréről, valamint eljárásáról szóló 2005. évi LXXVIII. törvény (a továbbiakban: NATtv.) módosítását tartalmazza a 765/2008/EK rendeletben foglalt, a Nemzeti Akkreditáló Testület (a továbbiakban: Testület), valamint az állam számára előírt követelményekkel összhangban.

A termékek forgalmazása tekintetében az akkreditálás és piacfelügyelet előírásainak megállapításáról és a 339/93/EGK rendelet hatályon kívül helyezéséről szóló 2008. július 9-i 765/2008/EK rendelet előírásainak végrehajtásával kapcsolatos feladatokról szóló 2179/2008. (XII. 20.) Korm. határozat 1. pontja előírja a NATtv. vonatkozó előírásainak felülvizsgálatát.

A 765/2008/EK rendelet rögzíti a nemzeti akkreditáló testületekkel kapcsolatos részletes követelményeket, ugyanakkor azt nem írja elő, hogy milyen formában kell működniük. A 765/2008/EK rendelet kimondja, hogy ahol az akkreditálást nem közvetlenül a hatóságok végzik, a tagállamok megbízzák a nemzeti akkreditáló testületüket, hogy az akkreditálást hatósági tevékenységként végezze, és hivatalosan elismerik, valamint azt, hogy a nemzeti akkreditáló testület nem profitalapon működik.

Az Európai Akkreditálási Együttműködés Kölcsönös Elismerési Megállapodás (a továbbiakban: EA MLA) 2009 őszén értékelő bizottságot küldött a Testülethez annak megállapítása céljából, hogy megfelel-e az EA MLA elvárásainak. Az értékeléssel kapcsolatban döntés 2010 márciusában várható.

A Testület működését illetően a köztestületi formának és a non-profit jellegének a megőrzése indokolt, különös figyelemmel arra, hogy a NATtv. 2008. évi módosítása elsősorban az EA és az EA MLA elvárásainak való megfelelést célozta, valamint arra, hogy a köztestületi formát az EA MLA nem kifogásolta és ez a forma megfelel a 765/2008/EK rendelet elvárásainak is.

A törvény a Testület feletti törvényességi felügyeletet, valamint a 765/2008/EK rendelet által kötelezően előírt állami ellenőrzési feladatot a - szabályozási feladatokat is ellátó - gazdaságpolitikáért felelős miniszter (a továbbiakban: miniszter) feladat- és hatáskörébe utalja. A törvény részletesen szabályozza az állami ellenőrzés szabályait, a 765/2008/EK rendelet szabályaival összhangban jogszabálysértés esetében bírói jogorvoslatot biztosít. Ebben az esetben a bíróságtól kérhető a Testület szerveinek és tisztségviselőinek felfüggesztése, illetve a felfüggesztés időtartamára felügyelőbiztos kirendelése. Így a tisztségviselők esetleges felfüggesztésének idejére is biztosított a Testület jogszerű továbbműködése.

A 765/2008/EK rendelet kötelezővé teszi a nemzeti akkreditáló testületek számára, hogy vessék alá magukat az EA szakértői értékeléseinek. A törvény ennek megfelelően meghatározza a Testület számára, hogy a szakértői értékelés során milyen dokumentumokat szükséges az EA szakértői számára rendelkezésre bocsátani.

A 765/2008/EK rendelet egyik fontos célja az, hogy a nemzeti akkreditáló testületek ne legyenek versenytársai az általuk akkreditált megfelelőségértékelő szervezeteknek, és azoktól mind pénzügyi, mind szervezeti vonatkozásban teljesen függetlenek legyenek. A törvény ezzel összhangban korlátozza a Testület által végezhető tevékenységek körét és tiltja azokban saját részesedés vagy pénzügyi/irányítási érdekeltség megszerzését.

A NATtv. 2008. augusztus 1-jén hatályba lépett módosítása két különálló szakaszra osztotta az akkreditálási eljárást, amelynek értékelési szakaszát az ügyvezető igazgató végzéssel zárja le. Erre tekintettel a törvény szövegébe beépítésre kerül, hogy az eljárás során keletkezett iratokat a döntéshozatali szakaszban eljáró akkreditáló bizottság elé az ügyvezető igazgató terjesztheti.

Figyelemmel arra, hogy az akkreditáló bizottság tagjai külső személyek, akik nem lehetnek a Testület alkalmazottjai, feladatukat megbízási jogviszony keretében végzik, továbbá a bizottság létszáma a törvény által behatárolt, valamint az eltelt időszak tapasztalatai alapján megállapítható, hogy reálisan kéthetente lehet akkreditáló bizottsági ülést szervezni. Ennek figyelembevételével célszerű a meghosszabbítás határidejét 15 munkanapban megállapítani. Ettől eltérő megoldás lehet az, hogy az akkreditáló bizottság elnöke ugyan 10 munkanappal hosszabbítja meg a döntéshozatali szakasz időtartamát, de a bizottság a soron következő ülésén határoz. Az ISO/IEC 17011 szabvány 4.3.5. szakasza előírja, hogy a döntést olyan személy(ek) hozzák meg, akik megfelelő felkészültséggel rendelkeznek, a törvény 12. § (4) bekezdése pedig előírja, hogy a döntés meghozatalában az akkreditáló bizottság szakterületen jártassággal rendelkező tagjai vesznek részt. A fentieknek megfelelő tag akadályoztatása esetében szükségszerű a döntés következő bizottsági ülésre történő elhalasztása.

-----STARTING---POINT---RESZLETES---

Az 1. §-hoz

A NATtv. 1. §-ának módosítása alapján meghatározásra kerülnek azon szervezetek és természetes személyek, amelyek a Testület által akkreditálhatóak. Az akkreditálás feltételeit a NATtv. egyéb §-ai állapítják meg.

A 2. §-hoz

A NATtv. 3. §-ának módosítását a 765/2008/EK rendelet 2. cikkében meghatározott fogalmak szükségszerű átvétele indokolja.

A 3. §-hoz

A NATtv. 5. § (3) bekezdésének kiegészítése a 765/2008/EK rendelet 10. cikkében előírt alávetési kötelezettség tartalmát bontja ki.

A 4. §-hoz

A NATtv. 6/A. §-ával történő kiegészítése a 765/2008/EK rendelet 12. cikk (3) bekezdésében meghatározott tájékoztatási kötelezettség konkrét szabályait határozza meg azzal, hogy részletesen megadja azon iratokat, információkat, amelyet a Testület honlapján közzétesz.

Az 5. §-hoz

A módosítás célja, hogy megfelelő törvényi garanciákat építsen a NATtv. rendelkezéseibe annak érdekében, hogy a törvényességi felügyeletet ellátó miniszter a tevékenységét magas szakmai színvonalon, a jogszabályi rendelkezéseknek megfelelően el tudja látni.

Így ennek érdekében szükséges annak lehetőségét kizárni, hogy akár a Testületnek tagja lehessen a törvényességi felügyeletet ellátó miniszter, illetve a Tanácsnak olyan személy legyen a tagja, aki a törvényességi felügyeletet ellátó miniszter által vezetett minisztériummal közszolgálati jogviszonyban áll.

A 6. §-hoz

A NATtv. 11. § (4) bekezdésének módosítását az indokolja, hogy a törvényességi felügyeletet a módosítás következtében a gazdaságpolitikáért felelős miniszter veszi át, ezért a miniszter - az összeférhetetlenség elkerülése érdekében - Tanácsbeli tagságának fenntartása nem indokolt. A módosítás nem érinti a miniszter Testületbeli tagságát.

A 7. §-hoz

Az akkreditálási és felügyeleti vizsgálati eljárásban a közreműködő minősítőkkel és szakértőkkel szembeni összeférhetetlenségi kritériumokat az EA a Testület értékelése során túl szigorúnak találta. Ennek alapján a módosítás az összeférhetetlenséget az azonos területen akkreditált státusszal rendelkező természetes személy vagy akkreditált szervezet tulajdonosa és e személyek közeli hozzátartozói vonatkozásában tartja fenn.

A 8. §-hoz

A NATtv. 18. § (2) bekezdésének módosítását az indokolja, hogy az akkreditálást kérelmezőnek az Európai Unió általános hatályú, közvetlenül alkalmazandó jogi aktusai által előírt szabályoknak is meg kell felelnie a kérelem benyújtását megelőzően.

A NATtv. 18. § (12) bekezdésének módosítása a Testület eljárásaiért fizetendő díjakat állapítja meg.

A 9. §-hoz

A NATtv. 19. § (5) bekezdésének módosítását az akkreditálási eljárás egyszerűsítése, valamint az akkreditált státusz területének szűkítési, bővítési eljárásának átláthatóbbá tétele indokolja.

A NATtv. 19. § (7)-(8) és (10)-(11) bekezdésének módosítását a hatályos szöveg pontosítása, az eljárásokkal való összhang megteremtése teszi szükségessé.

A 10. §-hoz

A Testület a módosítást követően, az éves felügyeleti vizsgálatot az akkreditált szervezetnél, illetve természetes személynél hivatalból folytatja le.

A 11. §-hoz

A NATtv. 22. § (1) bekezdés b) és e) pontjának módosítását az éves felügyeleti vizsgálati eljárással kapcsolatos változások indokolják.

A 12. §-hoz

A NATtv. 24. §-ának új (6) bekezdéssel történő kiegészítését a 765/2008/EK rendelet 11. cikk (2) bekezdésében foglaltak érvényesítésének biztosítása indokolja.

A 13. §-hoz

A NATtv. 25. § (3) bekezdésének módosítását a 765/2008/EK rendelet 4. cikk (8) bekezdésében foglalt rendelkezésnek, a 6. cikk (1) bekezdésében előírt versenymentesség elvének, valamint a 8. cikk 1. és 2. pontjában foglalt függetlenségi, pártatlansági követelményeknek való megfelelés biztosítása indokolja.

Tekintettel arra, hogy a Testület a módosítást követően, az éves felügyeleti vizsgálatot hivatalból folytatja le, ezért díjrendeletben igazgatási szolgáltatási díj nem állapítható meg. Azonban a jogalkotó a Testület zavartalan pénzügyi fedezetét úgy kívánja biztosítani, hogy a felügyeleti díjat e törvényben állapítja meg. A NATtv. pénzügyi forrásait megállapító 25. § (1) bekezdése ezért új - az éves felügyeleti vizsgálati eljárás díját megállapító - d) ponttal egészül ki. Az éves felügyeleti vizsgálati eljárás díját az új 25. § (5) bekezdése az akkreditálási díj 50%-ában határozza meg.

A 14. §-hoz

A Testület feletti törvényességi felügyeletet - a 765/2008/EK rendelet 9. cikkében foglaltaknak eleget téve - a jövőben a miniszter látja el. A 765/2008/EK rendelet megköveteli a tagállamoktól, hogy amennyiben a saját nemzeti akkreditáló testületük nem tesz eleget a 765/2008/EK rendeletben foglaltaknak, a szükséges kiigazító lépéseket megtegyék. Ezen kötelezettségnek eleget téve, a törvényességi felügyeletet a szakterületért felelős miniszternek indokolt ellátnia.

A 765/2008/EK rendelet 9. cikk (2) bekezdése a tagállamok számára rendszeres ellenőrzési kötelezettséget határoz meg az akkreditáló testületeik vonatkozásában. A 25/A. § (2) bekezdése a 765/2008/EK rendelet alapján a miniszter számára legalább évenkénti ellenőrzési kötelezettséget állapít meg.

A NATtv. új 25/B. §-a rendelkezik az ellenőrzés során bekérhető dokumentumokról, helyszíni ellenőrzésről, valamint arról, hogy jogsértés esetében a miniszter bírósághoz fordul. A bíróság nemperes eljárásban dönt a jogsértés megállapításáról. Az új szabályozás - figyelemmel a Testület köztestületi jogállására - a bíróság számára adja meg a döntési jogot, hogy jogsértés esetében a Testület testületi szervének jogsértő határozatát megsemmisítse, a jogsértés megszűnéséig a Testület egyes szerveinek és tisztségviselőinek működését felfüggeszthesse, ezzel egyidejűleg felügyelőbiztost rendelhessen ki.

A felügyelőbiztos feladata a Testület törvényes működésének helyreállítása. A felügyelőbiztos Testülettől független státusza biztosítja a törvényes működés zavartalan helyreállítását.

A 15. §-hoz

A § pontosítja a miniszter részére adott felhatalmazást. Eszerint a Testület az akkreditálási eljárásáért, az akkreditált státusz területének bővítési eljárásáért, az akkreditált státusz területének szűkítési eljárásáért, továbbá a NATtv. 6. § (2) bekezdés b) pontja szerinti nyilvántartásba vételért, a kizárólag adminisztrációs tevékenységet igénylő adatmódosulás bejelentésének kivételével a nyilvántartási adat módosításáért fizetendő igazgatási szolgáltatási díj mértékének meghatározására lesz a miniszternek - az adópolitikáért felelős miniszterrel egyetértésben - lehetősége.

A 16. §-hoz

A módosítás kiegészíti a NATtv. jogharmonizációs záradékát a 765/2008/EK rendelet végrehajtására történő hivatkozással.

-----STARTING---POINT---VEGE---

A 17. §-hoz

A § tartalmazza a törvény hatálybalépésére vonatkozó rendelkezést - kellő időt hagyva a kihirdetését követően a végrehajtásra való felkészülésre -, valamint a törvény önálló jogharmonizációs hivatkozását a jogszabály-szerkesztési követelményeknek megfelelően.

A 18. §-hoz

A módosítás az egyetemes szolgáltatásról és az elektronikus hírközlő hálózatokhoz és elektronikus hírközlési szolgáltatásokhoz kapcsolódó felhasználói jogokról szóló 2002/22/EK európai parlamenti és a tanácsi irányelvének (2002. március 7.), az egyetemes szolgáltatási irányelvnek való megfeleléshez halaszthatatlanul szükséges módosításokat tartalmazza, így az tagállami kötelezettségeink teljesítéséhez elengedhetetlen.

A módosítás az elektronikus közszolgáltatásról szóló 2009. évi LX. törvény és a közbeszerzésekről szóló 2003. évi CXXIX. törvény közötti ellentmondásokat kívánja feloldani.

Emellett fenntartja a felszolgálói díjnak a 2009. december 31-ig hatályos szabályait.