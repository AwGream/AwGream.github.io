2003. évi CXV. törvény indokolása

a Magyar Nemzeti Bankról szóló 2001. évi LVIII. törvény módosításáról

-----STARTING---POINT---ALTALANOS---

A Magyar Nemzeti Bankról szóló jelenleg hatályos törvényt 2001-ben fogadta el az Országgyűlés. Ez jelentős részben már eleget tett az EU jogharmonizációs követelményeknek. Az uniós jog bizonyos elemeinek az átvétele azonban egyértelműen a csatlakozás időpontjával egyidőben történhet. A módosítások jelentős része ebbe a csoportba tartozik.

A jogharmonizációs célú módosítások többek között tartalmazzák az MNB elsődleges céljának és alapvető feladatának összehangolását, a jegybank felvigyázási hatáskörének kiterjesztését - az EKB javaslatnak megfelelően - az értékpapír-elszámolási rendszerekre. Az eddig csak hazai intézményi körre meghatározott szabályokat alkalmazzák az EU érintett szervezeteire is és kiküszöbölik a jegybank ellenőrzésének kérdésében a hatályos törvény és az EU előírások között ma még fennálló eltéréseket.

Az MNB törvény jelen módosítása a jogharmonizáció teljesítésén kívül további három okból szükséges. Egyrészt az Alkotmánybíróság 2/2003. (II. 7.) AB határozata, másrészt az ÁSZ - Magyar Nemzeti Bank 2002. évi működésének ellenőrzéséről készített - jelentésének megállapításai következtében, továbbá más időközben indokolttá vált változtatások és a törvény szerkezetének egyszerűsítése és ésszerűsítése miatt.

Az Alkotmánybíróság határozatában megállapította, hogy alkotmányellenes helyzet keletkezett azáltal, hogy a jogalkotó az MNB tv.-ben nem szabályozta megfelelően a pénzbevonási eljárást, ennek megfelelően a jogi szabályozás hiányát mulasztásos alkotmánysértésnek minősítette, egyúttal felhívta az Országgyűlést, hogy jogalkotási kötelezettségének 2003. június 30. napjáig tegyen eleget.

Az Alkotmánybírósági határozatból fakadó követelmények teljesítése érdekében a törvény - az MNB tv. vonatkozó rendelkezéseinek módosításával - a bankjegyek esetében 20 évben, az érmék esetében 5 évben határozza meg azt az időtartamot, amely alatt az MNB köteles a forgalomból bevont, törvényes fizetőeszköznek nem minősülő bankjegyeket és érméket törvényes fizetőeszközre névértéken átváltani.

Az ÁSZ-nak az MNB 2002. évi működéséről készített jelentése egyrészt a hatályos törvényben rejlő ellentmondás kiküszöbölését javasolja, másrészt a felügyelő bizottság hatáskörének és jelentésének összhangba hozatalára irányul.

A belső ellenőrzés feletti kizárólagos FB irányítási jogkör és az FB részleges ellenőrzési hatásköre azt az ellentmondást hordozza magában, hogy az MNB egyes tevékenységeinek ellenőrzése tekintetében egyetlen szervet sem jelöl ki a jogszabály a belső ellenőrzés irányítására. Ebből fakadóan az Igazgatóság hatáskörébe tartozó - a monetáris politikai döntések végrehajtásával kapcsolatos feladatok - ellenőrzésére jogszerűen senki nem adhat utasítást. Ezt az ellentmondást szünteti meg a törvény.

Szükséges továbbá a Gt. 32. § (3) bekezdése, illetve az MNB törvény között jelentkező ellentmondás felszámolása. A Gt. 32. § (3) bekezdése, értelmében ugyanis a számvitelről szóló 1991. évi XVIII. törvény szerinti beszámolóról és az adózott eredmény felhasználásáról a gazdasági társaság legfőbb szerve csak a felügyelő bizottság írásbeli jelentésének birtokában határozhat. A felügyelő bizottság - az MNB alapfeladataival kapcsolatos korlátozott ellenőrzési joga miatt - a Gt. idézett paragrafusában említett jelentését csak ezzel a korlátozással tudja elkészíteni.

-----STARTING---POINT---RESZLETES---

Az 1. §-hoz

A változtatás rögzíti az MNB csatlakozás utáni státuszát a Központi Bankok Európai Rendszerében, és kiterjeszti a jegybanki függetlenséget érintő előírásokat a közösségi intézményekre is.

A 2. §-hoz

A jegybanktörvény az MNB elsődleges céljaként az árstabilitás elérését és fenntartását jelöli meg, egyúttal e cél veszélyeztetése nélkül az MNB támogatja a kormány gazdaságpolitikáját. Az alapvető feladatok között azonban a törvény a nemzeti fizetőeszköz értékállóságának védelmét jelöli meg a monetáris politikát illetően. Utóbbi megfogalmazás az Alkotmány vonatkozó szakaszával való összhang megteremtését szolgálta. A 2002. évi LXI. törvény módosította az Alkotmány 32/D. §-át. Ezzel a 3. § és 4. § (1) bekezdéseinek megfogalmazásában jelentkező ellentmondás kiküszöbölhetővé vált.

Az Európai Központi Bank által az Európai Bizottság részére készített, a magyarországi fizetési és értékpapír-elszámolási rendszerek működését elemző 2002. szeptember 18-ai jelentésében azt az ajánlást fogalmazta meg, hogy a jegybank felvigyázási hatáskörét jogszabályi szinten is meg kell jeleníteni az értékpapír-elszámolási rendszerek vonatkozásában. Ezért a módosításban sor kerül a jegybanknak az értékpapír-elszámolási rendszerek feletti felvigyázói hatáskörének jogszabályi rögzítésére is. Az MNB a jegybanktörvényben előírt feladatai ellátása során - a belföldi fizetési és elszámolási rendszerek mellett - alapvetően érdekelt az értékpapír elszámoló rendszerek biztonságos és hatékony működésében. Ez elengedhetetlen a monetáris politikához kapcsolódó nyíltpiaci műveletek zökkenőmentes lebonyolításához, a belföldi és nemzetközi értékpapír-elszámolási tranzakciókból a jegybankra háruló esetleges kockázatok kiküszöböléséhez, a fizetési rendszerek zavartalan működéséhez, valamint a pénzügyi stabilitás biztosításához.

A 3. §-hoz

A változtatás az árfolyamrendszer kérdésében az EU tagsággal bekövetkező új helyzetet rögzíti. (EK-Szerződés 124. Cikk)

A 4. §-hoz

A módosítások célja a monetáris finanszírozás tilalmának kiterjesztése a közösségi és tagállami szervekre, intézményekre (EK-Szerződés 101. Cikk, KBER Alapokmány 21.1 Cikk).

Az 5. §-hoz

A pénzbevonási nyereség elszámolására vonatkozó előírás módosítását a pénzbevonás 31. §-ban meghatározott szabályozásának változtatása teszi szükségessé.

A 6. §-hoz

A változtatás célja, hogy az eddig sem gyakorolt funkciók - az állam külföldi követeléseinek értékesítése, behajtása - elhagyásával a törvény pontosabban határozza meg az MNB klasszikus fiskális ügynöki tevékenységének lehetőségét.

A 7. §-hoz

A 7. § az MNB törvény 31. §-át változtatja meg.

Az (1) bekezdés kiegészül annak meghatározásával, hogy meddig minősül a bankjegy és érme törvényes fizetési eszköznek, és mikor veszti el ezt a szerepét. Ennek megfelelően, és a bekezdések közötti összhang megtartása érdekében, a (2) bekezdésben is pontosítani szükséges, hogy a bankjegyeket és érméket csak azok bevonásáig kell fizetésül elfogadni.

Az új (3) bekezdés beiktatását az Alkotmánybíróság 2/2003. (II. 7.) AB határozatában foglaltak teljesítése teszi szükségessé. A forgalomból bevont bankjegyek 20 évig és az érmék 5 évig névértéken történő átváltásának törvényi deklarálása esetén teljesül az alkotmánybírósági előírás, mely szerint törvényben kell rögzíteni, hogy meddig köteles az MNB törvényes fizetőeszközre átcserélni a bevont bankjegyeket és érméket. Az új (3) bekezdéssel való kiegészítés miatt a (3)-(4) bekezdések számozása (4)-(5) bekezdésre változik. A régi (5) bekezdés átkerül az új 31/A. §-ba.

A (6) bekezdés módosítása pontosítást tartalmaz annak érdekében, hogy kiküszöbölje a jogalkalmazás során felmerült problémákat atekintetben, hogy az MNB törvény mikor beszél kizárólag a magyar fizetőeszközről, és mikor kell a külföldit is odaérteni. Ezért minden olyan esetben, amikor csak a forintról van szó, azt a törvény külön nem jelöli. Ehelyett nevesíti azokat az eseteket, amikor nemcsak a forintot, hanem a külföldi fizetőeszközöket is érteni kell (pl. 31/A .§).

Emellett a módosítás törvénybe iktatja azt a gyakorlatot, hogy a sérült bankjegyeket a posta pénztárai átveszik becserélésre. Az érmék tekintetében ezt a törvény már jelenleg tartalmazza.

A 8. §-hoz

Az új paragrafus meghatározza az MNB-nek a pénzhamisítás elleni védelemmel kapcsolatos feladatait, beleértve azokba a hamis, illetve a feltehetően hamis vagy meghamisított külföldi fizetőeszközökkel kapcsolatos eljárást is.

A 9. §-hoz

Az MNB devizahatósági funkciója megszűnt, ezért a jegybanktörvény 23. § (2) és 25. §-ban foglaltak, mivel azok a devizahatósági feladatkörtől függetlenül is hatályban tartandók, változatlan tartalommal átkerülnek a 41. §-ba új (3) és (4) bekezdésként.

A 10. §-hoz

A módosítás az Állami Számvevőszék ellenőrzési jogköre alól - hasonlóan az MNB törvény 4. §-ának (1) és (3)-(7) bekezdésében rögzített többi MNB alapvető feladathoz - kivonja a bankjegyek és érmék kibocsátását is. Ezt a jogharmonizációs feladatok teszik szükségessé. Az Európai Közösséget létrehozó Szerződésben a jegybanki függetlenség követelménye megkívánja, hogy a jegybankok alapvető feladataikat külső szervek befolyásolásától függetlenül lássák el. A módosítást az Európai Központi Bank 2002. évi Jogi Konvergencia Jelentése is tartalmazza. A bankjegy- és érmekibocsátás az MNB törvény 4. § (2) bekezdés szerint az MNB alapvető feladata, így nem indokolt annak számvevőszéki kontrollja. A fentiekre az EKB felhívta a figyelmet és  szükségesnek tartja  az ÁSZ törvény módosítását.

A 11. §-hoz

Az EU csatlakozás után a jegybanktörvénynek tükröznie kell az EU-ban érvényesülő szabályozást, így a felmentési szabályoknak is pontosan követniük kell az Európai Bankok Központi Rendszere (KBER) Alapokmány előírásait. Ezzel összhangban a köztársasági elnök a monetáris tanács tagjait akkor mentheti fel, ha nem felelnek meg a feladatuk ellátásához szükséges feltételeknek, illetve ha súlyos kötelezettségszegést követnek el.

A vagyonnyilatkozati szabályok megszegése jogi szempontból súlyos kötelezettségszegésnek minősül, így azok explicit megjelenítése a törvényben szükségtelen, hiszen a súlyos kötelezettségszegés már felmentési ok. A változtatás azt jelzi, hogy nem önálló felmentési okról van szó, hanem a súlyos kötelezettségszegés speciális esetéről.

A 12-13. §-hoz

A módosítás egyrészt a hatályos törvényben rejlő ellentmondás kiküszöbölését célozza, másrészt a felügyelő bizottság hatáskörének és az éves üzleti jelentésről a közgyűlésre készítendő jelentésének összhangba hozatalára irányul. A változtatás szükségességét az ÁSZ-nak az MNB 2002. évi működéséről készített jelentése fogalmazza meg. A belső ellenőrzés feletti kizárólagos FB irányítási jogkör és az FB részleges ellenőrzési hatásköre azt az ellentmondást hordozza magában, hogy az MNB egyes tevékenységeinek ellenőrzése tekintetében egyetlen szervet sem jelöl ki a jogszabály a belső ellenőrzés irányítására. Ebből fakadóan az Igazgatóság hatáskörébe tartozó - a monetáris politikai döntések végrehajtásával kapcsolatos feladatok - ellenőrzésére jogszerűen senki nem adhat utasítást. Amennyiben az igazgatóság a hatáskör gyakorlása során olyan vizsgálati megállapításról szerez tudomást, amely a felügyelő bizottság hatáskörébe is tartozik, erről tájékoztatja a felügyelő bizottságot. A koherenciazavar elkerülése végett módosítani kell az 52. § (4) bekezdését is.

A (2) bekezdés a Gt. 32. § (3) bekezdése, illetve az MNB törvény között jelentkező ellentmondás felszámolását célozza. A Gt. 32. § (3) bekezdése, értelmében ugyanis a számvitelről szóló 1991. évi XVIII. törvény szerinti beszámolóról és az adózott eredmény felhasználásáról a gazdasági társaság legfőbb szerve csak a felügyelő bizottság írásbeli jelentésének birtokában határozhat. A felügyelő bizottság az MNB alapfeladataival kapcsolatban korlátozott ellenőrzési joga miatt, a Gt. idézett paragrafusában említett jelentését csak ezzel a korlátozással tudja elkészíteni.

A 13. §-hoz

A változtatás az MNB hatósági letétkezelői szerepének megszűnéséhez igazítja a jogszabályt.

A 14. §-hoz

A módosítás kiterjeszti az MNB zálogjog érvényesítésével kapcsolatos jogosultságát, és az EKB és más tagállamok központi banki feladatainak teljesítése során keletkező követeléseinek biztosítékával kapcsolatban is alkalmazhatóvá teszi.

A 15. §-hoz

Az osztalékbefizetés esetén alkalmazott számítási mód lényege a költségvetési bevételek, ill. kiadások stabilizálása, a tervezés megkönnyítése volt. Ezt a funkcióját azonban a költségvetési statisztikában alkalmazandó EU előírások miatt nem tudja betölteni, illetve a jegybank valóságos helyzetével nem igazolható pénzügyi folyamatokat eredményez. A fentiekre tekintettel célszerű a tényleges folyamatoknak megfelelő, valamint az EU költségvetési statisztikával jobban összhangba hozható szabályt alkalmazni. Ezért indokolt az átlagolás megszüntetése és az, hogy az MNB közgyűlése határozza meg a befizetendő osztalékot, az MNB tárgyévi eredményének ismeretében és a következő évek eredményére vonatkozó várakozások alapján.

A 16. §-hoz

A módosítás az állam jegybankkal szembeni tartozásai esetén fizetendő kamatként egységesen a jegybanki alapkamat alkalmazását rendeli.

A 17. §-hoz

A módosítás a fizetési- illetve értékpapír-elszámolási rendszerekben történő teljesítés véglegességéről szóló 2003. évi XXIII. tv. 16. §-a (1) bekezdés szövegének kodifikációs pontosítása.

-----STARTING---POINT---VEGE---

A 18. §-hoz

A törvény a kihirdetést követő 8. napon lép hatályba. A módosítás alapvető célja viszont a jogharmonizáció, ezért a szakaszok mintegy fele az EU csatlakozásunkkor fog hatályba lépni. Néhány további előírásra vonatkozó szakasz 2004 január 1-jén hatályosul.

Az MNB devizahatósági szerepének megszűnése miatt hatályát veszti a 24. §, mivel nincs szükség a paragrafusban jelzett, belföldi intézmények külföldi pénznemben, illetve külföldiek forintban végzett tevékenységének a külön szabályozásra. A 23. § hatálytalanítását tartalmának a 41. §-ba való áthelyezése indokolja. Hasonlóképpen szűnik meg a 25. § hatálya is. A 68. § hatálytalanítására az államnak a jegybankkal szembeni adósságai után fizetett kamatok egységesítése miatt kerül sor

A 19. §-hoz

Az átmeneti rendelkezés egyértelművé teszi, hogy az MNB 2003. évi jövedelemelosztására vonatkozóan milyen szabályt kell alkalmazni.

A 20. §-hoz

A módosításokat a jogharmonizációs feladatok teszik szükségessé. Az Állami Számvevőszékről szóló 1989. évi XXXVIII. törvény 3. §-a, 16. §-a (2) bekezdése, valamint 17. §-a (4) bekezdése a Magyar Nemzeti Bank bankjegy- és éremkibocsátásának Állami Számvevőszék általi ellenőrzésére vonatkozóan tartalmaz előírásokat. A bankjegyek és érmék kibocsátása az MNB alapvető feladata. A vonatkozó EU előírások szerint a jegybanki függetlenség követelménye szükségessé teszi, hogy a Jegybankok alapvető feladataikat külső szervek befolyásolásától függetlenül lássák el. A módosítások a bankjegyek és érmék kibocsátásának, mint MNB alapfeladatnak az ellenőrzését, az MNB törvény 4. §-a (1) és (3)-(7) bekezdésben meghatározott többi MNB alapfeladat ellenőrzésével megegyező módon, kivonják az Állami Számvevőszék ellenőrzési jogköre alól.