2014. évi CXII. törvény indokolása

a kereskedelemről szóló 2005. évi CLXIV. törvénynek a tisztességes piaci magatartás megvalósulása érdekében a vállalkozások működésével összefüggő módosításáról

-----STARTING---POINT---ALTALANOS--- 

Magyarországon egységes szabályok vonatkoznak a települések szélén létrehozott hipermarketekre, nagyméretű szupermarketekre, a diszkont élelmiszer-üzletekre, valamint a kis családi boltokra is. Ebben a teljesen szabad versenyben azonban a már megerősödött tőkeerős hálózatok folyamatosan bővülnek és egyre több kisbolt zár be. Ezzel egyidejűleg nő a munkanélküliség, mivel a diszkontokban és hipermarketekben magasabb termelékenységgel kevesebb élőmunka ráfordítással kell számolni, tekintettel a szolgáltatás gyengébb színvonalára. A napi fogyasztási cikkek kereskedelme már nem elsősorban azonos profilú vállalatok, hanem a különböző értékesítési modellek versenyévé vált. Egy családi vállalkozásban működő élelmiszerbolt versenytársa az egész Európából összegyűjtött olcsó termékeket árusító diszkont vagy a vásárlókat buszokkal szállító hipermarket. A jogszabályok nem biztosítanak megfelelő védelmet, hiszen általában egységesen ugyanazok a rendelkezések vonatkoznak minden üzlettípusra. Ahhoz, hogy hatékonyan, de az EU előírásokat tiszteletben tartva tudjunk védelmet biztosítani a hazai kis- és középvállalkozásoknak, eltérő szabályokat kell alkotnunk a különböző üzlettípusokra.

A vállalatok méretét tekintve az az elmúlt évek tapasztalata, hogy az igazán tőkeerős és nagy forgalmat lebonyolító cégek nem nagy foglalkoztatók. A foglalkoztatás bővülése a kis és középvállalatok révén valósulhat meg, ezek fennmaradása, illetve erősödése növelheti tartósan a foglalkoztatottságot.

A tőkeerős üzletláncok piaci erőfölénnyel rendelkeznek, melyet minden lehetséges módon ki is használnak. Ez ellen a fogyasztók, illetve a hazai kis- és középvállalkozások érdekeinek a védelmében fel kell lépni.

A tőkeerős üzletláncok megengedhetik maguknak, hogy az árak lenyomása érdekében akár több évig is veszteséget termeljenek, így ellehetetlenítik azokat a vállalkozásokat, amelyek nem tudnak az árversenyben részt venni, hiszen a nyereségből tartanák fenn magukat.

-----STARTING---POINT---RESZLETES---

Az 1. §-hoz

A napi fogyasztási cikkek kereskedelme szabályozásának egyik hiányossága, hogy idáig nem tett különbséget az üzletek típusai között, egységes szabályokat alkalmazva így a kis családi üzletre, illetve hatalmas alapterületű hipermarketekre. A kereskedelemről szóló 2005. évi CLXIV. törvény (a továbbiakban: Kertv.) értelmező rendelkezései közé bekerülő üzlettípusok elnevezései már meghonosodtak a hétköznapi nyelvben, jogszabályok azonban eddig inkább csak körül írták őket.

Hipermarketnek nevezi a törvény az 5000 négyzetméternél nagyobb bruttó alapterülettel rendelkező, napi fogyasztási cikket értékesítő üzletet, függetlenül attól, hogy csak kiskereskedelmi tevékenységet folytat-e, vagy akár saját vásárlói kártyát kibocsátó rendszerén keresztül azonos helyen és időben kis- és nagykereskedelmi tevékenységet is.

A szupermarket 400-2500 négyzetméter, a nagyméretű szupermarket pedig 2500-5000 négyzetméter közötti bruttó alapterülettel rendelkező, napi fogyasztási cikket értékesítő üzlet. Speciális kategória a diszkont, mely 400 négyzetméternél nagyobb, de nem rendelkezik friss hús, húskészítmény és tejtermékek kimérésére szolgáló pulttal.

A 2. §-hoz

Nemcsak Magyarország, hanem az egész emberiség természeti és épített kulturális értékeit tartalmazza a Világörökség Jegyzék. Hazánk nyolc világörökségi helyszínnel rendelkezik, melyek védelmét a világörökségről szóló 2011. évi LXXVII. törvény biztosítja.

A törvény megtiltja bizonyos üzlettípusok (diszkont, nagyméretű szupermarket és hipermarket) világörökségi terület nagyvárosi lakóterületén történő üzemeltetését. Az intézkedés célja a magyarság egész világ által elismert értékeinek a megóvása, a városkép megőrzése és a környezetvédelem. A rendelkezés hatályba lépéséhez kapcsolódó átmeneti rendelkezést tartalmaz az 5. §

A 3. §-hoz

Az európai uniós és a magyar jog is tiltja a gazdasági erőfölénnyel való visszaélést. Ennek megítélése azonban több szempont mérlegelésén múlik. A 3. § új 7/A. §-sal egészíti ki a Kertv.-t, amely gazdasági erőfölényt állapít meg a napi fogyasztási cikkek kiskereskedelmi értékesítésének piacán - mint érintett piacon -, amennyiben a vállalkozásnak vagy kapcsolt vállalkozásoknak közösen a napi fogyasztási cikkek kiskereskedelmi értékesítéséből származó előző évi (konszolidált) nettó árbevétele meghaladja a 100 milliárd forintot. Ez a törvényi vélelem önmagában nem jelent semmilyen hátrányt, csak akkor, ha a vállalkozás valamilyen módon visszaél ezzel az erőfölényével, ugyanakkor egyértelmű helyzetet teremt a versenyfelügyelet számára, mely persze más esetekben is megállapíthatja a gazdasági erőfölény létrejöttét.

A 3. § alkalmazása során a Kertv. 2. § 18a. pontjában meghatározott napi fogyasztási cikk definíciójába („a vendéglátó tevékenység keretében értékesített termékek kivételével olyan, a lakosság napi szükségleteinek, igényeinek kielégítésére szolgáló élelmiszer, illatszer, drogériai termék, háztartási tisztítószer és vegyi áru, higiéniai papírtermék, amelyet a fogyasztó jellemzően legfeljebb egy éven belül elfogyaszt, elhasznál vagy lecserél”) nem tartozik bele az illatszer, drogériai termék, háztartási tisztítószer és vegyi áru, valamint a higiéniai papírtermék.

A 4. §-hoz

A tőkeerős üzletláncok megengedhetik maguknak, hogy az árak lenyomása érdekében akár több évig is veszteséget termeljenek, így ellehetetlenítik azokat a magyar vállalkozásokat, amelyek nem tudnak az árversenyben részt venni, hiszen a nyereségből tartanák fenn magukat. Ez hosszútávon beláthatatlan következményekkel járhat.

Nem életszerű olyan vállalkozást üzemeltetni, ami folyamatosan veszteséget termel. A tartósan veszteséges működés közvetett módon gazdasági erőfölénnyel való visszaélés, hiszen a versenytársak kiesnek és a nagy tőkeerejű vállalkozás „megveszi a piacot”.

A törvény „A napi fogyasztási cikk kiskereskedelmi értékesítését folytató gazdasági társaságokra vonatkozó egyéb szabályok” új alcímmel és új 9/A. §-sal egészíti ki a Kertv.-t. Ennek értelmében az a vállalat, amelyik nettó árbevételének több mint fele napi fogyasztási cikk kiskereskedelmi értékesítéséből ered, és két egymást követő üzleti évben elért nettó árbevétele mindkét üzleti évben külön-külön eléri a 15 milliárd forintot, de a mérleg szerinti eredménye mindkét üzleti évben nulla vagy negatív, második üzleti év beszámolójának elfogadását követően nem folytathat többet napi fogyasztási cikk kiskereskedelmi értékesítésére vonatkozó tevékenységet.

A (2) bekezdés egy kivételt állapít meg a szabály alól: azt a gazdasági társaság megalakulásától számított első négy üzleti évben nem kell alkalmazni, jellemzően ugyanis ezekben az években olyan egyszeri, nagy értékű beruházásokat hajtanak végre, melyeket nem fedeznek a bevételek, de elengedhetetlenek a kereskedelmi tevékenység elindításához és hosszú távon megtérülnek.

Az 5. §-hoz

A törvény 5. §-a átmeneti rendelkezésekkel egészíti ki a Kertv.-t.

A törvény 2. §-ában a nagyvárosi világörökségi területen bevezetendő tilalom két lépcsőben valósul meg. 2014. december 31-e után nem lehet új diszkontot, nagyméretű szupermarketet és hipermarketet nyitni világörökségi területen. Míg az esetleg ilyen területen jelenleg üzemelő üzletek 2018. január 1. napjáig működhetnek. Ezt követően a kereskedelmi hatóság elrendeli a jogsértő üzlet azonnali bezárását.

Egy másik átmeneti rendelkezés a törvény 3. §-ában szereplő új 7/A. § alkalmazásával kapcsolatban állapít meg átmeneti rendelkezést, azt ugyanis a 2016. január 1-je után megvalósuló gazdasági erőfölénnyel való visszaélések fennállása tekintetében kell alkalmazni.

A 9/A. § (1) bekezdésének alkalmazásában az első figyelembe vehető üzleti év legkorábban 2015. január 1-jén kezdődhet.

-----STARTING---POINT---VEGE---

A 6. §-hoz

Hatályba léptető rendelkezést tartalmaz.