2007. évi XXVIII. törvény indokolása

az Európai Újjáépítési és Fejlesztési Bank létrehozásáról szóló Megállapodást módosító, a Bank Kormányzótanácsa által 2004. január 30-án meghozott, és a tagállamok által elfogadott 90. számú határozat kihirdetéséről

-----STARTING---POINT---ALTALANOS---

Általános indokolás

Az Európai Újjáépítési és Fejlesztési Bank (a továbbiakban: „Bank”) 1990. május 29-én aláírt Megállapodása szerint a Bank a gazdasági haladás és újjáépítés elősegítése, a nyitott piacorientált gazdaságokba való átmenet támogatása, a versenyképes környezet kialakítása céljából, a közép- és kelet-európai országok erre irányuló szándékát hivatott elősegíteni.

Mongólia 2000. október 9-én a Bank 61. tagországa lett, de miután Mongólia nem közép-kelet-európai ország, így a célok rá nem vonatkoztak, és a fogadó országok között sem szerepelhetett.

A Kormányzótanács 2004. január 30-án hozott 90. számú határozata szerint az a tény, hogy Mongólia, mint nem közép-kelet-európai ország, bekerül a fogadó országok közé, a Bankot létrehozó Megállapodás módosítását tette szükségessé.

A módosítás hatálybalépésének feltétele volt, hogy a tagországok saját jogszabályi előírásuknak megfelelően a módosítást elfogadják, és az erről szóló nyilatkozatukat letétbe helyezzék.

A tagállamok jóváhagyását követően a Bank a módosító javaslat elfogadását hivatalos közlemény útján a tagok felé igazolta. A módosítás a hivatalos közlés időpontját követő három hónap elteltével lépett hatályba.

Jelen előterjesztés célja - figyelemmel a nemzetközi szerződésekkel kapcsolatos eljárásról szóló 2005. évi L. törvény, valamint az ahhoz kapcsolódó 1/2005. (X. 25.) KüM-IM együttes irányelvének rendelkezéseire - a Bank Kormányzótanácsa 90. számú határozata hiteles angol nyelvű szövegének és hivatalos magyar nyelvű fordításának törvényben történő kihirdetése.

-----STARTING---POINT---RESZLETES---

Részletes indokolás

Mongólia 2000. október 9-én a Bank 61. tagországa lett. A Bank 2001-ben a piacgazdaság átmenetének támogatására és a privatizáció felgyorsítására létrehozott ugyan egy technikai segítségnyújtást biztosító alapot, de miután Mongólia nem közép-kelet-európai ország, így a célok rá nem vonatkoztak, és a fogadó országok között sem szerepelhetett.

A Kormányzótanács 2004. január 30-án hozott 90. számú határozata szerint az a tény, hogy Mongólia, mint nem közép-kelet-európai ország, bekerül a fogadó országok közé, a Bankot létrehozó Megállapodás („A célról, feladatokról és tagságról” szóló I. fejezet 1. cikk) alábbi módosítását teszi szükségessé:

„A Bank célja Mongólia esetében is azonos feltételek mellett valósulhat meg. Ennek megfelelően a Megállapodásban és annak mellékleteiben szereplő bármely hivatkozás, úgymint: „közép és kelet-európai országok”, „Közép és Kelet-Európában található országok”, „fogadó ország (vagy országok)” vagy „fogadó tagország (vagy tagországok)” Mongóliára is egyaránt vonatkozik.”

A módosítás hatálybalépésének feltétele volt (összhangban a Megállapodás 61. Cikkének 1. pontjával), hogy a tagországok saját jogszabályi előírásuknak megfelelően a módosítást elfogadják, és az erről szóló nyilatkozatukat letétbe helyezzék. Miután a Bank valamennyi jóváhagyás után a módosító javaslat elfogadását hivatalos közlemény útján a tagok felé igazolta, a módosítás a hivatalos közlés időpontját követő három hónap elteltével lépett hatályba.

Hazánkban az Európai Újjáépítési és Fejlesztési Bankban való tagság elfogadásáról és ezzel kapcsolatos más kérdésekről a 78/1990. (XI. 17.) OGY határozat, az Európai Újjáépítési és Fejlesztési Bank létrehozásáról szóló Megállapodás kihirdetéséről pedig az 1991. évi LV. törvény rendelkezik.

A törvényi szintű szabályozásra tekintettel a Megállapodás módosítását az Országgyűlés az 55/2004. (V. 25.) OGY határozatával megerősítette, és annak másolatát a módosítás jóváhagyásának igazolásául a Banknak megküldte. A valamennyi tagállam által megküldött jóváhagyást követően a Bank 2006. július 14-i levelében tájékoztatta Magyarországot, hogy a Megállapodás módosítása a tájékoztatást követő három hónap elteltével lép hatályba.

Figyelemmel a nemzetközi szerződésekkel kapcsolatos eljárásról szóló 2005. évi L. törvény, valamint az ahhoz kapcsolódó 1/2005. (X. 25.) KüM-IM együttes irányelvének rendelkezéseire, a Megállapodás módosítását törvényben kell kihirdetni.