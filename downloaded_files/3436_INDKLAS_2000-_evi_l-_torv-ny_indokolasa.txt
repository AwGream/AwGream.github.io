2000. évi L. törvény indokolása

a gyermekek és fiatalkorúak nem-ipari munkára való alkalmasságát megállapító orvosi vizsgálatról szóló, a nemzetközi munkaügyi konferencia 1946. évi 29. ülésszakán elfogadott 78. számú Egyezmény kihirdetéséről

Indokolás

A Nemzetközi Munkaügyi Szervezet egyes munkavállalói rétegeket érintő egyezményei közül az 1946. október 9-én elfogadott 78. számú Egyezmény az ipari, a mezőgazdasági és a tengerészeti munkán kívül eső munkakörökben foglalkoztatott gyermekek és fiatalkorúak védelméről szól.

Az Egyezmény rendelkezései értelmében a tizennyolc éven aluli személyek csak előzetes orvosi alkalmassági vizsgálatot igazoló okmány birtokában dolgozhatnak nem ipari munkakörben. A tagállamok meghatározzák az okmány kiállításának, kiadásának feltételeit, valamint a kiállításra hatáskörrel rendelkező hatóságot. A fiatalkorú folyamatos alkalmazása csak legalább évenkénti megismételt ingyenes orvosi vizsgálat mellett lehetséges. A fokozott kockázattal járó munkák esetén ki kell terjeszteni huszonegy éves életkorig az alkalmasságot megállapító orvosi vizsgálat elvégzésének kötelezettségét. Az alkalmatlan, testi fogyatékos, illetve más módon korlátozott fiatalkorúak részére fizikai és szakmai rehabilitációt kell biztosítani.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1956. június 8. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1957. június 8. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.