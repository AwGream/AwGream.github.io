2017. évi LXXXIV. törvény indokolása

a Magyarország Kormánya és az Egészségügyi Világszervezet közötti, szakmai tanácsadási együttműködési kapcsolatok létrehozására irányuló Alapmegállapodás kihirdetéséről

-----STARTING---POINT---ALTALANOS---

Általános indokolás

Az Alapmegállapodás kötelező hatályának elismerése és kihirdetése Magyarország Kormánya és az Egészségügyi Világszervezet (WHO) közötti - hosszú múltra visszanyúló és sikeres - együttműködés további elmélyítését teszi lehetővé. Általánosságban szolgálja azt a célkitűzést, hogy a szerződő felek tevékenységeiket még hatékonyabban hangolják össze, ezzel is elősegítve, hogy a közös - világszinten, illetve az európai régióban jelentkező - egészségügyi kihívásokra országunk szintjén is megfelelő válaszok szülessenek.

Az Alapmegállapodással célzott együttműködési formák révén lehetőség mutatkozik arra, hogy hazánk és a WHO Európai Regionális Irodája (továbbiakban: WHO/EURO) kölcsönös erőfeszítéseik hatásfokát növelje, valamint arra, hogy a felek számára mindenkoron elérhető ismeret- és tudásanyag a jövőben még szélesebb körben hasznosuljon.

A WHO/EURO-val való szakmai együttműködés jelentős szerepet játszik a hazai népegészségügyi stratégiai gondolkodás megerősítésében. A megvalósított szakmai projektek az egészségpolitikai kapacitások fejlesztését és az egészségügyi rendszer jobb működését célozzák. Az elmúlt években az ágazati rész-stratégiák és akciótervek - a lelki egészség, dohányzás visszaszorítása, gyermekegészségügy, sérülések megelőzése, egészséges táplálkozás elősegítése, túlzott alkoholfogyasztás megelőzése, betegbiztonság, innovatív forrásteremtési eszközök, teljesítményértékelés területén - jelentős részben a WHO együttműködések alapján bontakoztak ki, vagy maradtak az egészségpolitika napirendjén.

-----STARTING---POINT---RESZLETES---

Részletes indokolás

Az 1-2. §-hoz

Az Alapmegállapodás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 2. § a) pontja szerinti nemzetközi szerződésnek minősül, arra ennek megfelelően az Nsztv. előírásai vonatkoznak.

Az Nsztv. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés a feladat- és hatáskörébe tartozó nemzetközi szerződés esetében az erre felhatalmazást ad.

Az Egyezmény végleges szövegének megállapítását (aláírását) követően az Egyezmény hatálybalépése érdekében annak kötelező hatályát az Országgyűlés - az Egyezmény kihirdetéséről (és a kötelező hatály elismerésére való felhatalmazásról) szóló törvényjavaslat elfogadása útján - ismeri el. A Kormány így az Egyezmény végleges szövegének megállapítását követően a törvényjavaslatot benyújtotta az Országgyűlésnek az Egyezmény kötelező hatályának elismerése céljából.

A 3. §-hoz

Az Alapmegállapodás hiteles angol nyelvű szövegét és hivatalos magyar nyelvű fordítását tartalmazza.

A megállapodás főbb tartalmi elemei a következők:

1. cikk: Szakmai tanácsadási együttműködés létesítése

Az Alapmegállapodás 1. cikke az eddigi gyümölcsöző szakmai kapcsolatot intézményesíti. Rögzíti, hogy az együttműködés kialakítása folyamán figyelemmel kell lenni a rendelkezésre álló pénzügyi keretekre, illetve hogy a Szervezet a Kormány kérése alapján együttműködik a szaktanácsadói tevékenységek végrehajtására vonatkozó működési tervek kidolgozásában. Az együttműködés természetesen csak a Szervezetre vonatkozó szabályokkal összhangban működhet.

Az Alapmegállapodás megadja a jövőbeni együttműködés fő irányait, melyek közt szerepel többek között a szaktudás átadását biztosító közös szakmai csoportok létrehozása, a szaktanácsadók által nyújtott szolgáltatások szabályozása, szemináriumok, közös projektek, képzési programok, ösztöndíjak, közös kutatások és vizsgálatok folytatásának lehetősége.

A dokumentum megfelelő keretet biztosít a WHO/EURO által hazánkban működtetett Országiroda és munkatársai státuszának rendezéséhez is. A tanácsadók kiválasztása a WHO által történik a Kormánnyal történő konzultációt követően. A tanácsadók a WHO felé tartoznak felelősséggel és kötelesek a Kormány utasításait követni, a melléjük rendelt kormányzati szakembereket segíteni, képezni.

Az Alapmegállapodás egyéb kérdésekre is kitér, így rendezi a tanácsadók által használt ingóságok helyzetét, továbbá kitér a harmadik személyek részéről a WHO felé irányuló kárigények rendezésének módjára is. Kimondja, hogy az együttműködéssel szorosan összefüggő követelések elintézéséért a Kormány a felelős.

2. cikk: A Kormány részvétele a szakmai tanácsadási együttműködésben

A WHO/EURO és a Kormány közti szakmai kapcsolat az eddigiek folyamán is magában foglalta a közös tevékenységeken felül az elért eredmények elemzését, publikálását. Az Alapmegállapodás szintén rögzíti a Kormány ezzel kapcsolatos feladatait, kimondja, hogy minden lehetséges eszközzel segítenie kell az eredményes együttműködést, és a WHO-val együttműködve biztosítania kell ezen eredmények kiértékelését, publikálását, legfőképpen azokét, melyek hasznosak lehetnek más országok és a Szervezet számára is.

3. cikk: A szervezet adminisztratív és pénzügyi kötelezettségei

A tanácsadók a WHO felé tartoznak felelősséggel, ennek megfelelően a WHO fizeti a tanácsadók bérét, ellátmányát, egészség- és balesetbiztosítását, és alapvetően az összes, a tanácsadók munkája során az országhatáron kívül felmerülő költséget.

4. cikk: A Kormány adminisztratív és pénzügyi kötelezettségei

A Kormány adminisztratív és pénzügyi kötelezettségei elsősorban abban merülnek ki, hogy a közös munkához a helyi humánerőforrást és infrastruktúrát biztosítja, ezen felül a nemzetközi személyzet részére kijelöli és elérhetővé teszi azon intézményeket, amelyekben egészségügyi, illetve kórházi ellátást vehetnek igénybe. Mindezen felül a felek közös megállapodásán múlik, mely egyéb szolgáltatásokat, eszközöket, munkaerővel kapcsolatos kiadásokat fedez a Kormány. Fontos kiemelni, hogy az eddigi gyakorlathoz képest az Alapmegállapodás nem jelent a Kormánynak, ezen belül az egészségügyi ágazatnak többletköltséget, a közös munka minden egyes felmerülő alkalommal kötött egyezségek mentén zajlik, így nem igényel a minisztériumi infrastruktúrán felül egyéb eszközöket.

5. cikk: Kiváltságok és mentességek, felmentések és kedvezmények

A Kormánynak alkalmaznia kell az Alapmegállapodás végrehajtása folyamán az Egyesült Nemzetek szakosított intézményeinek kiváltságairól és mentességeiről szóló Egyezmény rendelkezéseit. A Szervezet munkatársait ezen Egyezmény értelmében tisztviselőknek kell tekinteni. Ezeken a kedvezményeken túl a Magyarországra kinevezett WHO program - koordinátor/képviselő személyére, a vele közös háztartásban élő családtagjaira a diplomáciai képviselőkre általában vonatkozó kiváltságok, mentességek, felmentések és kedvezmények érvényesek. Mindamellett Magyarország Kormánya fenntartja a jogot, hogy ne adjon diplomáciai státuszt a magyarországi WHO program - koordinátorának/képviselőjének vagy egyéb WHO személyzet részére, amennyiben magyar állampolgárok vagy a WHO általi kijelölésüket megelőzően magyarországi állandó tartózkodási engedéllyel rendelkeznek. A bizonytalanságok elkerülése érdekében a WHO program-koordinátor/képviselő és egyéb WHO személyzet számára, amennyiben magyar állampolgárok vagy a WHO általi kijelölésüket megelőzően magyarországi állandó tartózkodási engedéllyel rendelkeztek, Magyarország Kormánya biztosítja a funkcionális mentességeket.

6. cikk: Záró rendelkezések

Az Alapmegállapodás harminc nappal azt követően lép hatályba, hogy a WHO és a Kormány kölcsönösen értesítették egymást a kötelezettségvállalást engedélyező belső eljárásaik sikeres lezárásáról. Az Alapmegállapodás módosítása mindkét fél kérelme alapján, együttműködve lehetséges. Az Alapmegállapodás rögzíti, hogy mindkét fél alapos és megértő megfontolás tárgyává teszi a másik fél módosítási kérését. Az Alapmegállapodás bármely fél által a másiknak küldött írásos értesítéssel felmondható és az értesítés kézhezvételétől számított hatvan nap múlva megszűnik.

A 4. §-hoz

A törvény a kihirdetését követő napon lép hatályba, azzal a kivétellel, hogy a 2. és a 3. §, az Alapmegállapodás VI. cikkében meghatározott időpontban, annak a szerződő felek megerősítéséről történő kölcsönös értesítését követő átmeneti időszak lejártával lép hatályba.