2003. évi LXXIII. törvény indokolása

a mezőgazdasági és vidékfejlesztési támogatásokhoz és egyéb intézkedésekhez kapcsolódó eljárás egyes kérdéseiről és az ezzel összefüggő törvénymódosításokról

-----STARTING---POINT---ALTALANOS--- 

Az Európai Unióhoz való csatlakozás, illetve a mezőgazdasági és vidékfejlesztési közösségi támogatások hazai fogadásának biztosítása szükségessé tette a magyar kifizető ügynökség felállítását. Ennek megfelelően a Kormány a 81/2003. (VI. 7.) Korm. rendelettel az Agrárintervenciós Központ és a SAPARD Hivatal általános jogutódjaként létrehozta a Mezőgazdasági és Vidékfejlesztési Hivatalt (a továbbiakban: MVH).

A csatlakozást követően a mezőgazdasági és vidékfejlesztési közösségi támogatások az új intézmény közvetítésével jutnak el a hazai termelőkhöz.

Fentiek miatt szükséges az MVH egységes eljárási rendjének kialakítása. A szabályozás során elsősorban az alábbiakra kell figyelemmel lenni:

1. Az eljárás alapja a közösségi anyagi jogi szabályozás, amely azonban csak a csatlakozást követően válik a hazai jogrendszer részévé;

2. a közösségi szabályozás számos olyan jogintézményt alkalmaz, amelyet a magyar jogrendszer nem ismer, de ezeket az intézményeket a közösségi szabályok érvényesítése érdekében az eljárási rendbe be kell építeni;

3. a támogatási rendszer jelentősége olyan eljárásjogi garanciarendszer kialakítását igényeli, amely jogbiztonságot teremt a támogatást igénylők részére, de ugyanakkor megfelelő mozgásteret biztosít a hatóság részére is a kötelezettségek érvényesítésére és a jogsértő igénylőkkel szembeni eredményes fellépésre;

4. a szabályozás során törekedni kellett az áttekinthető szerkezetre, a világos és egyértelmű fogalmazásra, illetve fogalom meghatározásra;

5. az előzőekben írtak indokolják az eljárási rend törvényi szintű szabályozását.

A törvény mögöttes jogszabályként az államigazgatási eljárás általános szabályairól szóló 1957. évi IV. törvényt jelöli meg és alapvetően a közösségi szabályozás sajátosságaiból eredő eltéréseket fogalmazza meg.

A törvény az eljárásrend részeként - a közösségi szabályokhoz igazodóan - szabályozza az elévülést, az ellenőrzést, a jogorvoslatot és a szankciókat.

A törvény új jogintézményt vezet be, amikor megállapítja a delegálás szabályait és kitér az új mezőgazdasági terület-azonosítási rendszer (MePAR) kapcsolódó szabályozására is.

A törvény a végrehajtás szabályozását nem foglalja magában.

A jogosulatlanul igénybevett támogatásra folytatott végrehajtás az Art. szabályai szerint adók módjára behajtandó köztartozásként történik.

A törvény az előzőekben említett egységes rendben szabályozza a támogatásokkal kapcsolatos állami feladatokat, a támogatások igénybevétele során létrejövő sajátos jogviszonyból következően az ügyfeleket és a hatóságot megillető jogokat és kötelezettségeket.

-----STARTING---POINT---RESZLETES---

Az 1-2. §-hoz

A törvény személyi hatálya az MVH-ra és a delegált szervezetekre, valamint az ügyfélre terjed ki, de eltérő törvényi rendelkezés hiányában a vámszabadterületre is a törvény szabályait kell alkalmazni.

Az MVH, ill. az ügyfél fogalmát a törvény a 3. §-ban definiálja. Az ügyfél fogalma lényegében megegyezik az Áe. meghatározásával. Az MVH fogalmába pedig beletartoznak a területi szervek, azaz a kirendeltségek is.

A tárgyi hatály megegyezik a 81/2003. (VI. 7.) Korm. rendelettel az MVH hatáskörébe utalt közösségi mezőgazdasági és vidékfejlesztési támogatásokkal kapcsolatos feladatokkal és a külön jogszabályok alapján az MVH hatáskörébe tartozó nemzeti támogatásokkal kapcsolatos feladatokkal.

A 3. §-hoz

E §-ban a törvény felsorolja és értelmezi a szövegben előforduló fogalmakat. Az egyes fogalmaknál a törvény figyelembe veszi a kapcsolódó jogszabályokban már alkalmazott meghatározásokat, így különösen az Art. és az Áe. vonatkozó rendelkezéseit.

A 4. §-hoz

A törvény az ügyfelek részére biztosítja a támogatási kérelemhez kapcsolódó iratokba való betekintést, azokról másolat készítését. Ez a jog csak kivételesen, a törvényben meghatározott okból korlátozható. A törvény két ilyen okot jelöl meg, nevezetesen ha más személy adatainak védelme indokolja, vagy ha valószínűsíthető hogy az iratok megismerése a későbbi ellenőrzés eredményét veszélyeztetné.

Az 5-7. §-hoz

A törvény kiemelten foglalkozik az adatkezelés szabályozásával. A személyes adatok védelméről és a közérdekű adatok nyilvánosságáról szóló törvénnyel, valamint az adatvédelmi biztos állásfoglalásával összhangban garanciális szabályokat állapít meg az MVH által igénybevett nyilvántartási és információs rendszerek működtetésével kapcsolatban, és részletesen szabályozza az ügyfelektől beszerzett adatok kezelését is.

A törvény rendelkezik a delegált feladatot ellátó szervezeteknek a delegált feladat ellátásával kapcsolatos adatkezeléséről is.

A 8. §-hoz

A törvény megállapítja a delegálás legfontosabb szabályait. A delegálás a közösségi jogrendszerben már ismert intézmény, de a magyar közigazgatási jogban első alkalommal kerül definiálásra. A törvény meghatározza a delegálás fogalmát, amely lényegében hatáskör átadása azzal, hogy harmadik személlyel szemben változatlanul a delegáló szervezet - jelen esetben az MVH - felel. A törvény rendelkezik a delegált feladatot ellátó szervezetek köréről is.

Garanciális szabály, hogy delegálásra csak törvényi felhatalmazás alapján kerülhet sor és az átadandó feladatokat, valamint a delegált feladatokat ellátó szerveket a földművelésügyi és vidékfejlesztési miniszter az érintett miniszter(ek) egyetértésével rendeletben határozza meg.

A delegálás további - a törvényben felsorolt - részletes szabályairól írásbeli megállapodásban kell rendelkezni, amelyet az érintett minisztereknek kell jóváhagyniuk.

További garanciális szabály, hogy a delegált feladatot ellátó szervezetet az MVH-n kívül mindazok a szervek is ellenőrizhetik, amelyek az MVH ellenőrzésére is jogosultak.

A 9-17. §-hoz

A törvényben meghatározott eljárás keretében azon jogintézmények, illetve eljárási cselekmények tekintetében, amelyekre külön szabályozást e törvény nem tartalmaz, az Államigazgatási eljárás általános szabályairól szóló törvény rendelkezéseit kell alkalmazni.

A kérelem benyújtására megállapított határidő, vagy határnap jogvesztő, annak lejártát követően kérelem beadására csak abban az esetben van lehetőség, ha erről közösségi jogszabály külön rendelkezik.

A törvény csak a kérelem, ill. pályázat benyújtásának helyéről rendelkezik, egyéb illetékességi szabályt nem tartalmaz.

A törvény fenntartja a hiánypótlás lehetőségét határidő tűzésével a kérelem benyújtására nyitva álló határidő után, azonban kivételes esetekben, amikor azt külön jogszabály meghatározza, a kérelem benyújtására nyitva álló határidőbe már a hiánypótlás idejét is bele kell foglalni, tehát ebben az esetben hiánypótlásra a határidő lejárta után nincs lehetőség. A kérelem benyújtását követően az MVH ellenőrzi, hogy az abban szereplő adatok összhangban vannak-e a becsatolt mellékletekben foglaltakkal, valamint megfelelnek-e a jogszabályoknak előírt követelményeknek.

A támogatásra való jogosultságot az MVH határozatban állapítja meg.

A törvény meghatározza a jogosulatlan igénybevétel eseteit. A jogosulatlan igénybevétel jogkövetkezményeit a közösségi szabályok határozzák meg. Az ezek alkalmazásával kapcsolatos adatokat az MVH nyilvántartja. A törvény további jogkövetkezményként meghatározza, hogy a jogosulatlanul igénybevett támogatás összegét a mindenkori jegybanki alapkamat kétszeres mértékének megfelelő kamattal kell az MVH részére visszafizetni. Amennyiben az ügyfél nem fizeti vissza a jogosulatlanul igénybevett összeget, azt az Adóhatóság szedi be az Adózás rendjéről szóló törvényben meghatározott végrehajtási eljárás keretében.

Az MVH abban az esetben köteles határozatát módosítani, ha az jogszabálysértő. A jogbiztonság elvét figyelembe véve az ügyfél terhére a módosítás csak egy éven belül történhet, kivéve a jogosulatlanul igénybe vett támogatást, ahol az általános elévülési szabály irányadó.

A jogosulatlanul igénybe vett támogatás visszafizetéséről az MVH az igénybevétel évének utolsó napjától számított 10 éven belül hozhat határozatot.

A 18. §-hoz

Az ellenőrzés szabályai a közösségi rendelkezések figyelembe vételével, valamint a hazai szabályozási rendszerre való tekintettel kerültek kialakításra.

Az ellenőrzés lefolytatására főszabályként a megbízólevéllel rendelkező ellenőr jogosult. Kivételt képez a szabály alól a távérzékelés módszerével végzett, valamint az MVH hivatali helyiségeiben lefolytatott ellenőrzés.

Az ellenőrzés hatósági jellegét jelen törvény nem emeli ki, mert az államigazgatási eljárás általános szabályairól szóló törvény vonatkozó rendelkezéseit tekinti irányadónak.

A 19-20. §-hoz

A helyszínen lefolytatott ellenőrzéseket a Közösségi szabályok értelmében főszabályként értesítés nélkül kell lefolytatni. Az ellenőrzés előtt legfeljebb 48 órával történő értesítés lehetőségét a törvény arra az esetre tartja fenn, ha az ellenőrzés jellege megkívánja az ügyfél, illetve annak meghatalmazottja jelenlétét. A megbízólevél egy példányának átadásával az ellenőr igazolja az ellenőrzésre való jogosultságát, valamint ismerteti az ellenőrzés konkrét célját.

Az ellenőr lefolytathatja az ellenőrzést akkor is, ha az ügyfél vagy alkalmazottja megtagadja a megbízólevél átvételét, de csak abban az esetben, ha két hatósági tanú biztosítja az ellenőrzés jogszerűségét.

Az MVH köteles megállapításait jegyzőkönyvbe foglalni.

A 21-23. §-hoz

Tekintettel arra, hogy az ügyfél tevékenységének végzése sok esetben napszaktól független, s így a nap 24 órájának bármely időpontját magába foglalhatja, az ellenőrzés időpontja általánosan nem korlátozható. Ezen rendelkezés azonban nem jelentheti az ügyfél indokolatlan időben történő zavarását.

Az ellenőr megtekinthet minden iratot, amely a támogatás jogszerűségének megállapításához szükséges. Az ügyfél, annak képviselője valamint alkalmazottja köteles az ellenőr részére az általa kért információt megadni, az iratokat pedig a rendelkezésére bocsátani. Abban az esetben, ha az ügyfél nyilvántartásai, vagy egyéb iratai rendezetlenek és ennek következtében ellenőrzésre alkalmatlanok, az MVH miden esetben egyszeri, napokban meghatározott, indokolt mértékű határidőt szab az iratok jogszabálynak megfelelően történő rendezésére. Az ilyen esetben megállapított határidő az ellenőrzésre nyitva álló 30 napba nem számít bele. Az ellenőr köteles minden releváns körülményt jegyzőkönyvbe foglalni, ami egy későbbi bizonyítási eljárás lefolytatása során felhasználható.

A 24-27. §-hoz

Az ellenőr legfontosabb kötelezettsége az ellenőrzésre való jogosultságának igazolása (e nélkül az ellenőrzés szabályosan meg sem kezdhető), az ügyfél szükséges mértékű tájékoztatása, valamint a helyszínen feltárt körülmények és tények valósághű rögzítése.

Meghatározásra kerül, hogy mely jogokkal élhet az ügyfél az ellenőrzési eljárás során, különös tekintettel azon jogai jellegére, amelyeket az ellenőrzés korlátoz.

A magánszemély ügyfél indokolt esetben kérheti az ellenőrzés megkezdésének elhalasztását, ennek elbírálása az MVH feladata.

A 28. §-hoz

Amennyiben az MVH által az ellenőrzés során feltárt jogellenesség bűncselekmény elkövetésére utal, az MVH külön jegykönyvet készít, amelyet a büntetőeljárás eredményessége érdekében az ügyféllel nem ismertet és az ügyfélnek nem ad át.

Az ellenőrzés a jegyzőkönyv ügyfél részére történő átadásával fejeződik be.

A 29. §-hoz

A törvény a pályázati eljárás alapvető szabályait határozza meg. A pályázati eljárásra vonatkozó részletes szabályokat külön jogszabály, illetve a pályázati felhívás határozza meg. Az ügyfél, amennyiben a pályázati feltételeknek megfelelő kérelmet nyújt be (a vonatkozó pályázati felhívás, illetve külön jogszabály által előírt formában vagy az erre a célra rendszeresített formanyomtatványon), úgy támogatási jogot, illetve egyéb jogot szerezhet. Ugyanakkor a feltételek teljesítése nem jelent automatikusan alanyi jogosultságot a támogatás vagy egyéb jog elnyerésére, mivel a pályázatok esetében a rendelkezésre álló keretösszegek maximálva vannak, tehát egy adott negyedévben a pályázatok várhatóan nagy száma még a feltételek teljesítése esetén sem jelenti azt, hogy minden pályázó jogosultságot szerez az általa igényelt támogatásra.

A pályázat elbírálásánál nem alkalmazható az államigazgatási eljárás általános szabályairól szóló 1957. évi IV. törvény, mert az elbírálás összetett folyamata nem teszi lehetővé a törvény által előírt rövid elintézési határidők betartását.

Garanciális szabály, hogy a pályázatokat kizárólag a pályázati felhívásban, illetve a kiírás alapjául szolgáló jogszabályban meghatározott szempontrendszer alapján kell elbírálni.

A 30. §-hoz

A törvény meghatározza a pályázati felhívás kötelező tartalmi elemeit, amelyektől a pályázati felhívás kiírásakor eltérni nem lehet.

A pályázati felhívást az FVM vagy annak megbízásából az MVH írja ki, melyet a Földművelésügyi és Vidékfejlesztési Értesítőben és az MVH internetes honlapján kell közzétenni. Ezenkívül lehetővé kell tenni, hogy az ügyfelek a pályázati felhívást az MVH ügyfélszolgálatán keresztül is beszerezhessék.

A pályázathoz kapcsolódó eljárást, annak részletes szabályait az MVH határozza meg.

A 31. §-hoz

Garanciális szabály, hogy a pályázót az általa benyújtott pályázattal kapcsolatos támogatási döntésről, a döntés meghozatalától számított 30 napon belül a Hivatal köteles írásban értesíteni.

A 32. §-hoz

Mivel a pályázati eljárás nem tartozik az Áe. hatálya alá, ezért a pályázatok esetében az Áe. által előírt jogorvoslatok sem alkalmazhatóak, de az ügyfél részére abból a célból, hogy alkotmányos jogai ne sérüljenek, mindenképpen biztosítani kell a Hivatal elutasító döntésével szemben jogorvoslati lehetőséget. Pályázatok esetében a kifogás jelenti a jogorvoslati lehetőséget a pályázó számára. A kifogás előterjesztésére az általános szabályoknak megfelelően 15 napos határidő áll az ügyfél rendelkezésére, melyet írásban, az MVH elnökéhez címezve kell benyújtani, és azt a benyújtástól számított 30 napon belül el kell bírálni. Az MVH elnökének döntése ellen további jogorvoslatnak nincs helye, az ügyfél ezt követően az ügyben már csak bírósághoz fordulhat.

A 33-34. §-hoz

Amennyiben az ügyfél pályázatát támogatja az MVH, abban az esetben az ügyfél a pályázat kedvezményezettjévé válik és vele az MVH támogatási szerződést köt. A támogatási összeg kizárólag a szerződésben meghatározott célra használható fel, ennek ellenőrzését a törvény e rendelkezésekben részletesen szabályozza. A támogatás folyósítása a szerződés alapján történik.

Az MVH ajánlati kötöttségét mindenkor a vonatkozó pályázati felhívás határozza meg, amely határidő a támogatási döntésről szóló értesítés kézhezvételével kezdődik. Ha a pályázó neki felróható okból ezen időszak alatt nem köti meg a szerződést, úgy az MVH ajánlati kötöttsége megszűnik.

Az MVH részére biztosítékot jelent az, hogy az ügyfélnek adatszolgáltatási kötelezettsége keletkezik, ha valamely, a támogatási szerződést érintő lényeges adatában változás következik be. Ezáltal az MVH folyamatosan nyomon tudja követni az adatváltozásokat, az esetleges jogutódlásokat stb., így ezzel több jogvita megelőzhető. A változást annak bekövetkezésétől számított 15 napon belül kell bejelenteni az MVH-nak.

A 35. §-hoz

Azt, hogy a támogatási kérelmet formanyomtatványon kell-e benyújtani, az adott jogcímre vonatkozó közösségi vagy nemzeti jogszabályok határozzák meg. Az MVH ezekkel összhangban rendszeresít formanyomtatványt.

Az Elektronikus aláírásról szóló 2001. évi XXXV. törvény rendelkezéseinek alkalmazását a törvény ezen eljárás keretében biztosítja. Az MVH az ügyfelek részére biztosítja a nyomtatványokhoz történő megfelelő hozzáférés lehetőségét, valamint a kérelmek jogszabálynak megfelelő módon történő kitöltéséhez szükséges tájékoztatást.

A 36. §-hoz

A MePAR keretében kialakított rendszer szabályozása jellegénél fogva törvényi felhatalmazást igényel. Tekintettel arra, hogy a részletes szabályokat erre vonatkozóan külön rendelet határozza meg, a felhatalmazást jelen törvény adja meg.

A 37. §-hoz

Általános szabályként az eljárás költségmentes az ügyfél számára, kivéve, ha jogait rosszhiszeműen gyakorolja, ebben az esetben az MVH a költségek viseléséről határozatban rendelkezik.

A 38-44. §-hoz

Jelen §-ban meghatározott törvények módosítása annak érdekében szükséges, hogy az MVH működésének jogszabályi keretei biztosítva legyenek.

A megyei (fővárosi) földművelésügyi hivatal létesítéséről és egyes hatáskört megállapító jogszabályi rendelkezések módosításáról szóló 1991. évi VII. törvény, valamit az agrárpiaci rendtartásról szóló 2003. évi XVI. törvény módosítása biztosítja, hogy az MVH az Agrárintervenciós Központ jogutód intézményeként működjön.

A termőföldről szóló 1994. évi LV. törvény, valamint az ingatlan-nyilvántartásról szóló 1997. évi CXLI. törvény módosítása a MePAR alkalmazás tekintetében indokolt.

A vámjogról, a vámeljárásról, valamint a vámigazgatásról szóló 1995. évi C. törvény módosítását a személyes adatok védelméről szóló 1992. évi LXIII. törvény előírásai, valamint a jelen törvényben meghatározott delegálási szabályok alkalmazása teszi indokolttá.

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény jelen törvény által történő módosítása szintén a személyes adatok védelméről szóló 1992. évi LXIII. törvény előírásaira való tekintettel szükséges.

-----STARTING---POINT---VEGE---