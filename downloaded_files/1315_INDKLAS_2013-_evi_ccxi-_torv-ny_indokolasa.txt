2013. évi CCXI. törvény indokolása

Magyarország Kormánya és a Török Köztársaság Kormánya között a kulturális központok nyitásáról, működtetéséről és tevékenységéről szóló Egyezmény kihirdetéséről

Általános indokolás

Magyarország kifejezett politikai és gazdaságpolitikai célja az ázsiai és közel-keleti térségek felé történő nyitás. Törökország politikai és gazdasági megfontolásokból kiemelten fontos stratégiai partnere hazánknak. Magyarország azonban a gyakorlatban nem használja ki kulturális gazdagságát és a török közvélemény magyarok iránt érzett szimpátiáját és a kedvező magyarság-képet a politikaformáló török közvélemény megnyerésére.

A globális politikai és gazdasági rendszer egyetemes válságában a felértékelődő nemzeti kultúra egyre erőteljesebb szerephez jut a külkapcsolatokban. A magyar kultúrdiplomácia feladata Magyarország érdekeinek képviselete a legszélesebb értelemben vett kulturális eszközökkel. A Balassi Intézet jogutódja a klebelsbergi kultúrpolitika által 85 éve megteremtett külföldi magyar intézetek, a Collegium Hungaricumok rendszerének. Jelenleg 20 intézetet foglal magában, 18 országban. (Bukarest, Sepsiszentgyörgy, Pozsony, Szófia, Prága, Varsó, Tallinn, Helsinki, Moszkva, Róma, Bécs, Berlin, Stuttgart, Párizs, Brüsszel, London, New York, Kairó, Delhi, Peking).

A globális politikai és gazdasági rendszerben a kultúra egyre erőteljesebben hat a külkapcsolatokra. A gazdag és sokrétű kulturális hagyományokkal rendelkező Magyarország a kultúra mint külkapcsolati tényező felértékelődésének egyértelmű haszonélvezője lehet. Az országkép-építés komplex egység, kulturális, nemzetpolitikai, oktatási-tudományos valamint kommunikációs feladatok szintézisét jelenti. A Balassi Intézet (továbbiakban: BI) alapvetően az országkép-építés stratégiailag fontos intézményeként a kulturális országkép-építés operatív megvalósítását és koordinálását végzi.

Törökország magyar kulturális és tudományos szempontból is hagyományosan igen értékes terület volt és az ma is. Egyrészt rengeteg magyar vonatkozású vagy eredetű dokumentum rejtőzik még a levéltárakban, másfelől pedig sok magyar emléket is őriz ez az ország. Már a középkori magyarság állandó érintkezést tartott fenn a bizánci birodalommal (Botond legenda, Szent István zarándokház stb.). Itt talált menedéket Zrínyi Ilona, Thököly Imre, később pedig II. Rákóczi Ferenc, majd rövid időre Kossuth Lajos is. Nem véletlen tehát, hogy itt jött létre az első külföldi magyar intézet, a Konstantinápolyi Magyar Tudományos Intézet, amely 1916. november 21-én tartotta alakuló gyűlését az akkori Oszmán Birodalom székhelyén. A Konstantinápolyi Magyar Tudományos Intézet már egyesztendős fennállás után is nemcsak előadásai révén, hanem kiadványaival is bevonult a nemzetközi tudományos élet műhelyeinek sorába. Az intézet segítségével sok ifjú török jött tanulni Magyarországra. Végül 1918 szeptemberében az antant ultimátuma miatt a magyar kutatók kénytelenek voltak elhagyni a várost, s ezzel lényegében meg is szűnt az intézet. Ma Isztambul az egyetlen azok között az európai nagyvárosok között, melyek országunk történetében fontos szerepet játszottak, és ahol ennek ellenére még sincs Collegium Hungaricum. A mai Isztambul is rendelkezik azokkal a perspektívákkal, amelyek indokolttá tehetik egy magyar intézet létrehozását. Politikai téren Törökország Magyarország NATO szövetségese. Ami a jelen és a (közeli) jövő kihívásait illeti: Törökország Európai Uniós csatlakozásának problematikája, az iszlám kihívásai, az energiapolitika kulcsfontosságú kérdései (Nabucco- vezeték), hogy csak párat említsünk. A külügyminiszterek legutóbbi találkozóján 2011. április 11-én megerősítették, hogy Magyarország és Törökország között nagyon mély a kulturális és nyelvi összetartozás érzése, a két országot politikai, gazdasági és stratégiai partnerség köti össze. Ezt a folyamatot tetőzte be Orbán Viktor és Recep Tayyip Erdogan miniszterelnökök 2013. február 5-ei budapesti csúcstalálkozója, amelynek kapcsán a felek egyetértettek a kulturális intézetek kölcsönös nyitásának szükségességében.

Törökország státusza, gazdasági és politikai súlya mára megkérdőjelezhetetlenné vált. Magyar kulturális intézet létesítése Isztambulban kifejezett érdekünk, mivel ez biztosíthatja a magyar kultúra állandó jelenlétét Törökországban, és adhat teret kulturális eredményeink társadalmilag széles körű bemutatására, a török közvélemény Magyarország képének pozitív befolyásolására. Egyúttal kiszélesíti hazánk ismertségét, ami élénkítő és feltételjavító hatást gyakorol a kétoldalú kapcsolatfejlesztés minden területére. Érdekünkben áll az is, hogy a magyar kulturális intézet - nemzeti kultúránk értékeinek török közvetítése mellett - török értékrendi jelenlétünknek, értékrendünk török kisugárzásának is fontos tényezője legyen, ami áttételes, de fontos külpolitikai jelentőséget is ad létrehozásának. Mindez természetesen nem közvetlen EU-szintű előzmények nélkül való. Az Európai Unió és Törökország közötti társadalmi párbeszéd keretében a 2001 óta működő „Civil társadalomfejlesztési program”, az előcsatlakozási pénzügyi támogatási program, és számos, a kultúra, az oktatás és a kutatás terén folytatott uniós program kínál lehetőséget arra, hogy több uniós polgár ismerhesse meg Törökországot, a török társadalom pedig megismerhesse az EU-t. Az EU elvárása tagjai felé, hogy a már meglévő, a civil társadalommal folytatott párbeszéd keretébe tartozó bilaterális tevékenységeket - így a kölcsönös csereprogramokat, mobilitási programokat, ösztöndíjakat, a médiafejlesztést, a nem kormányzati szervek fejlesztéséhez nyújtott pénzügyi támogatásokat, a szakmai szervezetek közötti cseréket és az iskolák közötti kapcsolatokat, kulturális és parlamenti kapcsolatokat - folytatni kell, sőt intenzívebbé és változatosabbá kell tenni. Ennek főbb elemei:

- Kulturális cserekapcsolatok; EU-Törökország művészeti díj létrehozása;

- Erőteljesebb részvétel az uniós programokban a kultúra és média területén;

- A nyelvi képzés színvonalának javítása; nyelvtanulási, tolmácsolási és fordítási tevékenységek ösztönzése;

- Nyilvános - főként élő adásban közvetített - viták előmozdítása; internetes platformok létrehozása;

- A Törökországra vonatkozó, folyamatos információs és kommunikációs tevékenységek megerősítése az EU-ban; közös produkciók készítése;

- Tapasztalatcsere és az újságírók figyelmének felkeltése a téma iránt - kölcsönös látogatások és szemináriumok szervezése;

- Az egyházak és a vallások közötti párbeszéd.

Az Európai Bizottság és a török Külügyminisztérium 2007. július 16-án hirdette meg az Európai Unió tagállamai kulturális intézeteinek, szervezeteinek és törökországi partnereiknek szóló, hosszú távú, fenntartható párbeszédre és partnerségre épülő közös kulturális projektjét, a Cultural Bridges elnevezésű programot.

Törökország jelenleg 18 országban tart fenn kulturális intézetet (Egyesült Királyság-London, Japán-Tokió, Albánia-Skutari, Bosznia és Hercegovina-Szarajevó, Fojnica, Grúzia-Tbiliszi, Koszovó-Prisztina, Prizren, Pec, Szíria-Damaszkusz, Belgium-Brüsszel, Irán-Teherán, Kazasztán-Asztana, Észak Ciprusi Török Köztársaság-Nicosia, Libanon-Bejrút, Macedónia-Szkopje, Egyiptom-Kairó, Alexandria, Lengyelország-Varsó, Románia-Bukarest, Konstanta, Jordánia- Amman, Magyarország-Budapest) és Törökországban 9 ország tart fenn kulturális intézetet (Holland Intézet-Isztambul, Osztrák Intézet-Isztambul, Francia Intézet-Isztambul, Román Intézet-Isztambul, Cervantes Intézet-Isztambul, British Council-Isztambul, Ankara, Goethe Intézet-Isztambul, Ankara, Izmir, Olasz Intézet-Ankara, Camoes Intézet-Ankara).

Kevéssé ismert tény, hogy Törökországban élnek magyar származásúak is. Mind Bolu, mind Antalya tartományban van egy-egy Macarköy, azaz „magyar falu”. A falut 450-500 évvel ezelőtt őseink alapították. A magyar földről rabszolgának elhurcolt foglyok először Isztambul környékén telepedtek le, majd átköltöztek erre a vidékre és ezt népesítették be, áttértek a muszlim vallásra, törökökké váltak, családi hagyományaik szerint azonban megőrizték származástudatukat, de nem beszélnek magyarul. Mardin tartományban pedig a nusaybini magyar muszlimok élnek. A nusaybini magyar muszlimok ősei feltehetően az 1848-49-es forradalom és szabadságharc leverése után kerültek az Oszmán Birodalomba. A nusaybini magyarok közül többen ismert személyek. Így Ahmet Yýldýzođlu, aki a kormányzó AKP párt egyik vezetője vagy Moammer Macarođlu, aki a Hús és Hal Terméktanács nyugalmazott igazgatója.

Jelentős magyar emlékhelyek vannak Törökországban: Emlékház és Múzeum II. Rákóczi Ferenc Fejedelem és a Magyar Politikai Emigráció Tiszteletére (Rodostó), Thököly Imre Emlékház (Ýzmit - Kocaeli), Kossuth Múzeum (Kütahya), Bartók Béla Múzeum (Osmaniye).

Törökországban jelenleg egyedül az Ankarai Egyetem biztosít hungarológiai képzést. Az 1930-as években alapított hungarológia a Nyelv- és Történelemföldrajzi Kar Nyugati Nyelvek és Irodalmak Tanszékcsoportjához tartozik. A Magyarországról küldött lektoron kívül négy oktatója van a hungarológiának (két történész, egy irodalmár és nyelvtudományi és történelmi kérdésekkel foglalkozó tanszékvezető). A hallgatók (jelenleg kb. 60 fő tanul BA szinten) kétszakos képzésük egyik szakjaként tanulnak magyar nyelvet és hungarológiát.

Az ösztöndíj-lehetőségek évről évre kihasználtak mindkét fél részéről. A kutatók az utóbbi években döntően a bölcsészettudományok területén veszik igénybe az ösztöndíjakat. A nyári egyetemek nagyon népszerűek és a nyelvtanulás szempontjából nagyon fontosak. Az ELTE és az SZTE Altajisztika Tanszékének hallgatói e TÖMER kurzusok nyomán tudnak Törökországban nyelvvizsgát tenni.

Részletes indokolás

Az 1. §-hoz

A törvény 1. §-a a nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza az Egyezmény kötelező hatályának elismerésére adott országgyűlési felhatalmazást.

A 2-3. §-hoz

A törvény 2. és 3. §-a a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik az Egyezmény kihirdetéséről, és tartalmazza az Egyezmény magyar és angol nyelvű hiteles szövegét.

Az Egyezmény célja, hogy a Felek kölcsönösen létesíthessenek és működtethessenek kulturális központot egymás területén.

A 4. §-hoz

A törvény a kihirdetését követő napon lép hatályba. Az Egyezmény 26. cikke szerint „A jelen Egyezmény azon utolsó írásbeli értesítés kézhezvételét követő harmincadik napon lép hatályba, amelyben a Felek diplomáciai úton tájékoztatják egymást, hogy lefolytatták a ratifikációhoz szükséges nemzeti jogi eljárásokat.” Ennek oka, hogy az Egyezmény kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. Az Egyezmény hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi közleményével állapítja meg.