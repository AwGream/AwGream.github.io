2021. évi LXXIII. törvény végső előterjesztői indokolása

a Magyarország és a Tádzsik Köztársaság között létrejött kiadatási egyezmény kihirdetéséről

-----STARTING---POINT---ALTALANOS---

Általános indokolás

Az Egyezmény szabályozza a két ország között a büntetőeljárás lefolytatása, illetve jogerősen kiszabott szabadságvesztés büntetés végrehajtása érdekében a személyek kiadatására szolgáló eljárást és meghatározza ennek kereteit. Az Egyezmény alkalmazása egyszerűbbé és hatékonyabbá teszi majd a két ország viszonylatában a kiadatási eljárások lefolytatását és elősegíti a nemzetközi bűnözés elleni hatékonyabb fellépést.

Az Egyezmény egyes cikkei megfelelnek a modern kiadatási egyezmények nemzetközileg elfogadott rendelkezéseinek, valamint a hatályos magyar jogszabályoknak. A Kormány 1143/2021. (III. 27.) Korm. határozata megadta a felhatalmazást az Egyezmény szövegének végleges megállapítására (aláírására). Az Egyezmény aláírására 2021. április 7-én került sor Dusanbében.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Részletes indokolás

Az 1. §-hoz

A Javaslat 1. §-a a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza az Egyezmény kötelező hatályának elismerésére adott országgyűlési felhatalmazást.

A 2. és 3. §-hoz

A Javaslat 2. §-a és 3. §-a az Nsztv. 10. § (1) bekezdés b) pontjának megfelelően rendelkezik az Egyezmény kihirdetéséről.

Az Egyezményben Magyarország és a Tádzsik Köztársaság kötelezettséget vállal arra, hogy az Egyezményben meghatározott feltételek teljesülése mellett kiadják egymásnak a területükön őrizetbe vett, a másik állam által büntetőeljárás lefolytatása, illetve jogerősen kiszabott szabadságvesztés büntetés végrehajtása érdekében körözött személyeket. Az Egyezmény meghatározza a kiadatás megtagadásának okait, rögzíti a kiadatási kérelmek megküldésére és fogadására kijelölt központi hatóságokat, a kérelem tartalmi elemeit és kötelező mellékleteit. Az Egyezmény szabályozza az ideiglenes, vagy halasztott kiadatás eseteit, a tárgyak átadását, az átmenő szállítást, a specialitás elvének érvényesülését, a harmadik államnak történő kiadatást, valamint költségviselési és adatvédelmi szabályokat tartalmaz.

A Tádzsik Köztársaság rendelkezik önálló adatvédelmi törvénnyel, amely bizonyos szintű felügyeleti hatósági kontrollt is lehetővé tesz, illetve az érintettek rendelkezésére áll a - törlési jogot is érvényesítő - bírósági jogorvoslat lehetősége is, ekként az információs önrendelkezési jogról és az információszabadságról szóló 2011. évi CXII. törvény által az adattovábbításhoz szükséges megfelelő védelmi szint követelménye teljesül.

A 4. §-hoz

A Javaslat - a 2-3. §-ok kivételével - a kihirdetését követő napon lép hatályba. A 2. § és 3. § hatálybalépése az Egyezmény hatálybalépéséhez igazodik. Ennek oka, hogy az Egyezmény kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerül sor. Az Egyezmény hatálybalépésének naptári napját a külgazdasági és külügyminiszter annak ismertté válását követően a Magyar Közlönyben közzétett egyedi közleményével állapítja meg.

Az 5. §-hoz

A Javaslat az igazságügyi minisztert jelöli ki arra, hogy gondoskodjon a törvény végrehajtásához szükséges intézkedésekről.

Az 1. melléklethez

Az Egyezmény hiteles magyar nyelvű szövegét tartalmazza.

A 2. melléklethez

Az Egyezmény hiteles angol nyelvű szövegét tartalmazza.