2013. évi CLIV. törvény indokolása

egyrészről az Európai Unió és tagállamai, másrészről Közép-Amerika közötti társulás létrehozásáról szóló megállapodás kihirdetéséről

Általános indokolás

Az EU és Közép-Amerika közötti társulási megállapodás mérföldkövet jelent a két régió közötti kapcsolatokban. A Megállapodás életbelépése mindkét régió piacának megnyitását eredményezi, amely elősegíti a stabil üzleti és befektetési környezet létrehozását, támogatja a fenntartható fejlődést, valamint hozzájárul az állampolgárok jólétének javításához is. A Megállapodás célja továbbá, hogy erősítse a gazdasági integrációt Közép-Amerikában, amely pozitív tovagyűrűző hatással lehet a térség politikai integrációs folyamataira, és ezáltal hozzájárul a régió stabilitásához is. A Megállapodás hatálybalépését követően a kétoldalú kereskedelmi forgalom - amely 2010-ben elérte a 12 milliárd eurós összeget - várhatóan növekedni fog.

A Megállapodást a szerződő felek 2012. június 29-én írták alá. A Megállapodás által lefedett területek jelentős része (például árukereskedelmi vámcsökkentés) az EU kizárólagos kompetenciájába tartozik. A Megállapodás ezen részeinek ideiglenes alkalmazásához elegendő a Megállapodásnak az Európai Parlament (a továbbiakban: EP) részéről történő jóváhagyása. Az EP 2012. december 11-én egyetértett a Megállapodás megkötésével.

A Megállapodás tagállami hatáskörbe tartozó kérdéseket is érint, ezért annak az EU tagállamok is részes felei. A tagállami kompetenciába tartozó kérdések miatt a Megállapodást minden EU tagállam parlamentjének is ratifikálnia kell. A Megállapodás ezt követően léphet véglegesen hatályba. Így a végleges hatályba lépés több évig is eltarthat.

A Megállapodás három pilléren alapul: 1. politikai párbeszéd, 2. együttműködés, 3. kereskedelem.

A Megállapodás tehát nem egy egyszerű kereskedelmi megállapodás, és túlmutat a hagyományos megállapodásokon is, mivel az egyes pillérek között kölcsönös feltételrendszert illetve összefüggéseket alakít ki.

A Megállapodás a politikai párbeszéd vonatkozásában magában foglalja az összes politikai klauzulát, amelyek a Megállapodás ún. alapvető elemei, és amelyek tükrözik a mindkét fél számára fontos alapvető értékeket. A politikai klauzulák közül - amelyek különböző külpolitikai célkitűzések szolgálatában állnak - különös jelentőséggel bírnak az emberi jogokra, a demokráciára valamint a jogállamiságra vonatkozóak. Ezen alapvető elemek bármelyik fél általi megsértése a Megállapodás felfüggesztését vonhatja maga után.

A társulási megállapodás az EU legfejlettebb típusú megállapodási formája, amellyel az EU a más országokkal vagy régiókkal való kapcsolatainak kíván megfelelő jogi keretet biztosítani. Ezen megállapodás megkötését az EU csak azon partnereivel tűzi ki célul, amelyekkel szoros, kölcsönös bizalmon, közös értékeken és elveken alapuló kapcsolatok kiépítésére törekszik.

A második, együttműködésre vonatkozó pillérben a Megállapodás célul tűzi ki a két régió közötti együttműködés erősítését annak érdekében, hogy mindkét térségben egy fenntarthatóbb és igazságosabb társadalmi és gazdasági fejlődés valósulhasson meg. A főbb együttműködési területek a következők: demokrácia, emberi jogok és jó kormányzás, jogérvényesülés, szabadság és biztonság, társadalmi fejlődés és társadalmi kohézió, migráció, környezetvédelem, természeti katasztrófák és az éghajlatváltozás elleni küzdelem, gazdasági és kereskedelmi fejlesztés, regionális integráció, kulturális és audio-vizuális együttműködés, valamint tudás alapú társadalom.

A Megállapodás a legjelentősebb, kereskedelmi fejezete révén új lehetőségeket teremt az EU, és köztük a magyar gazdasági szereplők számára a Közép-Amerikával való kereskedelmi és beruházási kapcsolatok fejlesztésére. A Megállapodás hatálybalépésével a közép-amerikai szereplők számára az uniós piac mintegy 91 százaléka liberalizálásra kerül a feldolgozott, halászati valamint mezőgazdasági termékeket tekintve, míg az európai exportőrök a vámtarifasorok mintegy 48 százaléka esetében mentesülnek a hatálybalépést követően a vámfizetés alól Közép-Amerikában, illetőleg további mintegy 10 év (egyes kivételes esetekben 15 év) alatt sor kerül a fennmaradó részek liberalizálására is. Közép-Amerika az ipari és halászati termékek mintegy 69 százaléka esetében szintén a hatálybalépést követő azonnali vámmentes exportot tesz lehetővé a térségbe exportáló uniós szereplők számára, illetve egy átlagosan tíz éves átmeneti időszakot követően teljesen liberalizálja ezen termékek kereskedelmét. A Megállapodás kereskedelmi pillérének hatálybalépésével az előzetes számítások szerint az uniós exportőrök összességében évente mintegy 87 millió euró értékű vámfizetés alól fognak mentesülni. A mezőgazdaságban a legfontosabb mezőgazdasági termékek esetében a vámok jelentős része szintén megszűnik (a borászati termékek esetében például a Megállapodás hatálybalépésekor a vámok teljes mértékben eltörlésre kerülnek), míg egyes érzékeny termékeknél vámkvóták kerülnek kialakításra.

A vámtarifák megszüntetése mellett a Megállapodás fontos eredménye továbbá a technikai jellegű, valamint az állat-és növényegészségügyi akadályok lebontása is, amelyre vonatkozó rendelkezések jóval túlmutatnak a Kereskedelmi Világszervezetnek (WTO) a kereskedelem technikai akadályairól (TBT) szóló, illetve az állat-és növényegészségügyi követelményekre vonatkozó (SPS) egyezményeiben rögzített kötelezettségvállalásokon. A vám- és nem vámjellegű korlátozások megszűnésével a magyar gazdasági szereplők elsősorban a következő területeken növelhetik Közép-Amerikába irányuló exportjukat: autóipari termékek, autóalkatrészek, gyógyszeripari termékek, vegyipari termékek, valamint textil-és ruházati termékek. Az export jelenlegi alacsony volumenében átütő változás a Megállapodásnak köszönhetően ugyanakkor nem várható.

A szolgáltatások és a letelepedés tekintetében a Megállapodásban sikerült az EU kulcsfontosságú érdekeit érvényesíteni a telekommunikáció, a környezetvédelem valamint a pénzügyi és tengerhajózási szolgáltatások terén. Megfelelő szintű kötelezettségvállalásokat sikerült továbbá elérni a határon átnyúló szolgáltatások és a beruházások területén, továbbá a vállalások kiterjednek a nem szolgáltatás jellegű szektorokra is. A Felek közötti folyó fizetéseket, valamint tőkemozgások liberalizálását is lefedi a Megállapodás. A kormányzati közbeszerzések tekintetében azonban az egyes közép-amerikai piacok megnyitására vonatkozóan csak különböző liberalizációs mértékben sikerült megállapodni (a Costa Rica-i Köztársaság, valamint a Panamai Köztársaság jóval nagyobb mértékben liberalizálta ezen piacait, mint a többi közép-amerikai szerződő fél).

A szellemi tulajdonjogok védelme és a földrajzi árujelzőkre vonatkozó szabályok fontos részét képezik a Megállapodásnak. A szellemi, ipari és kereskedelmi tulajdonjogokra vonatkozóan a Megállapodás a WTO szellemi tulajdonjogok védelmére vonatkozó (TRIPS) megállapodásban lefektetetteket erősíti meg. A földrajzi árujelzőket érintő szabályok esetében a közép-amerikai országok az uniós joganyaghoz hasonló új jogszabályokat alkottak, vagy annak megfelelően módosították a már meglévő szabályozást. Ennek eredményeképpen a Megállapodás mintegy 114 uniós földrajzi árujelző (köztük a Tokaji bor, a szegedi téliszalámi, a pálinka és a törkölypálinka) védelmét biztosítja.

A Megállapodás szintén fegyelmeket tartalmaz a versenypolitika terén, valamint a létrehozandó kétoldalú vitarendezési mechanizmuson keresztül átlátható, diszkriminációmentes és kiszámítható környezetet biztosít az uniós gazdasági szereplőknek és beruházóknak a térségben.

Részletes indokolás

A 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára, valamint (3) bekezdésére és 9. §-ára figyelemmel a Megállapodás kötelező hatályának elismerésére az Országgyűlés ad felhatalmazást, és törvénnyel kerül kihirdetésre.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás 5 részből és 363 cikkből áll.

A Megállapodás I. Része (1-3. cikkek) lefekteti az együttműködés alapelveit és megerősíti a Feleknek az Emberi Jogok Egyetemes Nyilatkozatában lefektetett elvek és a jogállam tiszteletben tartását, a jó kormányzás, a fenntartható fejlődés és a Millenniumi Fejlesztési Célok teljesítése melletti elkötelezettségüket, valamint azt, hogy a Felek egymást egyenlő bánásmódban részesítik. A Felek rögzítik együttműködésük fő céljait egy három (politikai párbeszéd, együttműködés, kereskedelem), egymástól kölcsönösen függő és alapvető részen alapuló társulás kialakítása, valamint a multilateralizmus megerősítése, a kétoldalú regionális együttműködés fokozása kereteiben. Meghatározza továbbá (4-11. cikkek) az együttműködés intézményi kereteit, és rendelkezik a társulási tanács, társulási bizottság és albizottságai, valamint a parlamenti társulási bizottság és a konzultatív vegyes bizottság felállításáról, valamint a civil társadalom rendszeres tájékoztatásáról, a véleménycseréről.

A II. Rész (12-23. cikkek) előirányozza a politikai dialógust, rögzíti annak célját, kereteit, valamint területeit: leszerelés, tömegpusztító fegyverek elterjedésének megelőzése, terrorizmus elleni küzdelem, nemzetközi közösséget érintő súlyos bűncselekmények, fejlesztésfinanszírozás, migráció, környezetvédelem, a polgárok biztonsága, felelősségteljes kormányzás az adózás területén, valamint tárgyalások egy közös gazdasági-pénzügyi hitelalap létrehozásáról.

A Megállapodás III. Része (24-76. cikkek) meghatározza az együttműködés célját, elveit és formáit a demokrácia és az emberi jogok, a felelősségteljes kormányzás, az állam és a közigazgatás modernizálása, a konfliktus-megelőzés és -megoldás, az intézmények és a jogállam megerősítése, a személyes adatok védelme, a tiltott kábítószerek problémájának kezelése, a pénzmosás elleni küzdelem, a szervezett és a pénzügyi bűnözés elleni küzdelem és polgárok védelme, a korrupció elleni küzdelem, a kisméretű és könnyű fegyverek illegális kereskedelmének megakadályozása, a terrorizmus elleni küzdelem, a társadalmi kohézió, a foglalkoztatás és a szociális védelem, az oktatás és képzés, a közegészségügy, az őslakos népek és más etnikai csoportok, a veszélyeztetett társadalmi csoportok, a nemek közötti egyenlőség, a fiatalok, a gazdasági és kereskedelmi fejlesztés, a regionális integráció, a kulturális és audiovizuális együttműködés, valamint a tudásalapú társadalom területein.

A IV. Rész (77-351. cikkek) előirányozza, hogy a Felek szabadkereskedelmi területet hoznak létre (1. cím). Rögzíti továbbá, hogy a Felek fokozatosan liberalizálják árukereskedelmüket (2. cím), valamint kötelezettségeket fogalmaz meg a dömpingellenes és kiegészítő intézkedésekre, illetve a védintézkedésekre vonatkozóan. A vámügyi együttműködésről és kereskedelemkönnyítésről, a kereskedelem technikai akadályainak leépítéséről, az egészségügyi és növényegészségügyi intézkedésekről, valamint az árukkal kapcsolatos kivételekről szóló fejezetek szintén e cím alá tartoznak. A Megállapodás a vám- és nem vámjellegű akadályok eltörlése mellett új piacrajutási lehetőségeket teremt a szolgáltatások kereskedelmére, a letelepedésre és az elektronikus kereskedelemre (3. cím), a tőkemozgásokra (4. cím), valamint a kormányzati közbeszerzésekre (5. cím) vonatkozó korlátozások oldásával. Rendelkezéseket tartalmaz a szellemi tulajdonjogok oltalmára (6. cím), valamint a verseny előmozdítására (7. cím). A Megállapodás 8. címe a fenntartható fejlődéssel kapcsolatos szabályokat rögzíti, a 9. cím pedig rendelkezéseket tartalmaz a regionális gazdasági integrációs folyamatokra vonatkozóan. A vitarendezési mechanizmust a 10., a nem vámjellegű intézkedésekre vonatkozó közvetítő mechanizmusokat pedig a 11. cím tartalmazza.

A szabályozási környezet átláthatóságára vonatkozó rendelkezéseket a 12. cím, a Megállapodás alapján létrehozott testületek különös feladatait pedig a 13. cím rögzíti.

A 4. §-hoz

Ez a törvény a kihirdetését követő napon lép hatályba. A Megállapodás 353. cikk (2) bekezdése szerint a „Megállapodás az azt a hónapot követő hónap első napján lép hatályba, amikor a Felek értesítették egymást az (1) bekezdésben említett belső jogi eljárások befejezéséről”. Ennek oka, hogy a Megállapodás kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.