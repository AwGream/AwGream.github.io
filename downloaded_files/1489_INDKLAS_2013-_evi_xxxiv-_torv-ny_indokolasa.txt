2013. évi XXXIV. törvény indokolása

az építmények tervezésével és kivitelezésével kapcsolatos egyes viták rendezésében közreműködő szervezetről, és egyes törvényeknek az építésügyi lánctartozások megakadályozásával, valamint a késedelmes fizetésekkel összefüggő módosításáról

-----STARTING---POINT---ALTALANOS--- 

A) Az építmények tervezésével és kivitelezésével kapcsolatos egyes viták rendezésében közreműködő szervezet, és egyes törvényeknek az építésügyi lánctartozások megakadályozásával összefüggő módosítása

A lánctartozások a beruházások leállásán és a versenyképesség romlásán keresztül a mikro-, kis- és középvállalkozások létét, valamint makroszinten a foglalkoztatási mutatókat fenyegeti. A folyamat megállítása, illetve jövőbeni újratermelődésének megakadályozása ma már nemzetgazdasági kérdés. A vállalkozások pénzügyi stabilitása érdekében létrehozandó egy olyan szakértői szerv, amely a szerződésből eredő teljesítések után járó ellenszolgáltatás polgári jogi eszközökkel történő kikényszerítését gyorsítja meg.

A törvény alapján felállításra kerül a Teljesítésigazolási Szakértői Szerv (a továbbiakban: TSZSZ), amely az érintett fél kérelmére és megbízásából, kizárólag a tervezési, építési, kivitelezési feladatok teljesítéséhez kapcsolódó szakkérdéseket vizsgálja. Változatlanul a bírósági eljárásban kerül sor a felperes és alperes által előterjesztett indítványok alapján a tényállás megállapítására (bizonyításra) és a vitában való döntésre. A per során a szabad bizonyítás elve érvényesül, hiszen a bíróság a felek előadása és indítványai alapján további bizonyítást vehet fel, így többek között szakértői bizonyítását is elrendelhet. A fél által a peres iratokhoz csatolt TSZSZ szakvélemény rendeltetése, hogy a perben felmerülő szakkérdésben már rendelkezésre álljon egy olyan szakvélemény, amelyre a bíróság ítéletét alapíthatja. Emellett is érvényesül azonban - és ez igen hangsúlyos célja a törvénynek - a TSZSZ vélemény peres eljárási cselekmények számát csökkentő vagy permegelőző hatása, hiszen jóval nagyobb az esélye annak, hogy a felek között legalább a teljesítés ténykérdéseit illetően egyetértés alakulhat ki és emiatt további bizonyítás nem szükséges, de akár annak is, hogy a felek a szakvélemény (és jogkövetkezményei) ismeretében per nélkül rendezik a köztük fennálló vitás kérdéseket.

A TSZSZ eljárása akkor is kérhető a vállalkozó vagy a megrendelő által, ha a szerződést biztosító mellékkötelezettség érvényesítését a kötelezett jogosulatlannak véli. Ilyenkor a TSZSZ véleménye a szerződést biztosító mellékkötelezettség nyújtójának ad felvilágosítást arról, hogy a mellékkötelezettség érvényesítése vélt vagy valós okok alapján történik. A gyakorlatban az építési ágazatban kötött szerződések biztosítékaként jellemzően a bankgarancia intézménye szolgál. A törvény hatálya azonban - a szerződést biztosító mellékkötelezettség jellegéhez igazodva - kiterjed egyéb, a Ptk. XXIII. fejezetében foglalt szerződést biztosító mellékkötelezettségekre is, annak érdekében, hogy a jogalkotó megakadályozza a - bankgarancián kívüli - egyéb szerződést biztosító mellékkötelezettségek visszaélésszerű alkalmazását.

A TSZSZ igénybevételének lehetséges következményei összegezve:

A felperes - mielőtt bírósághoz fordul - a TSZSZ szakvéleményét kéri. A felperes beperli alperest, mert munkája nem került (részben, vagy egészben) kifizetésre; ezt alátámasztja a TSZSZ szakvéleményével, így a bírósági eljárásban az alábbi lehetőségek állnak fenn:

1. Ha a kérelmező rendelkezik biztosítással, garanciával vagy bírósági letétbe helyezi a kérdéses összeget, akkor a bíróság ideiglenes intézkedésként elrendeli, hogy a másik fél az adott összeget fizesse meg felperesnek.

1.1. Ha a bíróság jogerősen a kérelmező javára ítél, az ideiglenes intézkedés alapján a kérelmező részére megfizetett összeg nála marad.

1.2. Ha a bíróság jogerősen a másik fél javára ítél, az ideiglenes intézkedés alapján a kérelmező részére megfizetett összeg (részben vagy egészben) a másik félnek visszajár. A kérelmező vagy önkéntesen teljesít vagy ennek hiányában a biztosítás, garancia lép életbe, illetve a letét kiutalására kerül sor.

2. Ha a kérelmező nem rendelkezik biztosítással, garanciával, letétre sem kerül sor, akkor a bíróság biztosítási intézkedést rendel el a későbbi esetleges behajtás fedezetének biztosítására; a biztosítási intézkedés foganatosítása a bírósági végrehajtó feladata.

2.1. Ha az elsőfokú bíróság a kérelmező javára ítél, az ítélet végrehajtása - előzetes végrehajthatóság alapján - kérhető, melynek eredményességét a korábbi biztosítási intézkedés segíti elő (a behajtott összegek kifizethetők a kérelmező részére, a biztosítási intézkedéssel már lefoglalt egyéb vagyontárgyakra pedig végrehajtást lehet vezetni).

2.1.1. Ha az elsőfokú bíróság döntése válik jogerőssé, a végrehajtás alapján a kérelmező részére megfizetett (behajtott) összeg nála marad.

2.1.2. Ha a bíróság jogerősen a kérelmező keresetét (részben vagy egészben) elutasítja, a végrehajtás alapján a részére megfizetett vagy behajtott összeg (részben vagy egészben) a másik félnek visszajár.

2.2. Ha az elsőfokú bíróság a másik fél javára ítél, akkor a biztosítási intézkedést a bíróság megszüntetni, a biztosított összeget és vagyontárgyakat fel kell oldani a biztosítási végrehajtás alól.

B) A késedelmes fizetésekkel összefüggő jogharmonizációs célú törvénymódosítások

1. A kereskedelmi ügyletekhez kapcsolódó késedelmes fizetések elleni fellépésről szóló 2011. február 16-i 2011/7/EU európai parlamenti és a tanácsi irányelv (a továbbiakban: irányelv) hatálya a gazdasági szereplők közötti kereskedelmi ügyletekre terjed ki.

Az irányelv szerint kereskedelmi ügylet a vállalkozások, illetve a vállalkozások és hatóságok között lebonyolított minden olyan szerződéses ügylet, amelynek tárgya fizetés ellenében áru adásvétele vagy szolgáltatás nyújtása. Míg tehát az irányelv értelmében a vállalkozások egymás közötti szerződéses jogviszonyában a jogosult és a kötelezett is vállalkozás, addig a hatóság és a vállalkozás közötti kereskedelmi ügylet (szerződés) esetén a pénztartozás tekintetében a vállalkozás csak jogosulti, a hatóság pedig csak kötelezetti pozícióban szerepelhet. Az irányelv sem a hatóságok egymás közötti szerződéses viszonyát, sem a hatóságoknak a vállalkozásnak és hatóságnak sem minősülő jogalanyokkal (ún. magánszemélyek) való szerződéses kapcsolatát, illetve a magánszemélyek egymás közötti szerződéses kapcsolatait nem szabályozza, ahogyan nem tartoznak az irányelv hatálya alá a fogyasztói szerződések sem. [irányelv 1. és 2. cikk]

Gazdasági szereplők alatt az irányelv a vállalkozásokat, valamint a 2004/17/EK irányelv 2. cikk (1) bekezdésének a) pontjára és a 2004/18/EK irányelv 1. cikk (9) bekezdésére utalással meghatározott ún. hatóságot is érti. Mindezek alapján hatóság az utaló szabályban meghatározott irányelvek szerinti bármely ajánlatkérő szerv, függetlenül az általa megkötött szerződés tárgyától vagy értékétől. Hatóságnak tekinthetők tehát a közhatalom gyakorlására jogosult jogi személyek (pl. az állam, a területi vagy a helyi önkormányzatok, az utóbbiak társulásai, a költségvetési szervek), valamint a közjogi jellegű szabályok hatálya alá eső, nagyobb részt az állam, illetve a területi vagy helyi önkormányzatok, az utóbbiak társulásai, a költségvetési szervek által finanszírozott, kifejezetten közérdek megvalósítását szolgáló jogi személyek (ún. közjogi intézmények; közintézmények és közvállalkozások) is, függetlenül attól, hogy ténylegesen közbeszerzési eljárás lefolytatására kötelezettek-e az adott szerződés megkötése tekintetében. [2. cikk 2. pont]

Az irányelv értelmében vállalkozás a hatóságnak nem minősülő, önálló gazdasági vagy szakmai tevékenységet folytató szervezet, függetlenül attól, hogy az adott tevékenységet egy vagy több személy végzi-e. [2. cikk 3. pont]

Az irányelv szerint a vállalkozások egymás közötti szerződéses viszonyában, valamint a pénzbeli ellenszolgáltatásra szerződés alapján kötelezett hatóság és a hitelező vállalkozás viszonyában a szolgáltatásért járó pénzbeli ellenszolgáltatás határidőn túli kifizetése esetén a hitelező késedelmi kamatra jogosult. Főszabály szerint a késedelmi kamat számításának kezdeti időpontja - mind vállalkozások egymás közötti viszonyában, mind a hatóság és a vállalkozás viszonyában - a szerződés szerinti pénzbeli ellenszolgáltatás teljesítési határidejének (eredménytelen) lejártát követő nap.

Ilyen határidő hiányában a vállalkozások egymás közötti szerződéses kapcsolatában késedelmi kamat, az irányelv kisegítő szabálya alapján, a másik fél számlaadásától vagy áru-, illetve szolgáltatásnyújtásától számított 31. naptól jár. [3. cikk (3) bekezdés b) pont]

Az irányelv a hatóságok vonatkozásában nem a késedelmi kamat esedékességének, hanem a pénzbeli ellenszolgáltatás esedékességének a határidejét határozza meg. A hatóságok tekintetében a késedelmi kamatfizetési kötelezettség tehát minden esetben kezdetét veszi a hatóságnak a pénzbeli ellenszolgáltatás nyújtására vonatkozó kötelezettségszegését követő napon.

A hatóság a pénzbeli ellenszolgáltatás megfizetésére főszabályként a hitelező számlájának kézhezvételétől, vagy az általa szolgáltatott áru átvételétől számított 30 napon belül köteles [4. cikk (3) bekezdés], kivéve, ha a szerződő felek kifejezetten másban állapodtak meg és ez a kikötés a szerződés egyedi jellege vagy sajátossága miatt tényszerűen indokolt volt. A tagállami jogszabályok azonban ebben a kivételi körben sem biztosíthatnak jogot a szerződő feleknek arra, hogy a 60 naptári napot meghaladó kifizetési határidőre vonatkozóan érvényesen (végrehajthatóan) szerződésben megállapodjanak. [4. cikk (6) bekezdés]

Az irányelv 4. cikk (4) bekezdése értelmében a 4. cikk (3) bekezdésében főszabályként előírt 30 napos fizetési határidőt a tagállamok - külön notifikációs kötelezettség mellett - legfeljebb 60 napra meghosszabbíthatják a következő hatóságok számára:

a) azok az ipari vagy kereskedelmi jellegű (áru)szolgáltatási szektorban működő, gazdasági tevékenységet folytató hatóságok, amelyekre a 2006/111/EK bizottsági irányelvben meghatározott átláthatósági követelmények vonatkoznak, valamint

b) azok az egészségügyi szolgáltatást nyújtó közintézmények, amelyeket e célból megfelelően elismertek.

Mind a vállalkozások közötti, mind a hatóságok és a vállalkozások közötti szerződések esetében a késedelmi kamat a mindenkori referencia-kamatláb - Magyarországon ez a jegybanki alapkamat - 8 százalékponttal növelt összege. A referencia-kamatláb az érintett év első félévében az adott év január 1-jén, az érintett év második félévében az adott év július 1-jén érvényes kamatláb. [2. cikk 6-7. pont; 3. cikk (2) bekezdés; 4. cikk (2) bekezdés]

Az irányelv nem akadályozza meg a szerződő feleket az alkalmazandó nemzeti jog által megengedett fizetési ütemezés meghatározásában, így részletfizetés kikötésében sem. Ebben az esetben a részletfizetés esedékességére, késedelmes teljesítésére kell megfelelően alkalmazni az irányelvet, illetve az azt átültető, alkalmazandó tagállami szabályozást. [5. cikk]

Az irányelv értelmében a tagállamok kötelesek biztosítani azt is, hogy amennyiben a vállalkozások egymás közötti, illetve a hatóság és vállalkozás közötti szerződéses ügyletekben késedelmi kamat fizetése válik esedékessé, a hitelező a pénztartozás és a késedelmi kamat megfizetésén túl legalább 40 euró értékű behajtási költséget is követelhessen. A legalább 40 eurónyi behajtási költség olyan átalányösszeg, amelyen felül a hitelező jogosult az ezt meghaladó összegű behajtási költségét is érvényesíteni. [6. cikk]

Az irányelv mind a vállalkozások közötti, mind a hatóság és vállalkozás közötti kereskedelmi ügyletek esetén megkívánja, hogy a tagállamok rendelkezzenek arról, hogy a szerződéses vagy a gyakorlatban alkalmazott, a fizetési határnapra vagy határidőre, a késedelmi kamatlábra vagy a behajtási költségek megtérítésére vonatkozó feltétel ne legyen végrehajtható, vagy arra hivatkozással kártérítési igényt lehessen támasztani, amennyiben ez a hitelező számára súlyosan hátrányos. Az irányelv értelmében annak megállapításakor, hogy valamely szerződéses feltétel vagy gyakorlat súlyosan hátrányos-e a hitelező számára, minden körülményt figyelembe kell venni, így különösen:

a) a helyes kereskedelmi gyakorlattól való nagymértékű eltérést, amely ellentétes a jóhiszeműség és a tisztességes kereskedés elvével;

b) a termék vagy a szolgáltatás jellegét; és

c) olyan objektív ok fennállását, amely miatt az adós eltért a késedelmes fizetés esetén alkalmazott törvényes kamatlábtól, az irányelv által előírt fizetési határidőtől vagy a behajtási költség fedezeteként szolgáló 40 eurónyi átalányösszegtől. [7. cikk (1) bekezdés]

Emellett az irányelv kifejezetten vélelmezi, hogy a késedelmi kamatot kizáró valamely szerződéses feltétel vagy gyakorlat, továbbá a behajtási költségek legalább 40 eurónyi átalányösszegként való megtérítését kizáró valamely szerződéses feltétel vagy gyakorlat súlyosan hátrányosnak minősül. [7. cikk (2) és (3) bekezdés]

Az irányelv előírja, hogy a tagállamok biztosítsák, hogy a hitelezők és versenytársak érdekében megfelelő és hatékony eszközök álljanak rendelkezésre annak érdekében, hogy megakadályozzák az irányelv értelmében súlyosan hátrányos szerződéses feltételek és gyakorlatok további alkalmazását. Kifejezetten ilyen eszköznek tekinti az irányelv a közérdekű igényérvényesítés biztosítását is. A közérdekű igényérvényesítés keretében az érdekképviseleti szervezetként hivatalosan elismert és a vállalkozások jogos érdekeit képviselő szervezetek számára az alkalmazandó nemzeti jognak lehetővé kell tennie, hogy e szervezetek keresetet indíthassanak a bíróság vagy a hatáskörrel rendelkező közigazgatási hatóságok előtt azon az alapon, hogy a szerződési feltételek vagy a gyakorlatok az irányelv értelmében súlyosan hátrányosak, és így megfelelő és hatékony eszközöket alkalmazhassanak azok további alkalmazásának megakadályozására. [7. cikk (4) és (5) bekezdés]

A tagállamok az irányelv értelmében biztosítják, hogy a nemzeti joguk lehetővé teszi a szerződő felek számára tulajdonjog fenntartásának kikötését, amennyiben az áru teljesítése előtt a szerződő felek ebben kifejezetten megállapodtak. A tulajdonjog-fenntartás az áru ellenértékének teljes kiegyenlítéséig köthető ki. [9. cikk]

A tagállamok számára előírt kötelezettség az is, hogy biztosítsák, hogy nem vitatott tartozás vagy eljárás esetén a hitelező keresetlevelének (kérelmének) a bíróságnál (a hatáskörrel rendelkező hatóságnál) történő benyújtásától számított 90 naptári napon belül, akár gyorsított eljárás keretében is érvényt lehessen szerezni, a tartozás behajtását végrehajtási jogcím megszerzésével el lehessen érni.

2. A késedelmi kamat fizetése, annak esedékessége és mértéke a hatályos magyar jogszabályok értelmében ugyan már most is rendezett, azonban a vállalkozások (gazdálkodó szervezetek) egymás közötti szerződéses kapcsolatai vonatkozásában a jogalkotó e kérdéseket a 2011/7/EU irányelv által hatályon kívül helyezett azonos tárgyú irányelv, a kereskedelmi ügyletekhez kapcsolódó késedelmes fizetések elleni fellépésről szóló 2000. június 29-i 2000/35/EK európai parlamenti és tanácsi irányelv rendelkezéseinek megfelelően szabályozta. Az új irányelv a jogelőd irányelvhez képest néhány lényegi ponton eltér, így az új irányelv rendelkezéseinek való hazai megfelelés a vonatkozó magyar jogszabályok módosítását is szükségessé teszi.

2.1. Az új irányelv által eredményezett változás a vállalkozások egymás közötti szerződéses viszonyában a következő:

a) a késedelmi kamat mértéke növekszik: az a referencia-kamatlábnak nem 7 (hét), hanem 8 (nyolc) százalékponttal növelt összege lesz [pl. ha a késedelem szempontjából releváns referencia-kamatláb - Magyarországon ez a jegybanki alapkamat - 5%-os, akkor 2013. április 5-től már nem 12% (5%+7%), hanem 13% (5%+8%) lesz a késedelmi kamat mértéke];

b) módosul a kamatszámítás szempontjából alkalmazandó referencia-kamatláb fogalma (az irányadó, kiindulópontként szolgáló kamatláb most már nem a késedelemmel érintett naptári félévet megelőző utolsó napon érvényes referencia-kamatláb, hanem a késedelemmel érintett év első félévében az adott év január 1-jén érvényes referencia-kamatláb, illetve ha a késedelem az adott év második félévét érinti, az adott év július 1-jén érvényes referencia-kamatláb);

c) a késedelmes teljesítés esetén az adós legalább 40 eurónyi költségtérítés megfizetésére is köteles lesz a hitelező számára a hitelező behajtási költségeinek fedezeteként. Az irányelv értelmében a 40 euró egy minimumátalányt jelent, amely a hitelezőnek az adós késedelme esetén mindenképpen jár, akkor is, ha késedelmét az adós kimenti, illetve, ha a hitelezőnek behajtási költsége egyáltalán nem merült fel; az ezt meghaladó költségét a hitelező viszont csak a költség meglétének és mértékének bizonyítása mellett követelheti.

2.2. Az irányelvnek való megfelelés a szerződésből eredő hatósági pénztartozások vállalkozásoknak való megfizetése vonatkozásában jelentősnek tekinthető szabálymódosulással jár:

a) a Polgári Törvénykönyvről szóló 1959. évi IV. törvény (a továbbiakban: hatályos Ptk.) szerint:

a/1. a hatóság irányelvi fogalmának a hatályos Ptk. gazdálkodó szervezet fogalma által lefedett személyi köre tekintetében, a hatóságnak nem minősülő gazdálkodó szervezettel (vállalkozással) kötött szerződés alapján a szerződéses szolgáltatás hatóság általi késedelmes kifizetése esetén fizetendő késedelmi kamat mértéke megegyezik az irányadó jegybanki alapkamat hét százalékkal (az irányelv alapján helyesen: százalékponttal) emelt összegével; [vö. hatályos Ptk. 301/A. §, 685. § c) pont]

a/2. míg a hatóságnak magánszemélyekkel szembeni szerződése alapján a pénztartozás hatóság általi késedelmes teljesítése esetén, továbbá az irányelv szerint hatóságnak nem minősülő, az államháztartási alrendszert mégis érintő szerződések esetén a késedelmi kamat mértéke legalább a jegybanki alapkamattal megegyező mértékű kamat;

- míg az irányelv alapján az a/1. pontban jelzett szerződésből eredő hatósági pénztartozások esetén a késedelemi kamat nem lehet majd kevesebb az irányadó referencia-kamat, azaz Magyarországon a jegybanki alapkamat nyolc százalékponttal növelt összegénél,

- addig az a/2. pontban foglalt személyi körre, szerződéses kapcsolataikra, pedig alkotmányosan nem volna elfogadható az a/1. pont alatt írt magasabb késedelemi kamat-mértéknél alacsonyabb, csupán a jegybanki alapkamattal megegyező mértékű késedelmi kamat-minimum előírása;

b) a pénzbeli ellenszolgáltatás esedékessége pedig ezentúl a - közbeszerzési eljárás lefolytatását nem feltételező - szerződéses szolgáltatások kifizetése esetén sem haladhatja meg a hitelező számlája kézhezvételétől, illetve a szolgáltatás teljesítésétől számított 30, illetve 60 naptári napot (kiemelendő, hogy a Kbt., a hatálya alá eső szerződések vonatkozásában, az e kifizetési határidőkre vonatkozó uniós követelményeket már 2012. január 1-jétől alkalmazni rendeli);

c) a hatóság szintén köteles lesz legalább 40 eurónyi behajtási költség - mint átalány - vállalkozásnak való megfizetésére;

d) a kamatszámítás szempontjából alkalmazandó referencia-kamatláb fogalma a hatóságok vonatkozásában megegyezik a vállalkozások egymás közötti viszonyára tekintettel előírt új referencia-kamatláb fogalommal.

3. Tekintettel arra, hogy az irányelv tárgyi hatálya alapvetően a magánjogi szabályozás homlokterébe esik és a vállalkozások egymás közötti szerződései vonatkozásában a személyi hatály szempontjából sincs szükség a magánjog számára idegen jellegű, közjogi tartalmú szabályozásra, az irányelv ezen rendelkezései a mindenkori Polgári Törvénykönyvben átültethetőek, illetve azoknak a magánjogi kódex részben már kifejezett átültetés nélkül is megfelel. Magyarország az irányelvnek a vállalkozások egymás közötti szerződéses viszonyára vonatkozó rendelkezéseit (a 2. cikk nagy részét, a 3. cikket, az 5-7. cikkeket és a 9. cikket) ezért a mindenkori Polgári Törvénykönyvben ülteti át. Az irányelvnek a vállalkozások viszonylatában az új Polgári Törvénykönyv (a továbbiakban: új Ptk.) hatályba lépéséig a hatályos Ptk. módosítása tesz eleget.

A hatályos Ptk. módosítására az új irányelv által eredményezett változások körében - az új Ptk. megoldásait is szem előtt tartva - kerül sor. Ennek megfelelően módosul a hatályos Ptk.-nak a pénztartozás teljesítésére, a gazdálkodó szervezetek közötti szerződés késedelmes teljesítése esetén fizetendő késedelmi kamatra, valamint a gazdálkodó szervezetnek nem minősülő jogalanyokra vonatkozóan is a késedelmi kamat számítása szempontjából irányadó jegybanki alapkamat meghatározására vonatkozó szabálya. [Ptk. módosított 232. § (3) bekezdése, 236. § (2) bekezdése, új 292/A. §-a, módosított 298. § a) pontja, 301. § (1)-(3) bekezdése és 685. § c) pontja]. A módosítás kiveszi továbbá az irányelv által lefedett rendelkezések vonatkozásában a gazdálkodó szervezet fogalma alól az irányelv értelmében hatóságnak minősülő gazdálkodó szervezeteket azzal, hogy azokra bevezeti a hatóság fogalmát [Ptk. 685. § új f) pontja].

Az irányelvnek az állami szféra - az irányelv fogalomhasználata szerinti „hatóság” - vállalkozások irányában fennálló szerződéses pénztartozásaira vonatkozó sajátos rendelkezéseit (4. cikk) egyrészt a hatályos Ptk.-ban [Ptk. új 292/B. §-a, 301/B. §-a, és új 685. § f) pontja] másrészt - a közbeszerzési eljárás eredményeként megkötött szerződésekre figyelemmel - a közbeszerzésekről szóló törvényben (a továbbiakban: Kbt.) lehetséges átültetni. Azok az irányelvi rendelkezések (a 2. cikk egy része, az 5-7. cikkek, valamint a 9. cikk), amelyek a szerződés kötelezetti pozíciójában lévő hatóságokra - a vállalkozások egymás közötti szerződéses jogviszonyában kötelezetti pozícióban lévő vállalkozásokhoz hasonlóan - szintén vonatkoznak, általában nem igényelnek a Kbt.-ben külön átültetést.

Ezen kívül - nem jogharmonizációs kötelezettségből fakadóan, hanem a szabályozás egységesítése érdekében, alkotmányossági megfontolások alapján - a hatályos Ptk.-ban a vállalkozásokat a hatóságokkal szemben megillető szerződéses jogosultságokhoz hasonlóan rendezhetőek a hatóságnak a magánszemélyekkel szemben fennálló, szerződésből eredő fizetési kötelezettségei is, a hatályos Ptk. 301. § (2) bekezdésében foglalt rendelkezésnek más tartalmú rendelkezéssel való felváltására is tekintettel.

A Kbt. módosítására az irányelv értelmében szerződő hatóságnak minősülő jogalanyok - a Kbt. 6. §-a szerinti ajánlatkérők - által a hatóságnak nem minősülő jogalanyokkal közbeszerzési eljárás alapján megkötött szerződések vonatkozásában kerül sor. E körben módosul a Kbt.-nek a késedelmi kamat törvényben meghatározott esedékességétől és mértékétől a hitelező hátrányára eltérő szerződési kikötés semmisségére vonatkozó rendelkezése. A pénztartozás teljesítésére vonatkozó határidő tekintetében módosításra nincs szükség, hiszen a Kbt. 130. § (3)-(4) bekezdése - hasonlóan a Kbt. 130. § (5)-(6) bekezdéséhez, valamint a 131. § (3) bekezdéséhez - már az új irányelvi szabályozásra tekintettel lévő rendelkezéseket tartalmaz, amely rendelkezések már 2012. január 1-jétől hatályosak. E speciális szabályok mellett a Kbt. 3. §-a értelmében a közbeszerzési eljárás alapján megkötött szerződésekre továbbra is alkalmazni kell a Kbt. által eltérően nem, vagy nem kimerítően szabályozott esetekben a mindenkori Ptk. vonatkozó rendelkezéseit.

Az irányelv további cikkei vagy nem igényelnek átültetést, vagy azoknak a hatályos magyar szabályozás már eleve megfelel.

Magyarország élni kíván az irányelv 12. cikkének (4) bekezdésében szereplő azon opcionális rendelkezés nyújtotta lehetőséggel, hogy a 2011/7/EU irányelv szabályait csak felmenő rendszerben, azaz 2013. március 16-tól megkötött szerződések esetén kelljen alkalmazni. Erre figyelemmel az ezen időpontot megelőzően megkötött, illetve a pénztartozás és a késedelmi kamat tekintetében 2013. március 15. napját követően nem módosított szerződésekre a 2011/7/EU irányelv által hatályon kívül helyezett „jogelőd irányelv”, a 2000/35/EK irányelv rendelkezései és az ennek megfelelő - jelenleg is hatályos - magyar jogszabályi rendelkezések maradnak majd irányadóak.

-----STARTING---POINT---RESZLETES---

Az 1-2. §-hoz

A TSZSZ az a szakértői szerv, amely a törvény szerinti szakkérdésekben szakértői véleményt ad a fél kérelme alapján. A TSZSZ a tervezési, építési, kivitelezési szerződés teljesítéséből eredő kérdésekben a megrendelő, a kivitelező, vagy az alvállalkozó megbízására ad szakvéleményt. Ez történhet akkor is, ha a teljesítés igazolás kiadása nem történt meg, vagy a kiadás vitás, de akkor is, ha a teljesítés igazolás kiadásra került, de annak alapján a kifizetés nem történt meg. A TSZSZ megbízás alapján ad szakvéleményt, a peres, nemperes és hatósági eljárásban, illetve büntető és szabálysértési eljárásban nem rendelhető ki, kivéve a TSZSZ szakvéleményére alapított pert, ahol lehetséges a szakvélemény kiegészítése, azzal kapcsolatban kérdések feltétele, vagy a szakértői tanács elnökének személyes meghallgatása.

A törvény tárgyi hatálya az alábbiakra tekintettel került mind a tervezési, mind az építési és kivitelezési munkákra kiterjedően meghatározásra:

Nem csak a kivitelezési munkáknál, hanem a tervezési szerződések teljesítésénél is tapasztalható a kifizetések elmaradása, amely a vállalkozások pénzügyi ellehetetlenüléséhez vezet.

Annak ellenére, hogy a tervezési szerződés jellegében (kevésbé konkrét követelményeket határoz meg) eltér a kivitelezési szerződéstől, a tervezési szerződésben is vannak olyan konkrét elemek, melynek teljesülését a TSZSZ vizsgálni képes (pl. a szükséges műszaki paramétereket a terv tartalmazza-e, a megvalósíthatóságnak megfelel-e).

A tervezési szerződés sajátos jellegéből adódóan eltérő szakértői tevékenység követelményeit végrehajtási rendeletben szükséges pontosítani.

A TSZSZ eljárása abban az esetben is kérhető a vállalkozó vagy a megrendelő által, ha a szerződést biztosító mellékkötelezettség teljesítését a kötelezett jogosulatlannak véli. Ilyen mellékkötelezettség lehet a bankgarancia, a kezesség és a zálogjog. A szerződést biztosító mellékkötelezettségek közül jelenleg a bankgarancia alkalmazása a legelterjedtebb, ugyanakkor amennyiben kizárólag erre terjedne ki a szabályozás hatálya, úgy az a többi mellékkötelezettség visszaélésszerű alkalmazásához vezethetne. A Ptk. XXIII. fejezetében foglalt mellékkötelezettségek közül a fent nevezettek alkalmasak tervezési, építési és kivitelezési szerződések biztosítékaként, illetve ezek tekintetében történő szabályozás alkalmas a törvény által célzott joghatás kiváltására (az építési vállalkozások akkor érvényesíthetik a mellékkötelezettségben foglaltakat, amennyiben amögött valós indokok állnak, pl. készfizető kezessel szemben ne legyen lehetőség követelés rosszhiszemű érvényesítésére).

A törvényben nem szabályozott kérdésekben a TSZSZ, valamint tagjának a jogaira és kötelezettségeire az igazságügyi szakértői tevékenységről szóló 2005. évi XLVII. törvény (a továbbiakban: Szaktv.) rendelkezéseit megfelelően alkalmazni kell, hiszen a tevékenység tartalmánál, az eljárók kötelmeinél fogva szakértői tevékenységről van szó. A TSZSZ a Magyarországon történő építési beruházások körében járhat el.

A TSZSZ-t a törvényben foglalt feltételek fennállása esetén közreműködési kötelezettség terheli. Ha a félnek a szakértői vélemény elkészítésére vonatkozó megbízás elfogadása iránti kérelme megfelel a törvényben (és a végrehajtására kiadandó rendeletekben) foglalt feltételeknek, a TSZSZ-nek a megbízást el kell fogadnia és teljesítenie kell, ellenkező esetben a megbízást vissza kell utasítani és ennek tényéről - a visszautasítás okának megjelölésével - értesíteni kell a felet.

Szerződést biztosító mellékkötelezettség érvényesítéséhez kapcsolódó kérelem esetén a halasztó hatály bevezetése mellett a TSZSZ véleményének a biztosítékot nyújtó jogi vagy természetes személyhez történő megérkezéséig a biztosítékot nyújtónak nem kell teljesítenie.

A 3-5. §-hoz

A TSZSZ a Magyar Kereskedelmi és Iparkamara mellett működik, vezetőjét és vezető helyettesét az igazságügyi szakértők közül az építésgazdaságért felelős miniszter az igazságügyért felelős miniszter, tagjait ugyanezen körből a Magyar Kereskedelmi és Iparkamara, a Magyar Mérnöki Kamara, a Magyar Építész Kamara, a Magyar Igazságügyi Szakértői Kamara az igazságügyért felelős miniszter egyetértésével az építésgazdaságért felelős miniszter nevezi ki. A TSZSZ nevében a szakvéleményt - saját szakmai felelőssége mellett - a TSZSZ három tagú szakértői tanácsa adja; a tanács tagjait a TSZSZ vezetője jelöli ki. A tanács tagjaira ugyanazok a kizáró okok vonatkoznak, mint a polgári eljárásban eljáró szakértőkre, és mind a TSZSZ vezetőjének, mind a tagoknak kötelezettségük az, hogy gondoskodjanak arról, hogy ne járjon el kizárt szakértő (az előbbi a kijelöléssel, az utóbbiak a kizárási okok bejelentésével).

A kijelöléskor a TSZSZ vezetője köteles gondoskodni arról, hogy az ügyben a kompetens, a szakértői vizsgálatot leggyorsabban, legeredményesebben elvégző szakértők járjanak el (praktikusan a vizsgálat helyszínéhez legközelebbi szakértők kijelölésére kerül sor). Ennek az a feltétele, hogy a TSZSZ az ország egész területén biztosítsa a szakértői feladatok ellátását. A tagok kinevezésével lényegében egy országos „szakértői hálózat” létrehozására kerül sor, amelyben a szakértők főszabály szerint egy körülhatárolt földrajzi területen (tipikusan megyében) történő eljárásra vállalkoznak, kivételes esetben (pl. kizárás, megfelelő szakértő hiánya stb.) pedig részt vesznek más megyékben szükséges vizsgálatok elvégzésében is.

A 6-8. §-hoz

A TSZSZ szakvéleményt ad ki az eljárást kezdeményező fél számára, ennek során vizsgálja a fél kérelmére a szerződést biztosító mellékkötelezettséget megalapozó szerződés teljesítését is. Kivonatot abban az esetben ad ki, ha a jogosult nem közvetlenül a kötelezettől, hanem egy harmadik személytől vagy szervezettől nyerhet kielégítést.

A TSZSZ szakvéleményét legfeljebb 30 napon belül készíti el, ami kivételes esetben (több időt igénylő vizsgálat, vagy elháríthatatlan akadály stb. miatt) 30 nappal meghosszabbítható. A határidő meghosszabbításáról nem az eljáró tanács, hanem a TSZSZ vezetője dönt, és erről értesíti az érintetteket.

A szakvélemény a következő kérdések tárgyában készül: a szerződés műszaki tartalma szerint a vállalkozót (alvállalkozót) terhelő tervezési és kivitelezési munkák leírása, e munkák közül a teljes bizonyossággal megállapíthatóan teljesített kivitelezési munkák mennyiségének és minőségének meghatározása, a teljes bizonyossággal megállapíthatóan el nem végzett tervezési és kivitelezési munkák meghatározása, valamint mindezen munkák szerződés szerinti értéke. Annak érdekében, hogy egyértelmű legyen a vizsgált teljesítés, a szakértői vélemény részét képezi a fél által csatolt szerződés másolata is.

Tekintettel arra, hogy egyes szerződést biztosító mellékkötelezettségek esetén a biztosítékot nyújtónak az el nem végzett munkálatok miatt van fizetési vagy egyéb helytállási kötelezettsége, a TSZSZ feladata a teljes bizonyossággal megállapíthatóan el nem végzett kivitelezési munkák meghatározására is irányul.

A szakértői tanács a szakértői vélemény elkészítéséhez szükséges vizsgálatot a kivitelezés helyszínén végzi el; melyről jegyzőkönyvet készít. Alapvető fontosságú, hogy biztosított legyen a vizsgálat elvégzése, ennek érdekében a törvény rögzíti mind a szakértő jogait, mind a szakértői vizsgálat tűrésére, illetve elősegítésére vonatkozó kötelezettséget. Ha ezen utóbbinak nem tesznek eleget, ennek tényét a szakértői tanács a jegyzőkönyvben rögzíti és a fél kérelmére kezdeményezi a rendőrség bevonását a szakértői vizsgálat elvégzésének biztosítása érdekében. A szemle megtartására a közigazgatási és hatósági eljárásról szóló törvény szemlére vonatkozó rendelkezéseit kell alkalmazni.

A törvény meghatározza a szakértői vélemény legfontosabb formai követelményeit (írásban készül, aláírások, vezetői ellenjegyzés, bélyegző stb.). Bankgarancia lehívás esetén a bank fizetésre kötelezett lehet a lehívó felé, a kifizetés szükségességét a TSZSZ szakvéleménye erősíti meg a szakértői vélemény megküldésével.

Megakadályozza a törvény kijátszását az a rendelkezés, amely szerint semmis az a szerződési kikötés, amely a TSZSZ eljárását kizárja, korlátozza vagy az eljárás kezdeményezéséhez negatív jogkövetkezményt fűz.

-----STARTING---POINT---VEGE---

A 9. §-hoz

A törvény felhatalmazást ad a Kormánynak arra, hogy rendeletben állapíthassa meg a TSZSZ-re vonatkozó azon rendelkezéseket, amelyek törvényi szinten való elhelyezése nem indokolt (a TSZSZ tagjaira, szervezetére, működésére, eljárására és díjazására vonatkozó részletes szabályok).

A 10. §-hoz

A késedelmes fizetésekkel kapcsolatos 2011/7/EU irányelvet átültető rendelkezések a kihirdetést követő napon, április 5-én hatályba léptek.

A törvény rendelkezéseit - figyelemmel az irányelv 12. cikkének (4) bekezdésében szereplő opcionális rendelkezés nyújtotta lehetőségre - csak a 2013. április 5-én és azt követően megkötött szerződésekre, továbbá a törvény hatálybalépését követően a pénztartozás és a késedelmi kamat vonatkozásában módosított szerződésekre kell alkalmazni.

Erre figyelemmel az ezen időpontot megelőzően megkötött, illetve a pénztartozás és a késedelmi kamat tekintetében nem módosított szerződésekre a 2011/7/EU irányelv által hatályon kívül helyezett „jogelőd irányelv”, a 2000/35/EK irányelv rendelkezései és az ennek megfelelő - a módosítás előtt hatályos - magyar jogszabályi rendelkezések maradnak majd irányadóak.

Külön átmeneti rendelkezésre azonban nincs szükség sem ehelyütt, sem az egyes, a törvény által módosított törvényeknél, törvényerejű rendeletnél, mivel a jogalkotásról szóló 2010. évi CXXX. törvény (a továbbiakban: Jat.) 15. § (1) bekezdés a) pontja biztosítja, hogy a törvény által átvezetett törvénymódosításokat csak a 2013. április 5-én, ill. azt követően megkötött szerződésekből eredő pénzkövetelésekre lehessen alkalmazni. A Jat. 15. § (2) bekezdés a) pontja biztosítja, hogy a módosítások csak felmenő rendszerben legyenek alkalmazandóak.

A törvény a TSZSZ-re vonatkozó szabályokra - a megfelelő felkészülési idő biztosítása érdekében - 2013. július 1-jei hatálybalépési időpontot állapít meg. A törvénynek a TSZSZ szakvéleményére alapított perre vonatkozó szabályai két lépésben lépnek hatályba, főszabály szerint 2013. szeptember 1-jén, míg az eljárásban érvényesülő kötelező elektronikus kommunikációra vonatkozó szabályok 2014. január 1-jén; eddig az időpontig az elektronikus kommunikációra az általános szabályok az irányadóak.

A 11. §-hoz

A rendelkezés sarkalatossági záradékot tartalmaz.

A 12. §-hoz

A kereskedelmi ügyletekhez kapcsolódó késedelmes fizetések elleni fellépésről szóló 2011. február 16-i 2011/7/EU európai parlamenti és tanács irányelvnek való megfelelést szolgálja (megfelelési záradékot vezet be).

A 13. §-hoz

A törvény módosítja a polgári perrendtartást, külön fejezetben szabályozva azokat a pereket, amelyeket a tervezési, építési, kivitelezési szerződés teljesítéséből eredő díjkövetelés érvényesítése iránt indítanak, és amelyekben a felperes az érvényesíteni kívánt jog alapjául a TSZSZ szakvéleményére hivatkozik. A per tehát csak a két konjunktív feltétel megvalósulása esetén tartozik e speciális szabályok alá. E perek a pertárgy értékétől függetlenül kiemelt jelentőségű pernek minősülnek, függetlenül attól, hogy járásbíróság vagy törvényszék előtt indítják-e meg őket. E perekre a kiemelt jelentőségű perek rendelkezéseit az itt szabályozott eltérésekkel alkalmazni kell.

A szabályozás célja, hogy mind a bíróság, mind a felek részére olyan speciális rendelkezéseket, kötelezettségeket írjon elő, amelyek elősegítik e perek gyors befejezését. E célból a keresetlevelet a szakvélemény kézbesítésétől számított hatvannapos határidőn belül kell benyújtani, ahhoz csatolni kell a szakvéleményt, annak kézbesítési időpontját igazoló okiratot, valamint mindenképpen kötelező a jogvita peren kívüli elintézésének megkísérlése a szakvélemény tartalmára figyelemmel. Ha a felperes ezeket a kötelezettségeit elmulasztja, úgy a pert az általános szabályok alapján kell lefolytatni. Tekintettel arra, hogy a TSZSZ 2013. július 1-jén megkezdi működését, a törvény a keresetindítási határidő tekintetében megfelelő átmeneti szabályt is tartalmaz.

A speciális szabályozás lényegi eleme, hogy a fél kérelme esetén a bíróságnak kötelező elrendelnie az ideiglenes intézkedést olyan összegben, amely a TSZSZ szakvéleménye szerint a teljes bizonyossággal teljesített munkák szerződés szerinti értéke. Ennek célja, hogy a fél ahhoz az összeghez ideiglenes intézkedés keretében mindenképpen hozzájusson, amelynek megfelelő munkákat teljes bizonyossággal teljesítette. A pertárgy értékétől függetlenül azonban az ideiglenes intézkedést 400 millió forintnál nagyobb összegre nem lehet elrendelni. E szabályok alkalmazásának csak akkor van helye, ha a kérelmező igazolja, hogy az ideiglenes intézkedéssel megkapott összeg visszafizetése biztosított. A bíróság az ideiglenes intézkedés iránti kérelemről a feleket nem nyilatkoztatja meg, hanem a rendelkezésre álló iratok alapján dönt. A kérelemhez csatolni kell a biztosítékot igazoló okirati bizonyítékot, ennek pótlására hiánypótlási felhívás nem adható ki, és a mulasztás igazolásának sincs helye.

A törvény szabályozza a TSZSZ szakvéleményének perbeli felhasználását is. A TSZSZ szakvéleménye ugyanolyan bizonyítási eszköznek minősül, mint a perben kirendelt szakértő szakvéleménye, ezért lehetséges a per során annak kiegészítése, kérdések feltevése, a szakértői tanács elnökének személyes meghallgatása, valamint szükség esetén más szakértő kirendelése. E szabályokat akkor is alkalmazni kell, ha a pert az általános szabályok szerint kell lefolytatni.

A törvény a perek gyors befejezésének érdekében a pertárgy értékétől függetlenül korlátozza a keresetváltoztatás, a viszontkereset és a beszámítási kifogás előterjeszthetőségének lehetőségét.

A törvény megköveteli az ítélet előzetes végrehajthatóságának kimondását, de ez csak 400 millió forintot meg nem haladó összegre lehetséges, és csak a tervezési, építési, kivitelezési szerződés teljesítéséből eredő díjkövetelés megfizetésére kötelező részben, ha az a TSZSZ szakvéleményében meghatározott összeget (részben, vagy egészben) mint pénzbeli marasztalást tartalmazza. Ezzel a törvény előzetes végrehajthatóságot biztosít arra az esetre, ha a TSZSZ szakvéleményével alátámasztott pénzösszeg megfizetésére vonatkozó kereseti kérelemnek az elsőfokú bíróság ítéletében helyt ad. Az eljárás ezen stádiumában a jog és a ténykérdések bizonyítása már olyan fokú (annyira megalapozott), hogy indokolt a felperest (általában elvégzett munkájukért az ellenértéket meg nem kapott alvállalkozókat) pénzeszközökhöz juttatni.

A törvény kötelező elektronikus kommunikációt ír elő 2014. január 1. napjától, az ezen időpontot követően indult perekben. Ha a fél beadványát nem elektronikus úton terjeszti elő, akkor az abban foglalt nyilatkozat hatálytalan. A bíróságnak az ilyen beadvánnyal tennivalója nincsen, azt nem kell hiánypótoltatnia. A kötelező alakiság megsértésével benyújtott nyilatkozat a törvény erejénél fogva nem képes joghatás kiváltására.

A Pp. módosításával a törvény lehetővé teszi, hogy egymillió forintot meg nem haladó követelés esetén is választási jog illesse meg a díjkövetelés jogosultját: vagy fizetési meghagyásos eljárást indít, vagy a TSZSZ szakvéleményére alapított pert.

A (5) bekezdés b) pontja a kereskedelmi ügyletekhez kapcsolódó késedelmes fizetések elleni fellépésről szóló 2011. február 16-i 2011/7/EU európai parlamenti és tanács irányelvnek való megfelelést szolgálja.

A 14. §-hoz

A törvény a Ptk. pénztartozás teljesítésére irányadó szabályait két új, a szerződésből fakadó pénztartozás teljesítésének idejére vonatkozó §-sal egészíti ki [Ptk. 292/A. § és 292/B. §].

A Ptk. 292/A. §-a az Európai Parlament és a Tanács 2011/7/EU irányelvének a vállalkozások (gazdálkodó szervezetek) közötti szerződések késedelmes teljesítése esetén a pénztartozás teljesítésére kötelezett késedelmi kamat-fizetési kötelezettségének beálltára vonatkozó rendelkezéseit a pénztartozás esedékessé válásának időpontjára vonatkozóan ülteti át. A törvény szerint ugyanis az irányelvnek a fizetési késedelem beálltára vonatkozó szabályai nemcsak a késedelmi kamat-fizetési kötelezettségre, annak esedékességére, hanem a kötelezetti késedelem valamennyi jogkövetkezményére irányadóak.

A törvény az esedékességre vonatkozó szabályokat valamennyi szerződésből eredő pénztartozásra általánosítja és nem csupán az irányelv által megfogalmazott kereskedelmi ügyletek körére szűkíti le azt. A szerződéses pénztartozás szempontjából kötelezetti pozícióban lévő irányelv szerint hatóságoknak minősülő jogalanyokra, illetve a hatóságokkal szerződő hatóságnak nem minősülő szerződő felekre vonatkozó speciális teljesítési szabályokat tartalmazó 292/B. §-tól eltekintve a Ptk. 292/A. §-a a szerződő felek minőségétől függetlenül fogalmazza meg a pénztartozás teljesítésének idejére vonatkozó alapvetően diszpozitív szabályait: a fizetési késedelem - a felek eltérő megállapodása hiányában - főszabály szerint a fizetési felszólítás vagy a számla kézhezvételétől számított harminc nap elteltével áll be. Meghatározott esetekben nem a számla kézhezvételétől, hanem a teljesítéstől számított harminc nap elteltével esik késedelembe a kötelezett; ez a helyzet, ha a jogosult fizetési felszólításának (számlájának) a kézhezvétele a jogosult teljesítését megelőzte, ha nem állapítható meg egyértelműen a felszólítás (számla) kézhezvételének időpontja, vagy ha a kötelezettnek fizetési felszólítás (számla) bevárása nélkül teljesítenie kell fizetési kötelezettségét.

Az irányelv 7. cikkében foglalt követelménynek eleget téve a pénztartozás teljesítési idejét a törvényben foglaltaktól a jóhiszeműség és tisztesség követelményének megsértésével egyoldalúan és indokolatlanul a jogosult hátrányára eltérő szerződési feltételt a jogosult megtámadhatja. A szerződési feltétel sikeres megtámadását megalapozó körülmények bizonyítása a jogosultat terheli. Ha a jogosult gazdálkodó szervezet, gazdálkodó szervezetek közötti szerződésben, a jogosult gazdálkodó szervezet hátrányára a Ptk. új 292/A. §-ától a jóhiszeműség és tisztesség követelményének megsértésével egyoldalúan és indokolatlanul eltérő szerződési feltételt a külön jogszabályban meghatározott civil szervezet is megtámadhatja. Gazdálkodó szervezetek közötti szerződésben az ellenkező bizonyításáig a jóhiszeműség és tisztesség követelményének megsértésével egyoldalúan és indokolatlanul a jogosult gazdálkodó szervezet hátrányára eltérő szerződési feltételnek kell tekinteni a pénztartozás teljesítésére a Ptk. 292/A. § (1) és (2) bekezdésében foglaltaktól eltérő, hatvan napnál hosszabb határidőt meghatározó szerződési feltételt.

A Ptk. 292/B. §-ának alkalmazása - a 292/A. §-hoz képest - speciális személyi hatályt feltételez. A § az irányelv értelmében hatóságnak minősülő jogalanyok - a közbeszerzésekről szóló törvény (a továbbiakban: Kbt.) 6. §-a szerinti ajánlatkérők - hatóságnak és fogyasztónak nem minősülő személyekkel kötött szerződéseire vonatkozik; a szerződés kötelezetti pozíciójában a pénztartozás megfizetése szempontjából a hatóság szerepel. A pénztartozás teljesítési határidejére vonatkozó szabályozás az irányelv követelményeire figyelemmel alapvetően kógens. A § (2) bekezdése ugyanakkor szűk körben - amennyiben a feleknek a szerződés halasztott teljesítésére vonatkozó megállapodása a szerződés jellegére tekintettel tényszerűen indokolt - lehetővé teszi a harminc napos kifizetési határidőnél hosszabb, de legfeljebb hatvan napos pénzfizetési határidőben való érvényes megállapodást. A pénzfizetésre, annak esedékességére vonatkozó szabályozás kógenciája indokolja azt is, hogy a Ptk. 292/B. §-a a Ptk. 292/A. §-ánál a jogosult és - gazdálkodó szervezet jogosult esetén - a külön jogszabályban meghatározott érdekképviseleti szervezet számára kedvezőbb igényérvényesítési jogot biztosítson (megtámadási jog helyett semmisséget).

A törvény mind az egyenértéki, mind a késedelmi kamat általános szabályát megváltoztatja a kamatszámításnál figyelembe veendő referencia-időpont tekintetében: a kamat számításakor a késedelemmel érintett naptári félév első napján (és nem, mint a hatályos jogban: a késedelemmel érintett naptári félévet megelőző utolsó napon) érvényes jegybanki alapkamat irányadó az adott naptári félév teljes idejére. A változtatás egyedüli indoka az, hogy a törvény összhangba kívánja hozni a kamatszámítási szabályokat a kereskedelmi ügyletekhez kapcsolódó késedelmes fizetések elleni fellépésről szóló 2011. február 16-i 2011/7/EU európai parlamenti és tanács irányelv speciális rendelkezéseivel. A Ptk. 301. § (2) bekezdését megváltoztató szabály egyben hatályon kívül helyezi a Ptk.-nak az államháztartás alrendszereire vonatkozó késedelmi kamatfizetésre vonatkozó előírásait arra tekintettel, hogy e szabályok nincsenek figyelemmel a 2011/7/EU irányelvnek az állami szféra - az irányelv fogalomhasználata szerinti „hatóság” - vállalkozások irányában fennálló pénztartozásaira vonatkozó sajátos rendelkezésekre, így a késedelmi kamat mértékére vonatkozó kívánalmakra sem.

A Ptk. 298. § a) pontjának kiegészítésére a törvény által bevezetett 292/A-292/B. §-sal összefüggésben kerül sor.

A törvény módosítja a Ptk. - a 2002. évi XXXVI. törvénnyel beiktatott - 301/A. §-át, tekintettel arra, hogy a kereskedelmi ügyletekhez kapcsolódó fizetési késedelem leküzdésről szóló 2000/35/EK európai parlamenti és tanácsi irányelvet a kereskedelmi ügyletekhez kapcsolódó késedelmes fizetések elleni fellépésről szóló 2011. február 16-i 2011/7/EU európai parlamenti és tanács irányelv hatályon kívül helyezte. Az új szabályozás 2013. március 16. napjával lép hatályba, a bevezetett szabályokat az ezen időpontot követően kötött szerződésekre kell alkalmazni.

Az új irányelvnek megfelelően a törvénnyel beiktatott új tartalmú 301/A. § speciális szabályokat nevesít a gazdálkodó szervezetek [módosuló fogalmára lásd a törvénnyel módosított Ptk. 685. § c) pontját] egymás közötti kapcsolataiban alkalmazandó késedelmi kamatot illetően. Az új szabályozás diszpozitív, azonban a késedelmi kamat fizetésének (illetve a pénztartozás esedékességének) számítását és a késedelmi kamat mértékét a törvényben foglaltakhoz képest a jóhiszeműség és tisztesség követelményének megsértésével egyoldalúan és indokolatlanul a jogosult hátrányára megállapító szerződési kikötést a jogosult megtámadhatja [Ptk. 292/A. § (4) bekezdés, 301/A. § (4) bekezdés]. A törvény a jogosult számára a megtámadási jognál két esetben még erősebb védelmet biztosít azáltal, hogy vélelmezi a késedelmi kamatot, illetve a jogosultnak a követelése behajtásával kapcsolatos költsége (behajtási költség) fedezésére szolgáló minimum 40 eurónyi átalányösszeg megtérítését kizáró szerződési kikötés tisztességtelenségét, és kifejezetten kimondja az ilyen tartalmú klauzulák semmisségét. [Ptk. 301/A. § (2)-(3) bekezdés]

A törvény pontosítja a Ptk. 301/A. §-ának (1) bekezdését annak érdekében, hogy egyértelművé váljon, hogy a Ptk. 301/A. §-át gazdálkodó szervezetek között is csak akkor lehet alkalmazni, ha a közöttük létrejött kötelem szerződésen alapul. Ugyan ez az átültetett irányelv hatálya és a Ptk.-beli szabályozás helye [A szerződésszegésről szóló XXV. fejezet] alapján egyértelműnek tűnik, mégis indokolt a pontosítás. A pontosítás szükségessége mellett szól, hogy a hatályos Ptk. a kötelmi általános szabályokat szinte teljességgel a szerződésekre modellezi és a késedelmi kamatfizetési kötelezettség tekintetében sem tesz különbséget aszerint, hogy az a szerződés megszegése miatt, vagy egyéb kötelem-keletkeztető tényállásból ered-e (pl. szerződésen kívül okozott kár utáni speciális késedelmi kamatként, ún. kárkamatként). Hangsúlyozandó továbbá, hogy a Ptk. 301/A. §-ának (1) bekezdése értelmében, azokban a kérdésekben, amelyekben a törvény e §-ban eltérő szabályt nem nevesít, a gazdálkodó szervezetek egymás közötti szerződéses viszonyában is az általános, azaz a Ptk. 301. §-ában nevesített rendelkezések az irányadóak. A gazdálkodó szervezetek közötti szerződésszegésből fakadó késedelmi kamatra is irányadó általános szabályok a következők:

- a késedelmi kamatfizetési kötelezettség kezdőnapja a késedelembe esés időpontja, ennek meghatározásánál irányadóak a pénztartozás teljesítési idejére, illetve a kötelezetti késedelemre vonatkozó általános szabályok [Ptk. 292/A. §, 298. § a) pont, 301. § (1) bekezdés vonatkozó része],

- a késedelmi kamatfizetési kötelezettség akkor is beáll, ha a pénztartozás után egyenértéki kamat nem jár, továbbá, ha a kötelezett a késedelmét kimentette [Ptk. 301. § (1) bekezdés],

- az egyenértéki és a késedelmi kamat együttesen el kell, hogy érje legalább a jegybanki alapkamat 8 százalékponttal növelt összegét [Ptk. 301. § (3) bekezdés és 301/A. § (2)],

- a szerződésben túlzott mértékben kikötött késedelmi kamatot a bíróság mérsékelheti [Ptk. 301. § (4) bekezdés],

- a jogosult követelheti a késedelmi kamatot meghaladó kárát [Ptk. 301. § (5) bekezdés].

A törvény megváltoztatja a késedelmi kamat általános és a gazdálkodó szervezetekre irányadó speciális szabályát a kamatszámításnál figyelembe veendő referencia-időpont tekintetében: a kamat számításakor a késedelemmel érintett naptári félév első napján (és nem a késedelemmel érintett naptári félévet megelőző utolsó napon) érvényes jegybanki alapkamat - idegen pénznemben való teljesítés esetén az adott pénznemre a kibocsátó jegybank által meghatározott alapkamat, ennek hiányában a pénzpiaci kamat - irányadó az adott naptári félév teljes idejére.

Megváltozik a késedelmi kamat mértéke is: az a referencia-kamatlábnak 2013. március 16. napjától nem 7 (hét), hanem 8 (nyolc) százalékponttal növelt összege lesz.

A Ptk. 301/A. § (3) bekezdése az irányelv 6. cikkében szereplő „behajtási költségre” vonatkozó fizetési kötelezettséget írja elő a kötelezett késedelme esetére. A késedelembe esett kötelezett - a késedelme kimentésétől és a behajtási költség tényleges felmerülésétől függetlenül - köteles a jogosultnak a követelése behajtásával kapcsolatos költségei fedezésére 40 eurónak a Magyar Nemzeti Bank - késedelmi kamatfizetés kezdőnapján érvényes - hivatalos deviza-középárfolyama szerint megfelelő forintösszeget megfizetni. E kötelezettség teljesítése nem mentesít a késedelem egyéb jogkövetkezményei - pl. a késedelmi kamat és a kártérítésként követelhető damnum emergens, lucrum cessans vagy költségtérítés - teljesítése alól. A 40 eurónyi minimális átalányösszeg megfizetésétől eltérő, azt kizáró szerződési kikötés semmis, kivéve, ha a kötelezett késedelme esetére kötbér fizetésére köteles. A jogosult a 40 eurót meghaladó behajtási költségét már csak annak tényleges bekövetkeztének és mértékének bizonyítása esetén érvényesítheti. A behajtási költségátalány összege a kártérítésbe - a foglalóhoz hasonlóan - beszámít.

A törvény a 301/A. § (6)-(8) bekezdésével az irányelv 7. cikkében foglaltakra figyelemmel újrafogalmazza, pontosítja és kibővíti a Ptk. korábbi 301/A. § közérdekű keresetindításra vonatkozó (5) és (6) bekezdését. A törvény a 301/A. § (5) bekezdésében foglalt - nem általános szerződési feltételre vonatkozó - megtámadási jog mellett biztosítja az általános szerződési feltételként a szerződés részévé váló, a késedelmi kamat mértékét, esedékességét a jóhiszeműség és tisztesség követelményének megsértésével egyoldalúan és indokolatlanul a jogosult hátrányára megállapító kikötés közérdekű keresetindításra jogosult általi megtámadását is. Az általános szerződési feltétel érvénytelenségének megállapítása a már alkalmazott kikötések esetén, továbbá a jövőre nézve is kérhető, akkor is, ha az érintett feltétel még egyáltalán nem került alkalmazásra. A megtámadás alapossága esetén a bíróság az általános szerződési feltétel érvénytelenségét a kikötéssel szerződő valamennyi félre kiterjedő hatállyal állapítja meg, feltéve, hogy az adott szerződést a megtámadásig még nem teljesítették. A még egyáltalán nem alkalmazott általános szerződési feltétel sikeres megtámadása esetén a bíróság eltiltja az érintett tisztességtelen kikötés nyilvánosságra hozóját a feltétel alkalmazásától. A bíróság mind a már alkalmazott, mind a még alkalmazásra egyáltalán nem került tisztességtelen általános szerződési feltétel érvénytelenségének megállapítása iránti eljárásban a közérdekű igényérvényesítésre jogosult szervezet kérelmére elrendeli, hogy a kikötés alkalmazója, nyilvánosságra hozója, illetve alkalmazásra ajánlója a saját költségére gondoskodjon a szerződési feltétel tisztességtelenségére vonatkozó közlemény közzétételéről. A közlemény szövegéről és a közzététel módjáról a bíróság dönt, azonban a közleménynek mindenképpen tartalmaznia kell az érintett szerződési feltétel pontos meghatározását, tisztességtelenségének megállapítását és a tisztességtelenséget alátámasztó érveket. A közzétételre vonatkozó részletesebb szabályozás a közérdekű igényérvényesítés folytán tisztességtelenség miatt érvénytelennek nyilvánított szerződési feltételekről való tudomásszerzést szolgálja az érintett szerződő, illetve a jövőben szerződni kívánó gazdálkodó szervezetek egyéni igényérvényesítése érdekében.

A Ptk. 301/A. § (8) bekezdése értelmében a külön jogszabályban meghatározott szervezet kérheti az olyan szerződési feltétel semmisségének megállapítását, amely kizárja a késedelmi kamat, illetve kizárja vagy korlátozza a követelés behajtásával kapcsolatos költségek megfizetésére vonatkozó kötelezettséget. Ha a késedelmi kamatot kizáró, illetve a behajtási költség megfizetésére vonatkozó kötelezettséget kizáró vagy korlátozó kikötés általános szerződési feltétel, a semmisség megállapítására alkalmazni rendeli a Ptk. 292/B. § (4)-(6) bekezdésben foglaltakat.

A törvény a hatóságokkal kötött szerződések vonatkozásában beiktatja a Ptk.-ba a 301/B. §-t. E § a 301/A. §-hoz hasonlóan csak az általános késedelmi kamatszabályhoz [Ptk. 301. §] képest speciális rendelkezéseket fogalmazza meg, így a hatóságokkal kötött szerződések tekintetében a Ptk. 301/B. §-ának (1) bekezdése értelmében, azokban a kérdésekben, amelyekben a törvény a Ptk. 301/B. §-ában eltérő szabályt nem nevesít, a Ptk. 301. §-ában nevesített rendelkezések az irányadóak.

A hatóságokkal kötött szerződésekben a késedelmi kamat mértékét a 301/B. § (2) bekezdésben foglaltaktól eltérően, a késedelmi kamat esedékességét a 292/B. § (1)-(2) bekezdésében meghatározott fizetési határidőt követő naptól eltérően a jóhiszeműség és tisztesség követelményének megsértésével egyoldalúan és indokolatlanul a jogosult hátrányára megállapító szerződési kikötés, valamint a késedelmi kamatot kizáró, illetve a behajtási költséget kizáró vagy korlátozó szerződési kikötés semmis. A semmisség megállapítását a jogosult mellett, ha a hatósággal szerződő fél gazdálkodó szervezet, a külön jogszabályban meghatározott szervezet is kérheti. A szervezet keresetindítási joga önálló.

A törvény 14. § (5)-(6) bekezdése pontosítja a Ptk. 405. § (1) bekezdését és a 407/A. § (1) bekezdését az irányelvvel való összhang megteremtése érdekében (átadás-átvétel időtartalma).

A törvény 14. § (7) bekezdése az irányelv vállalkozás fogalmának való megfelelés érdekében módosítja a Ptk. 685. § c) pontjában szereplő gazdálkodó szervezet fogalmát. A törvény a Ptk. 292/A-292/B. §, 301/A-301/B. §, 405. § (1) bekezdés, valamint a 407/A. § (1) bekezdés alkalmazásában kiveszi a gazdálkodó szervezetek közül az irányelv értelmében hatóságnak minősülő gazdálkodó szervezeteket (a közbeszerzésekről szóló törvény értelmében ajánlatkérőnek minősülő szervezeteket), függetlenül attól, hogy az általuk kötött (megkötni szándékozott) szerződés eléri-e a közbeszerzési értékhatárt. A Kbt. értelmében ajánlatkérőnek minősülő gazdálkodó szervezetekre, ha közbeszerzési eljárás lefolytatására kötelesek, az eljárás alapján megkötött szerződések esetén a késedelmi kamatfizetés speciális szabályait a Kbt. tartalmazza, a közbeszerzési értékhatár alatt maradó szerződések tekintetében pedig a Ptk. hatóságokra előírt speciális rendelkezései irányadóak.

A törvény 14. § (8) bekezdése a Ptk. gazdálkodó szervezet fogalmának irányelv szerinti hatóság fogalommal való szűkítésével egyidejűleg - saját alkalmazásában - meghatározza a hatóság fogalmát. A Ptk. 685. § f) pontja értelmében hatóság a a közbeszerzésekről szóló törvény szerinti ajánlatkérő, akkor is, ha - a megkötendő szerződés vonatkozásában közbeszerzési értékhatár alatt maradva - közbeszerzési eljárás lefolytatására nem köteles. A közbeszerzési eljárás lefolytatására köteles hatósági szerződésekre és pénzfizetési kötelezettségekre a Kbt. speciális szabályai alkalmazandóak.

A törvény 14. § (9) bekezdése a Ptk. jogharmonizációs záradékát pontosítja.

A 15. §-hoz

A § a Polgári Törvénykönyv módosításáról és egységes szövegéről szóló 1977. évi IV. törvény hatálybalépéséről és végrehajtásáról szóló 1978. évi 2. törvényerejű rendelet (a továbbiakban: Ptké. II.) 5/D. § (1) bekezdését igazítja hozzá a törvény által módosított Ptk.-hoz, akként, hogy kimondja, hogy a Ptk. 292/A. § (4)-(7) bekezdése, 292/B. § (3)-(6) bekezdése, 301/A. § (5)-(9) bekezdése, valamint a 301/B. § (4)-(7) bekezdése szerinti eljárás kezdeményezésére a kis- és középvállalkozások érdekeinek képviseletét ellátó civil szervezet jogosult.

A § (2) bekezdése a Ptké. II. 5/D. § (2) bekezdését hatályon kívül helyező rendelkezést tartalmaz. A hatályon kívül helyezésről az indokolatlan párhuzamos szabályozás elkerülése érdekében szükséges rendelkezni, mivel a törvény a Ptké. II. 5/D. § (2) bekezdésének utaló szabályát önálló normaként beépíti a Ptk. 292/A. § (5)-(7) bekezdésébe, 292/B. § (4)-(6) bekezdésébe, valamint a Ptk. 301/A. §-ába, annak (6)-(9) bekezdésébe.

A 16. §-hoz

A TSZSZ szakvéleményének elkészítéséhez jelentős információval szolgál a helyszíni szemle. A szemle elvégzéséhez - amennyiben az önkéntes jogkövetéssel nem valósul meg - a rendőrség igénybevétele indokolt. A Rendőrségről szóló 1994. évi XXXIV. törvény 40. §-a a magánlakásnak nem minősülő egyéb helyekre is lehetővé teszi a rendőr bejutását a 39. §-ban felsorolt esetekben, ezért a módosítással elérhető a jogalkotói cél.

A 17. §-hoz

A törvény a biztosítási intézkedésre vonatkozó szabályok módosításával lehetővé teszi, hogy ha a fél ideiglenes intézkedést nem tud kérni, mert az ehhez szükséges biztosíték nem áll rendelkezésére, úgy biztosítási intézkedést kérjen. Mivel a biztosítási intézkedésből befolyt összeg a fél részére nem kerül kiutalásra, azt a végrehajtói letéti számlán kell kezelni, ezért a szabályozás mindkét fél érdekeit kiegyensúlyozottan védi. Biztosítási intézkedést is csak legfeljebb 400 millió forintot meg nem haladó összegben lehet elrendelni.

A 18. §-hoz

A Teljesítésigazolási Szakértői Szerv a Magyar Kereskedelmi és Iparkamara mellett működik. Indokolt a kamarai törvényben rögzíteni a Kereskedelmi és Iparkamara feladatkörének bővülését.

Ezentúl a Magyar Nemzeti Kereskedőház Zrt.-vel kapcsolatosan az államot megillető tulajdonosi jogok és kötelezettségek összességét a Miniszterelnökségen működő külügyi és külgazdasági ügyekért felelős államtitkár gyakorolja.

A 19. §-hoz

A törvény az igazságügyi szakértői tevékenységről szóló 2005. évi XLVII. törvény (a továbbiakban: Szaktv.) szerinti szakértők körét kiegészíti a TSZSZ-szel; ezzel az igazságügyi szakértésre vonatkozó általános rendelkezések - amennyiben a törvényben, vagy a felhatalmazó rendelkezés alapján kiadott miniszteri rendeletben eltérés nincs - a TSZSZ eljárására is irányadóvá válnak.

A 20. §-hoz

A fizetési meghagyásos eljárásról szóló törvény módosításával a törvény lehetővé teszi, hogy egymillió forintot meg nem haladó követelés esetén is választási jog illesse meg a díjkövetelés jogosultját: vagy fizetési meghagyásos eljárást indít, vagy a TSZSZ szakvéleményére alapított pert.

A 21. §-hoz

A Kbt. módosítására vonatkozó változások rendezik, hogy a Kbt.-ben ezen túl ne szerepeljenek azok a szerződésekkel kapcsolatos - eddig a Ptk.-hoz képest speciális szabályként érvényesülő - polgári anyagi jogi szabályok, amelyeket a törvény a szerződő hatóságok szerződéseire vonatkozóan a jövőre nézve a Ptk.-ban helyez el.

A 22. §-hoz

A 2011/7/EU irányelvvel való összhang megteremtése érdekében módosítja a szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvény (a továbbiakban: Szatv.) 19. §-át. A Szatv. a termelő és a feldolgozó, illetve a felvásárló közötti mezőgazdasági és élelmiszeripari termék átruházására irányuló szerződésből eredő pénztartozás kifizetésére speciális, az irányelv 3. és 4. cikkében foglalt követelményeknél szigorúbb (15 napos) teljesítési határidőt határoz meg arra az esetre, ha a szerződés értelmében szolgáltatott termék tulajdonjogának átruházására a számla - ellenszolgáltatás fizetésére kötelezett általi - kézhezvételét megelőzően került sor. A Szatv.-nek a törvény 21. §-ával módosított 19. §-a a Szatv. által nem szabályozott körben a teljesítési határidőre a Ptk. szabályait rendeli alkalmazni. Az alkalmazni rendelt Ptk.-beli szabályok attól függően határozhatóak meg, hogy az adott szerződés értelmében a termék ellenértékének fizetésére kötelezett személy a Ptk. 685. § f) pontja értelmében hatóságnak minősül-e.

A törvény módosítja a Szatv. 19. § (2) és (3) bekezdését is arra figyelemmel, hogy a Szatv. által előírt késedelemi kamat-mérték csak abban az esetben elégíti ki az irányelv kívánalmait, ha a Szatv. által eredendően előírt, a jegybanki alapkamat kétszeresét kitevő késedelmi kamat eléri vagy meghaladja az irányelv által megkívánt késedelmi kamat-mértéket, azaz a jegybanki alapkamat nyolc százalékponttal növelt összegét.

A 23. §-hoz

Az egyes szakmagyakorlási tevékenységek során a teljesítésigazolás alapját a tevékenység folytatásának feltételrendszere is befolyásolja. Az Étv.-ben meghatározott tevékenységek végzésére szakmagyakorlási jogosultságot közvetlen formában csak természetes személy szerezhet, kamarai nyilvántartásba vétellel egyidejűleg. A gyakorlati tapasztalatok alapján jogi személy vagy jogi személyiséggel nem rendelkező szervezet tekintetében az egyes szakmagyakorlási tevékenységek vállalását és folytatását - tekintettel arra is, hogy változtak a munkajogi és foglalkoztatási szabályok, valamint az „alkalmazott” kifejezés nem szabályozott jogi kategória, emiatt erősen félreértelmezhető - szakmagyakorlási tevékenységenként és vállalkozási formáktól függően differenciáltabban szükséges megvizsgálni, és a részletszabályokat annak megfelelően kell differenciálni a szakmagyakorlási tevékenységek részletes szabályait megállapító kormányrendeletben.

A lánctartozás megfékezése érdekében több intézkedés is született, azonban a követelmények és kötelezettségek betartatásához is kiemelt közérdek fűződik. A kötelezettségek teljesítése kikényszerítésének egyik eszköze a tevékenység folytatásának felfüggesztése.

Ha a TSZSZ szakértői véleménye, vagy a bíróságnak az építmény tervezésére vagy építési tevékenység végzésére irányuló szerződés főkötelezettséghez kapcsolódó fizetési kötelezettség nem teljesítése tárgyában hozott, az építészeti-műszaki tervezőt vagy a kivitelezőt marasztaló jogerős bírósági ítélete alapján a kifizetés nem történik meg, az MKIK vagy a szakmai kamarák - a fokozatosság elvének figyelembevételével - hivatalból vagy nemteljesítési jelzés alapján jogszabályban meghatározott jogkövetkezménnyel, szankcióval (pl. a tevékenység folytatásának felfüggesztése) élnek.

Ennek teljesítése érdekében szükség van arra, hogy az e tárgyban született ítéletek meghatározott adattartalommal az MKIK és a szakmai kamarák által is hozzáférhető Országos Építésügyi Nyilvántartás szankció-adatbázisába kerüljenek. Az ítéletek és az adatbázisba bekerült személyes adatok kezelésére vonatkozó szabályok, továbbá a célhozkötöttség meghatározása, az adattartalom kezelésének ideje az Étv.-ben rendelkezésre állnak, a célhoz kötöttség elvének megjelenítése mellett.

Tekintettel arra, hogy a bíróságoknál az elektronikus ügyintézés 2014. január 1-től lesz teljeskörű, így ezidőpontig - átmeneti szabállyal - lehetővé kell tenni az ítéletek papíralapú megküldhetőségét is az elektronikus Nyilvántartásba, ahol az adatkezelő gondoskodik azok elektronikus formában való feltöltéséről a Nyilvántartásba. A jogkövetkezmények részletes szabályait kormányrendeletek határozzák meg az alábbi alapelvek mellett:

a) a Nyilvántartás szankció-adatbázisának bírói ítélet adattartalma nyilvános

b) a bírói ítélet alapján automatikusan/hivatalból, vagy nemteljesítési jelzés alapján a kamara felszólítja az elmarasztaltat, hogy igazolja a fizetési kötelezettségének eleget tett

c) meghatározott határidő elteltét követően - nem teljesítés esetén - a kamara felfüggeszti a tevékenység gyakorlása jogosultságát

d) a felfüggesztés adata nyilvános

e) a felfüggesztés törlésre kerül fizetési teljesítés igazolása esetén

f) az építésfelügyeleti hatóság pénzbírsággal sújtja azt, aki a felfüggesztés hatálya alatt mégis folytatja a tevékenységet,

g) a kamara új vállalkozó nyilvántartásba vételekor a szankció-adatbázis ítélet - adattartalma alapján vizsgálja, hogy az újonnan bejegyzését kérő vállalkozásnak áll- e vezető tisztségviselője ítélet hatálya alatt, és ha igen, a regisztráció megtagadható és így a tevékenység nem kezdhető meg és nem folytatható.

A 24. §-hoz

Hatályba nem lépő rendelkezés.