2011. évi CCXI. törvény indokolása

a családok védelméről

-----STARTING---POINT---ALTALANOS--- 

A 2012. január 1-jén hatályba lépő Alaptörvény L) cikkének (3) bekezdése értelmében a családok védelmét sarkalatos törvény szabályozza. A törvény célja, hogy az Alaptörvény alapján a családok védelmével kapcsolatos legfontosabb szabályokat sarkalatos törvényben határozza meg.

Az elmúlt években több tucat családügyi tartalmú, párhuzamosan hatályban lévő, akár egymásnak ellentmondó törvény szabályozta és befolyásolta a családok mindennapi életét közvetlenül vagy érintőlegesen. Ez a helyzet sajnos hátrányosan befolyásolta a gyermekvállalási kedv alakulását, hiszen a gyermekszülés hosszútávra szóló döntés, melynek meghozatalához stabil és kiszámítható viszonyokra van szükség. A gazdaság fejlődését és a nyugdíjrendszer fenntarthatóságát is veszélyezteti a drámai népességfogyás és a társadalom mind gyorsabb elöregedése. Mindez megköveteli a családtámogatási, gyermeknevelési, foglalkoztatási és jóléti intézkedések rögzítését.

A törvény hangsúlyozza, hogy a nemzet fennmaradásának letéteményese a család, mint a társadalom azon legkisebb egysége, amelynek kiegyensúlyozott működése nélkül nincs harmonikus társadalom és gazdaság. Családban, házasságban több gyermek születik és azok a gyerekek, akik családban nőttek fel, jó eséllyel fognak családot alapítani és gyermekeket nevelni. Mindez a gazdaság számára a fenntarthatóságot, a nemzetnek a megmaradást biztosíthatja, azonban a családok gyermekvállalása nem eredményezheti egyben a családok szegénységbe süllyedését.

A törvény - az Alaptörvényben foglalt felhatalmazás alapján - a korábbi években hiányzó kiszámíthatóságot, állandóságot és biztonságot hivatott megteremteni a családokat érintő szabályozás terén azzal, hogy sarkalatos törvényben szabályozza a családok védelme szempontjából alapvető jelentőséggel bíró értékeket és intézkedéseket.

A törvény keretjellegű szabályozást biztosít, amennyiben megnevezi a családok védelmére vonatkozó alapelveket, amelyek kijelölik a családdal és a házassággal, mint elismert és védendő intézményekkel kapcsolatos állami feladatok irányát, illetve az ezekhez kapcsolódó állami kötelezettségeket. Meghatározza a különféle jogosultságok, kötelezettségek és kedvezmények tartalmát érintő legfontosabb rendelkezéseket, míg a részletszabályokat egyszerű többséget igénylő - főként már jelenleg is létező - külön törvények tartalmazzák.

A törvény nem értéksemleges módon kívánja meghatározni a család intézményével kapcsolatos legfontosabb rendelkezéseket, hanem egyértelműen állást foglal a család, a házasság és a gyermekvállalás, mint követendő és védendő társadalmi, nemzeti érték fontossága mellett. A gyermekek és a fiatalok számára a család a jövőt, az idősek számára a biztonságot, a fogyatékossággal élők számára pedig azt az életközösséget jelenti, ahol a legnagyobb szeretetet és a számukra legmegfelelőbb gondoskodást kaphatják.

A törvény hangsúlyozza, hogy a családban történő nevelkedés biztonságosabb minden más lehetőségnél. A család az emberi személyiség kibontakozásának természetes és legbiztonságosabb közege, éppen ezért megfelelő szintű társadalmi, állami megbecsülésre és védelemre érdemes. A család létrejöttének biztos alapja a házasság, ami az egymás szeretetén és tiszteletén alapuló életközösséget jelenti, ezért az mindenkor megbecsülést érdemel.

A törvény jól elhatárolható témakörökben fogalmazza meg a családok védelmét szolgáló rendelkezéseket.

A törvény fontos része a család jogállása, illetve a szülők, valamint a gyermek kötelezettségeinek és jogainak a meghatározása, amely részben a hatályos jogállási rendelkezések sarkalatos törvényi szinten történő szabályozását jelenti.

A családi jogállást keletkeztető élethelyzetek közül a törvény - a preambulumban megfogalmazott alapvetésekkel összhangban - főszabályként a házasságon, illetőleg a gyermekvállaláson (azaz az egyenesági rokonságon) alapuló együttélési formákat kívánja a sarkalatos törvényi szint által nyújtott elvi védelemben részesíteni, kiegészítve a családbafogadó gyámsággal. A kapcsolatrendszer magában foglalja a házastárs és az általa nevelt gyermek közötti kapcsolatot is.

A törvény a foglalkoztatás terén is kiemelt védelmet biztosít a kiskorú gyermeket nevelő szülőnek, e körben külön is kiemelve a három vagy több gyermeket nevelő szülőt és azt, aki egyedül neveli gyermekét, továbbá aki a családban tartósan beteg vagy fogyatékkal élő gyermeket nevel. A törvény tartalmazza továbbá a fizetés nélküli szabadság, a szülési szabadság, a szülői pótszabadság, a részmunkaidős foglalkoztatás, a felmondási védelem intézményét, továbbá az apát megillető munkaidő kedvezményt. Ezzel kívánja a jogalkotó erősíteni a munkajogi szabályokban már meglévő, a munka és a család közötti összhangot biztosító feltételeket.

A törvény külön fejezetben rendelkezik a családok és a gyermekvállalás állami támogatásáról. Az állam külön törvényben foglaltak szerint a gyermekek után járó családi kedvezménnyel támogatja a családokat. Az állam pénzbeli támogatás vagy természetbeni ellátás formájában hozzájárul a várandóssággal, a szüléssel, a szülőnek a gyermek gondozásával és nevelésével, valamint a taníttatásával összefüggő költségekhez.

A pénzbeli ellátások terén újdonságot jelent az a jelenlegi szabályozásban nem létező rendelkezés, amely szerint a családok támogatásának jogosultsági feltételeire vonatkozó szabályozás megváltoztatása esetén (kivéve, ha az a családokat kedvezően érinti) legalább 1 év felkészülési időt kell biztosítani.

A törvény fontos alapelvként fogalmazza meg a generációk közötti együttműködés szükségességét is, amely a törvény alapján a jövőben - külön törvényben foglaltak szerint - azzal is elismerést nyerne, hogy a gyermekek felnevelése a nyugellátások megállapításánál is figyelembe vételre kerül.

A társadalom- és a családpolitikai paradigmaváltást általában olyan társadalmi változások hívják életre, melyek igénylik a gyermeknevelési, gyermekvédelmi, foglalkoztatási és jóléti rendszerek garanciális elemeinek rögzítését. A magyar társadalom a demográfiai előreszámítások szerint drámai gyorsasággal öregszik, és a népesség természetes szaporodása messze az európai átlag és a reprodukcióhoz szükséges szint alatti. Ezeknek a nem kívánatos folyamatoknak a lassítása, illetve megfordítása érdekében nélkülözhetetlen a családok megerősítésének és védelmének kiszámítható módon történő meghatározása. A törvény a családpolitika stabilitását, és ezáltal a családok számára a hosszú távú kiszámíthatóságot és tervezhetőséget biztosítja.

-----STARTING---POINT---RESZLETES---

Az 1. §-hoz

A család és a házasság olyan érték, amely önmagában megőrzésre és védelemre szorul.

Az állam a családok gyermekvállalásának támogatásán keresztül védi a család és a házasság intézményét, ezzel is elősegítve a demográfiai folyamatok pozitív irányú változását.

A gyermek családban nevelkedése kiemelten fontos érték, ezért a (4) bekezdés szerint az állam támogatja az örökbefogadást, és gyors (méltányos határidőn belüli), a gyermek érdekeit szem előtt tartó örökbefogadási eljárás kialakítására törekszik.

A 2. §-hoz

A családtámogatás rendszere elkülönül a rászorultság alapján működő szociális ellátórendszertől.

A törvény rögzíti, hogy az állam elsősorban a gyermek felelős felnevelését kívánja támogatni, egyúttal arra törekszik, hogy a gyermeket nevelő családok számára biztosítsa az otthonteremtés és lakhatás feltételeit.

A törvény tartalmazza, hogy az ország mindenkori költségvetésének tervezésekor a családok részére nyújtandó támogatások prioritást élveznek.

A 3. §-hoz

A törvény szerint - az Alaptörvénnyel összhangban - a magzat életét a fogantatástól kezdve védelem és tisztelet, valamint külön törvényben foglaltak szerint támogatás illeti meg.

A (2) bekezdés szerint az emberi élet értékéről, az egészséges életmódról, a házasságra való felkészítésre szolgáló, felelősségteljes párkapcsolatról és a családi életről szóló ismeretanyag része az alap és középfokú oktatásnak.

A 4. §-hoz

A törvény szerint a munkavállaló szülőnek - arra az időszakra, míg munkában van - joga van az állam segítségére. Az állam a kiskorú gyermek napközbeni gondozásához, felügyeletéhez kapcsolódó szolgáltatások nyújtásával segíti a gyermeket nevelő szülő foglalkoztatásban való részvételét.

A (3) bekezdés szerint az állam ösztönzi és támogatja a gyermekek családias közösségekben történő ellátását, felügyeletét.

Az 5. §-hoz

A rendelkezés külön nevesíti a médiaszolgáltatókkal szemben a gyermekvédelem, a házasság és a család értékeinek figyelembevételével támasztott szolgáltatási követelményeit.

A 6. §-hoz

A rendelkezés kifejezi az állam azon törekvését, hogy a családbarát szemlélet erősödjön a társadalomban és a gazdasági életben egyaránt, valamint a családi élettel kapcsolatos adminisztráció (támogatások, szolgáltatások igénybevételével kapcsolatos teher) csökkenjen.

A 7. §-hoz

A rendelkezés meghatározza azt az általános elvi keretet, amelyben a törvény családok védelmére vonatkozó további szabályai értelmezhetőek.

Az (1) bekezdés szerint e törvény alkalmazásában a család a természetes személyek érzelmi és gazdasági közösségét megvalósító olyan kapcsolatrendszer, amelynek alapja egy férfi és egy nő házassága, vagy egyenesági rokoni kapcsolat, vagy a családbafogadó gyámság.

A kapcsolatrendszer magában foglalja a házastárs és az általa nevelt gyermek közötti kapcsolatot is. Egyenesági rokoni kapcsolat leszármazással vagy örökbefogadással jön létre.

A házasságról, a családról és a gyámságról szóló 1952. évi IV. törvény 96. § (2) bekezdés helyébe lépő rendelkezés szerint (28. §): azt a személyt, akinél a gyámhivatal a gyermeket ideiglenes hatállyal elhelyezte, akinél a bíróság a gyermeket elhelyezte, aki a gyermeket a gyámhatóság hozzájárulásával családba fogadta a gyermek gyámjául, családbafogadó gyámjául kell rendelni.

A 8. §-hoz

A család védelmének kiemelten fontos eszköze az egymással egyenesági, illetve oldalági rokonsági kapcsolatban álló személyek közötti törvényes öröklés biztosítása.

Nagymértékben gyengíti a hagyományos családi kötelékeket, ha a családi kapcsolatból fakadó törvényes öröklési jogot a jogszabály az indokolt egyenesági, illetve oldalági rokonsági körön kívül eső személyek érdekében korlátozza. A törvény ezzel szemben nyújt megfelelő garanciát. A védelem az örökbefogadáson alapuló családi kapcsolatra is kiterjed.

A 9-10. §-hoz

A preambulum szerint a család önálló közösség, amit az államnak tiszteletben kell tartania. Minden közösségnek szüksége van szabályokra, így a család harmonikus működése is megköveteli a kötelezettségek és jogok minimális szintű rögzítését. A rendelkezések a jelenleg hatályos, a gyermekek védelméről és a gyámügyi igazgatásról szóló 1997. évi XXXI. törvényben foglalt főbb szülői kötelezettségeket és jogokat emeli sarkalatos törvényi szintre.

Rögzíti továbbá, hogy a szülő köteles a gyermekre tekintettel nyújtott támogatást a gondozására, nevelésére fordítani, köteles továbbá a kiskorú gyermek eltartására, saját szükséges tartásának korlátozásával is.

A 11. §-hoz

A rendelkezés rögzíti, hogy a házassággal kapcsolatos jogi tények megállapítására, illetve a házasság felbontására Magyarországon - külön törvényben meghatározottak szerint - kizárólag a bíróságnak van hatásköre.

A 12-14. §-hoz

A törvény a jelenleg hatályos, a gyermekek védelméről és a gyámügyi igazgatásról szóló 1997. évi XXXI. törvénynek, a gyermek legfontosabb kötelezettségeire és jogaira vonatkozó rendelkezéseit emeli sarkalatos törvényi szintre.

E körben tartozik a - 12. §-ba foglalt - tanulmányi, a szülővel való együttműködési, valamint a gyermek saját egészségét károsító életmódtól való tartózkodás kötelezettsége, természetesen a gyermek korának és fejlettségének megfelelően.

A 13. § rendelkezik a gyermeket megillető alapvető jogokról, így különösen a testi, szellemi, lelki és erkölcsi fejlődéshez, továbbá az egészséges felnevelkedését és jólétét biztosító saját családi környezetben történő nevelkedéshez való jogról, valamint arról a jogról, hogy segítséget kapjon az államtól (a családban történő nevelkedéséhez, személyiségének kibontakoztatásához, a fejlődését veszélyeztető helyzet elhárításához, a társadalomba való beilleszkedéséhez). A családjától elválasztott kiskorú gyermek érdeke, hogy a feltételek fennállása esetén mielőbb visszakerüljön. Az állam kötelessége ehhez eszközrendszert biztosítani.

Az 14. § utal általánosságban a nagykorú gyermek szülőjével szemben fennálló - külön törvényben részletesen szabályozott - tartási kötelezettségére.

A 15-21. §-hoz

Az állam feladata, hogy elősegítse a gyermekvállalás és a munkavállalás összeegyeztethetőségét. A törvény 16-20. §-ai tartalmazzák a család és a gyermekvállalás melletti foglalkoztatás terén biztosított kiemelt munkajogi védelem főbb szabályait.

A törvény rögzíti, hogy az állam a család és a munkavállalás összeegyeztethetőségének érdekében ösztönzi a részmunkaidőben történő, illetve az egyéb atipikus foglalkoztatási formákban való munkavégzést.

A törvény tartalmazza a várandós anyát és a kiskorú gyermeket nevelő szülőre vonatkozó kedvezményeket (16. §), továbbá a fizetés nélküli szabadság (17. §), a szülési szabadság, a szülői pótszabadság, a részmunkaidős foglalkoztatás és a felmondási védelem (18. §) alapvető szabályait azzal az utalással, hogy a részlet szabályok külön törvényben kerülnek meghatározásra.

A törvény 18. §-a rendelkezik arról a kedvezményről, hogy a gyermek gondozása céljából igénybe vett ellátásból a foglalkoztatásba visszatérő szülőt kérésére - legalább a gyermek harmadik életévének betöltéséig - külön törvény szerinti részmunkaidőben kell foglalkoztatni.

A 22-25. §-hoz

A rendelkezés a gyermek gondozásával és nevelésével kapcsolatosan az állam részéről nyújtott támogatásokra vonatkozó általános rendelkezéseket tartalmazza.

A törvény 22. §-a rögzíti, hogy külön törvényben részletesen meghatározottak szerint az állam családi kedvezménnyel ismeri el - a munkából szerzett jövedelem után fizetendő közterhek megállapításánál - a gyermeket nevelő családok gyermekvállalással, gyermekneveléssel kapcsolatos többletterheit.

A törvény 23. §-a rendelkezik arról, hogy az egyes támogatások formája, mértéke családonként eltérhet, hiszen az állam jogosult azt differenciáltan meghatározni. A rendelkezés rögzíti az említett differenciálás főbb szempontjait is.

Fontos garanciális elemként rögzíti a törvény azt is, hogy a családok támogatásának jogosultsági feltételeire vonatkozó szabályozás megváltoztatása esetén (kivéve, ha az a családokat kedvezően érinti) a módosítások hatályba lépésére legalább 1 év felkészülési időt kell biztosítani.

A gyermekneveléssel összefüggő tartós távollétről visszatérő szülő foglalkoztatásához az állam járulékkedvezményt nyújt a munkáltatónak.

A törvény fontos alapelvként fogalmazza meg továbbá a generációk közötti együttműködés szükségességét, és ezzel összefüggésben azt is, hogy a gyermekvállalásból származó nyugdíjhátrányokat az államnak kompenzálnia kell. A kompenzáció módjának és mértékének meghatározására ugyanakkor a rendelkezés további szabályt nem ad, a részlet-szabályok megállapítását külön törvény hatáskörébe utalja.

-----STARTING---POINT---VEGE---

A 26-27. §-hoz

A rendelkezések a hatályba léptető rendelkezést és az ún. sarkalatossági záradékot tartalmazzák.

A 28-29. §-hoz

A törvény a jogértelmezés megkönnyítésére a 7. §-ban használt ún. családbafogadó gyám fogalmát illeszti a családjogi és a gyermekvédelmi törvény hatályos - minősített többséggel történő elfogadást nem igénylő - szabályai közé.