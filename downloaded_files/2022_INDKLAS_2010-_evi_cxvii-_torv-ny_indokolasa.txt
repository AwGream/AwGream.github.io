2010. évi CXVII. törvény indokolása

a megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről

-----STARTING---POINT---ALTALANOS--- 

A megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvény (a továbbiakban: Büat.), az ún. „Bioüzemanyag törvény” célja a felhatalmazás alapján kiadott rendeletekkel együtt - a benzinre, a dízelolajra és a gázolajra vonatkozó követelmények, illetőleg az üvegházhatású gázok kibocsátott mennyiségének nyomon követését és mérséklését célzó mechanizmus bevezetése, valamint a bioüzemanyagok közlekedési célú felhasználásának előmozdítása. A Büat. a 2009/30/EK európai parlamenti és tanácsi irányelvnek (FQD), s a benne szereplő, a 98/70/EK európai parlamenti és tanácsi irányelv, az ún. üzemanyag irányelv vonatkozásában tett módosításoknak, valamint 2009/28/EK európai parlamenti és tanácsi irányelvnek (RED) a bioüzemanyagokra vonatkozó részének a nemzeti jogba történő átültetését szolgálja.

A Közösség a 2008-tól 2012-ig terjedő időszakra a Kiotói Jegyzőkönyvben vállalásokat tett az üvegházhatású gázok kibocsátásának mérséklése érdekében. A Közösség emellett egy globális megállapodás keretében az üvegházhatású gázok kibocsátásának 2020-ig 30%-kal történő csökkentése mellett is kötelezettséget vállalt, továbbá egyoldalúan vállalta 20%-os csökkentés megvalósítását. E célok teljesítéséhez valamennyi gazdasági ágazatnak hozzá kell járulnia.

A Büat. meghatározza a megújuló energia közlekedési célú felhasználásának növelésének és a közlekedésben felhasznált energia üvegházhatású gázkibocsátás csökkentésének mértékét. A Büat. felhatalmazása alapján kiadott és módosított rendeletek meghatározzák a bioüzemanyagok fenntartható módon történő előállításával kapcsolatos követelményeket ezen, követelményeknek történő megfelelés dokumentálását és hatósági igazolását, valamint megállapítják a bioüzemanyagok forgalmazásáért és felhasználásáért adható pénzügyi támogatásra való jogosultságot (adókedvezmény, adó-visszatérítés stb.).

-----STARTING---POINT---RESZLETES---

Az 1. §-hoz

Ez a rendelkezés meghatározza a megújuló energia közlekedési célú felhasználásához, valamint a közlekedésben felhasznált energia üvegházhatású gázkibocsátásához kapcsolódó alapvető fogalmakat, a szabályozás tárgya és alanyai tekintetében egyaránt. A szabályozás központi elemét képező bioüzemanyag fogalmat alacsonyabb szintű jogszabály tartalmazza.

A szakaszban meghatározott alapvető fogalmak biztosítják az egységes értelmezés és alkalmazás feltételét, lehetőségét a kapcsolódó jogszabályok vonatkozásában is.

A 2. §-hoz

A megújuló energiaforrásból előállított energia támogatásáról, valamint a 2001/77/EK és a 2003/30/EK irányelv módosításáról és azt követő hatályon kívül helyezéséről szóló 2009/28/EK európai parlamenti és tanácsi irányelv rendelkezéseinek megfelelően ez a szakasz előírja, hogy a Magyar Köztársaság területén az Európai Unió által meghatározott jövőbeli időpontban a megújuló energiaforrásból előállított energia-részaránynak el kell érnie a teljes közlekedésben felhasznált energiafogyasztás minimálisan 10%-át. A rendelkezés a közlekedésben felhasznált energia teljes mennyiségének számításánál az Irányelv rendelkezéseivel összhangban szűkítést alkalmaz, mivel csak meghatározott közlekedési ágakban és meghatározott energiaforrásból származó felhasználásokat enged beszámítani, amivel szemben a megújuló energiaforrásokból előállított energia mennyiség számításánál a közlekedés minden formájában felhasznált energia minden típusát be kell számítani. A szakasz külön rendelkezéseket tartalmaz a megújuló energiaforrásokból előállított bármilyen típusú elektromos közúti jármű villamos energia fogyasztásának kiszámítására. A rendelkezés biztosítja az Irányelvben foglalt ún. duplázást, ami alapján a hulladékból, maradékanyagokból előállított bioüzemanyagok hozzájárulását kétszeresen kell beszámítani.

A 3. §-hoz

Ez a rendelkezés fogalmazza meg a fenntartható bioüzemanyag előállítás alapját, miszerint függetlenül a termelés vagy termesztés helyétől a bioüzemanyagok kizárólag akkor tekinthetőek fenntartható módon előállítottaknak, ha azok megfelelnek az Európai Unió által elfogadott irányelvekben foglalt úgynevezett fenntarthatósági kritériumoknak. E szakasz alapján a szabályozás nem kizárólag az Európai Unión belül előállított bioüzemanyag alapanyagok tekintetében kívánja meg a fenntarthatóság igazolását, hanem a Közösség területén kívülről Magyarországra kerülő bioüzemanyagok tekintetében is, amely közvetetten az Európai Unió szabályozási céljainak és értékeinek az Unió területén kívülre való kiterjesztését is jelenti. A szakaszban konkrétan megjelennek az Európai Unió által elfogadott irányelvekben rögzített azon célok, amelyek elérése, teljesítése érdekében a fenntarthatósági kritériumoknak megfelelő bioüzemanyagok beszámításra kerülhetnek.

A 4. §-hoz

A hatóság eljárására vonatkozó speciális, a közigazgatási hatósági eljárás általános szabályaitól való eltérést tartalmazza.

Az 5. §-hoz

Az 1. §-ban meghatározott bioüzemanyag-kereskedő az üvegházhatásúgáz-kibocsátás csökkentési cél elérése érdekében köteles a külön jogszabály szerint előírt mértékben bioüzemanyagot - tisztán vagy bekeverve - forgalomba hozni. A kötelező bioüzemanyagrészarány mértékét, tekintettel esetleges módosításának gyakori szükségességére Korm. rendelet határozza meg [jelenleg a 138/2009. (VI. 30.) Korm. rend.], amelyet háromévenként előre kell meghatározni. A tárgyév után harmadik év bioüzemanyag-részarány mértékét minden év március 31-ig kell közzétenni. A kötelező bioüzemanyag-részarány mértékének számításánál a hulladékból és maradékanyagokból, nem élelmezési célú cellulóztartalmú anyagokból és a lignocellulóz-tartalmú anyagokból előállított bioüzemanyagok hozzájárulását kétszeresen kell tekintetbe venni. A rendelkezés nem engedi meg, hogy bizonyos forgalomba hozott bioüzemanyagok a kötelező bioüzemanyag-részarányba beszámításra kerüljenek. Így értelemszerűen nem számíthatóak be azon forgalomba hozott bioüzemanyagok, amelyek vonatkozásában nem igazolták, hogy fenntartható módon kerültek előállításra. Nem számítható be továbbá a válsághelyzetre tekintettel a biztonsági készletből a behozott kőolaj és kőolajtermékek biztonsági készletezéséről szóló 1993. évi XLIX. törvényben foglaltak szerint szabad forgalomba hozott üzemanyag.

A 6. §-hoz

Külön jogszabályban foglaltak szerint kell nyilvántartani és bizonylatolni a forgalomba hozatal céljából előállított, beszerzett, értékesített és a forgalomba hozott bioüzemanyagot.

Az üzemanyag-forgalmazó köteles havonta a tárgyhóban forgalomba hozott motorbenzinről, dízelgázolajról és bioüzemanyagról jelentést tenni a vámhatóságnak. A Jöt. szerinti engedélye megszűnése esetén az engedély megszűnésének napját követő 12 munkanapon belül kell a jelentést a vámhatósághoz benyújtani.

A 7. §-hoz

A rendelkezés alapján a vámhatóság bírságot szab ki arra az üzemanyag-forgalmazóra, amely a tárgyhónapban a kötelező bioüzemanyag-részaránynak megfelelő mennyiségnél kevesebb bioüzemanyagot hozott forgalomba, vagy az előírt határidőre nem vagy nem az előírt tartalommal nyújtotta be az 5. § (2)-(3) bekezdése szerinti jelentést. A megfelelő mértékű bírság kiszabása elegendően visszatartó erejű ahhoz, hogy a megfelelő mennyiségű bioüzemanyag részarány bekeverésre kerüljön. A rendelkezés meghatározza a két esetben fizetendő bírság mértékét, illetve kiszámítási módját. A bírságalapot csökkenteni kell, amennyiben az üzemanyag-forgalmazó részére valótlan nyilatkozatot adtak át az által a beszerzett bioüzemanyag fenntarthatósági követelményeknek való megfelelésére vonatkozóan. Szintén csökkenteni kell a bírságalapot, ha az üzemanyag-forgalmazó azért nem teljesítette a törvényi kötelezettségeit, mert a fenntarthatósági követelményeknek való megfelelés igazolásáról szóló jogszabály még nem lépett hatályba, vagy a kijelölt hatóságok a fenntarthatósági követelményeknek való megfelelés igazolásával összefüggő feladataiknak nem tettek eleget.

A 8. §-hoz

E paragrafus a bírságokra vonatkozó közös szabályokat tartalmazza, és azok hatékonyabb behajthatósága érdekében tartalmaz rendelkezéseket.

A 9-10. §-hoz

A közlekedésben felhasznált energia üvegházhatású gázkibocsátásának csökkentése érdekében az üzemanyag forgalmazók az üvegházhatású gázok elkerülésre vonatkozó nyilvántartásáról szóló szabályokat és annak ütemezését írja elő.

A 11. §-hoz

Az eljáró hatóságok közötti adatszolgáltatásra teremti meg a lehetőséget azzal, hogy rögzíti a természetes személyazonosító adatok, valamint a nyilvántartási számok átadásának lehetőségét és meghatározza az adatkezelés határidejét. A további adatok körét a Kormány rendeletben állapítja meg.

A 12. §-hoz

Az átültetésre kerülő Európai Uniós irányelvek alapján a Bizottság részére készített jelentéstételi kötelezettséget írja elő az ágazati miniszter részére.

-----STARTING---POINT---VEGE---

A 13-17. §-hoz

A felhatalmazó és hatályba léptető, valamint uniós jogi aktusoknak való megfelelést biztosító és a módosító és hatályon kívül helyező rendelkezéseket tartalmazza.