2013. évi CXXI. törvény indokolása

a helyi és körzeti televíziók digitális átállásának biztosítása érdekében szükséges és egyes hírközléssel összefüggő törvénymódosításokról

-----STARTING---POINT---ALTALANOS--- 

A műsorterjesztés és a digitális átállás szabályairól szóló 2007. évi LXXIV. törvény (a továbbiakban: Dtv.) és a médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) jelenleg hatályos rendelkezései értelmében a helyi és körzeti vételkörzetű, analóg frekvencián sugárzó televízióknak 2014. december 31-én 24:00 órakor megszűnne a médiaszolgáltatási jogosultságuk. Ezen időpontot követően csak digitális módon sugározhatnák műsorukat - amennyiben a hatóság által lefolytatott pályáztatási eljáráson sikeresen vesznek részt és elnyerik az adott helyi vagy körzeti vételkörzetű digitális műsorszóró hálózat üzemeltetési jogát.

Az országos műsorszóró hálózat pályáztatása már lezajlott, a pályázati nyertes, az Antenna Hungária Zrt. megkezdte az általa elnyert hálózatok kiépítését, amely révén az országos televíziós műsorszórás tekintetében a Dtv.-ben rögzített időpontig biztonságosan megvalósítható az analóg lekapcsolás. A helyi és körzeti televíziók esetében azonban speciális körülmények merülnek fel.

A helyi és körzeti televíziókat jellemzően nem nagy tőkeerővel rendelkező társaságok működtetik. Létezésük mégis nagyon fontos a helyi nyilvánosság megteremtés e szempontjából. A sugárzó helyi televíziók száma egyre csökken - 2013-ra már csak 38 - mivel többen inkább a kizárólag vezetéken történő terjesztési módot választották. A földfelszínen sugárzó helyi televíziózás lehetőségének megteremtése azonban továbbra is fontos, mivel az országban sok helyen vezetékes műsorterjesztés útján nem elérhető a lakosság, így számukra a földfelszíni sugárzás a helyi televíziók tekintetében továbbra is az elsődleges vételi módot jelentené. Ahol megvalósítható a terület teljes kábeles ellátottsága, ott is problémát jelenthet, hogy a televízió műsorát, illetve a műsorjelet valahogyan el kell juttatni a terjesztők fejállomásaihoz, amely a televíziók részéről költséges beruházásokat igényel (mint például optikai kábeles összeköttetés kiépítését a stúdiótól a terjesztő központjáig). Ezért a földfelszíni sugárzási mód biztosítása a lakosság digitális átállását követően is indokolt lehet, például annak érdekében, hogy a műsorjelet továbbra is sugárzás révén juttathassák el a vezetékes műsorterjesztők fejállomásaihoz.

A helyi és körzeti televíziós célokra kiosztott frekvenciák tekintetében nincsenek olyan uniós és más nemzetközi kötelezettségek, mint az országos műsorszórási célú frekvenciák esetében, vagyis ezekre a frekvenciákra nem feltétlenül vonatkozik a 2014. december 31-i analóg lekapcsolási céldátum. Az országos analóg földfelszíni televíziós műsorszórás lekapcsolását követően, aki eddig analóg földfelszíni módon vette a helyi és körzeti televízió műsorszolgáltató műsorjelét, az ezután is veheti e jeleket hasonló módon, mint korábban. Technikai és jogi értelemben tehát a helyi és körzeti televíziók tekintetében a digitális átállást sürgető tényező nem áll fenn. Ezért a jelen módosítás célja a helyi és körzeti televíziók számára az országos analóg lekapcsolást követően egy olyan átmeneti három év biztosítása, amely időszak alatt a jelenleg. működő televíziók választásuk szerint analóg módon tovább működhetnek, vagy - amennyiben ehhez az anyagi és egyéb eszközeik adottak - áttérhetnek digitális műsorszórásra. E három éves időszakot követően azonban már a helyi és körzeti televíziók esetében is teljes körűen megvalósulna a digitális átállás, vagyis csak pályázati eljárást követően, a pályázati nyertes hasznosíthatná e frekvenciákat. E három éves átmeneti időszak biztosítaná azt, hogy a helyi és körzeti televíziók felkészülhessenek a digitális átállásra, és megvalósíthassák azokat a fejlesztéseket, amelyek ennek érdekében szükségesek.

Az NMHH és jogelődje által végzett igényfelmérések és piaci kutatások alapján elmondható, hogy a helyi és körzeti televíziós piac az országos piactól eltérő jellegzetességeket mutat, és megalapozottan feltehető, hogy önálló műsorterjesztési szolgáltatásként a közeljövőben gazdaságosan nem lennének üzemeltethetők. Nincs ugyanis annyi helyi televíziós tartalom, amelyet terjeszteni lehetne rajta, és amely alapján megérné egy gazdasági szolgáltatás számára, hogy kiépítse és fenntartsa a működtetéséhez szükséges berendezéseket. Azaz a helyi és körzeti vételkörzetű multiplex fenntartása a jövőben is nagy valószínűséggel kizárólag az adott vételkörzetben működő a televízió érdeke lenne. A helyi és körzeti televíziók fokozatos „átsegítése” a digitális világba ezért elengedhetetlen.

-----STARTING---POINT---RESZLETES---

Az 1. §-hoz

A módosítás révén a műsorterjesztőket terhelő adatszolgáltatási kötelezettség körében teljesítendő adatok kerültek kiegészítésre, illetve pontosításra.

A 2. §-hoz

A módosítás célja, hogy a helyi és körzeti vételkörzetre kiterjedő műsorszóró adó (hálózat) üzemeltetőjét ne az általános szabályok szerinti továbbítási kötelezettségek terheljék, hanem a vételkörzet nagyságára, illetve egyéb körülményre tekintettel egyéniesített kötelezettségek legyenek előírhatók a műsorszóró adó (hálózat) üzemeltetési jogosultságra vonatkozó pályázat keretében.

A 3-5. §-hoz

A módosítások technikai jellegű módosítások, illetve pontosítások, valamint a 2011. január 1-én hatályba lépett Mttv. szerinti fogalom meghatározások átvezetése a Dtv.-ben.

A 6. §-hoz

A módosítás a helyi és körzeti audiovizuális médiaszolgáltatások esetében a digitális átállás céldátumát az országos digitális átálláshoz képest három évvel későbbi időpontban határozza meg. Ezért a módosítás az országos digitális átállás lezárultát követően további három évig biztosítja a helyi és körzeti televíziók számára, hogy változatlan feltételekkel tovább működhessenek jelenlegi frekvenciáikon - amennyiben ezt a frekvenciahasználatra vonatkozó a nemzetközi és hazai kötelezettségvállalások lehetővé teszik.

A 7-19. §-hoz

A módosítás indoka, hogy azon eljárási szabályok beiktatásra kerüljenek a jelenlegi törvényszövegbe, amelyek biztosítják, hogy a helyi és körzeti analóg televíziók számára a 2017. december 31-ig történő folyamatos működés lehetővé váljon. E céldátumot megelőzően is átállhatnak a digitális sugárzásra - amennyiben ezt legkésőbb 2016. december 31-ig kérik és ún. ideiglenes digitális műsorszórási jogosultságot igényelnek a hatóságtól.

A módosítás ugyanakkor egyértelművé teszi, hogy 2017. december 31-ét követően a helyi vagy körzeti televíziós műsorszórás is már csak pályázat útján elnyert digitális műsorszórási jogosultság alapján gyakorolható.

A módosítás ugyanakkor egyszerűsíti a pályáztatási eljárást, valamint az időközben a bírói jogorvoslati rendszert érintő törvényi változásokat is figyelembe veszi.

A 20. §-hoz

A módosítás azt a célt szolgálja, hogy az ideiglenes digitális műsorszórási jogosultság alapján terjesztett nem analóg médiaszolgáltatásokra is kiterjedjen az Mttv. hatálya. Az Mttv. 1. § (2) bekezdésének a) pontja jelenleg ugyanis csak arra az esetre terjeszti ki az Mttv. hatályát, ha a Magyarország tulajdonában álló frekvencia használata analóg műsorterjesztés révén valósul meg.

A 21-23. §-hoz

Mivel az Mttv. 74. §-ában rögzített közszolgálati médiaszolgáltatások földfelszíni műsorszórással történő országos vételkörzetre kiterjedő sugárzása biztosított - az országos műsorszóró hálózat üzemeltetőjét terhelő továbbítási kötelezettség révén - ezért e kötelezettség további kiterjesztése a helyi vagy körzeti vételkörzetű műsorszóró adók üzemeltetőire nem indokolt. A módosítás ezért e műsorszóró adókat (hálózatokat) üzemeltető műsorterjesztőket kiveszi a fenti kötelezettség hatálya alól.

A 24-27. §-hoz és a 33. §-hoz

A módosítás az Európai Parlament és a Tanács az elektronikus hírközlő hálózatok és az elektronikus hírközlési szolgáltatások engedélyezéséről szóló 2002/20/EK irányelvének 7. cikkének, továbbá ezen cikk által hivatkozott, az Európai Parlament és a Tanács az elektronikus hírközlő hálózatok és elektronikus hírközlési szolgáltatások közös keretszabályozásáról szóló 2002/21/EK irányelvének 6. cikkének megfelelően pontosítja és - fontossága okán - törvényi szintre emeli a korábban NMHH rendeleti szinten szabályozott felekkel való konzultáció intézményét. A módosítás a versenyeztetési eljárás során köthető hatósági szerződéssel kapcsolatos rendelkezéseket is törvényi szintre emeli a jogállami garanciák erősítése érdekében.

A módosítás további pontosításokat tartalmaz annak érdekében, hogy az elektronikus hírközlésről szóló 2003. évi C. törvény (a továbbiakban: Eht.) teljes körűen megfeleljen az Európai Parlament és a Tanács egy többéves rádióspektrum-politikai program létrehozásáról szóló 243/2012/EU határozat (a továbbiakban: RSPP határozat) 5. cikk (2) és (3) bekezdésében foglalt előírásoknak. A módosítás szerint már meglévő frekvenciahasználati jogosultságok módosítására is sor kerülhet, amennyiben ez a frekvenciahasználati jogosultság bármely átruházásából vagy felhalmozásából adódó versenytorzulás elkerülése céljából szükséges. Ez a szöveg az RSPP határozat 5. cikk (2) bekezdés e) pontjának szöveghű implementálását szolgálja, amely természetesen kivételes eszköz a Hatóság kezében, és csak abban az esetben kerülhet rá sor, ha a piacon lefolytatott vizsgálat alapján a versenytorzulás elkerülése céljából ez elengedhetetlenül szükséges.

Tekintettel arra, hogy a magyarországi mobilszolgáltatók egyes frekvenciahasználati jogainak tartalmát és részleteit hatósági szerződések rögzítik, ezért a fenti RSPP határozat szöveg implementációja a hatósági szerződések vonatkozásában is szükséges. Ennek alapján a felek a hatósági szerződésben meglévő frekvenciahasználati jogosultságokat kétoldalúan módosíthatják, vagy a tényleges verseny előmozdítása és a verseny torzulásainak elkerülése céljából a már megkötött hatósági szerződésekben rögzített szabályok szerint módosíthatóak a frekvenciahasználati jogosultságok.

A 28. §-hoz

A kiegészítés az új mobil hírközlési antennák telepítésének és a meglévő szerkezetek bővítésének jogi keretrendszerét pontosítja a közérdeknek megfelelően, ezzel is elősegítve a magyar háztartások és polgárok rendelkezésére álló, minőségi vezeték nélküli szélessávú hozzáférés sebességét és kapacitását növelő fejlesztéseket, összhangban többek között az Európai Bizottság „Európa 2020” és „Az Európai Digitális menetrend” című stratégiáinak célkitűzéseivel, valamint az Európai Parlament és Tanács egy többéves rádióspektrumpolitikai program létrehozásáról szóló 243/2012/EU határozat (RSPP határozat) stratégiai célkitűzéseivel, továbbá a magyar Kormánynak a „Digitális Megújulás Cselekvési Terv”-ben megfogalmazott és egyéb, az információs társadalom nyújtotta előnyökkel és az infokommunikációs technológiák eredményeinek hasznosításával kapcsolatos célkitűzéseivel.

A 29. §-hoz

A módosítás az elektronikus hírközlési előfizetői szerződések részletes szabályairól szóló 6/2011. (X. 6.) NMHH rendelet 21. § (1) bekezdésében foglalt rendelkezéseket emeli törvényi szintre annak érdekében, hogy az előfizető szerződések megszűnésének módjai - mint a fogyasztók jogvédelme szempontjából kiemelt terület - egységesen kerüljenek rendezésre.

A 30-31. §-hoz

A 144. § (5) bekezdés szerint az értesítés megküldésének igazolhatósága mid az előfizető, mind a szolgáltató érdekében fontos.

A 144. § (10) bekezdésében foglalt adatkérés eljárásjogi szabályait célszerű hozzáigazítani az Eht. 47. §-ában foglalt adatszolgáltatáshoz hasonlóan az egységes szabályozás érdekében.

A 32. §-hoz

A törvény 11. §-ával megállapított, a Dtv. 43/A. § (3) bekezdésének módosításával való összhang megteremtése.

A 33. §-hoz

A módosítás felhatalmazást biztosít az elnöknek arra, hogy rendelettel állapítsa meg a Hatóság igazgatási szolgáltatási díjköteles eljárásait, az igazgatási szolgáltatási díj mértékét és megfizetésének módját.

A 34. és 36. §-hoz

A technikai pontosítások mellett az Európai Parlament és a Tanács az elektronikus hírközlő hálózatok és elektronikus hírközlési szolgáltatások közös keretszabályozásáról szóló 2002/21/EK irányelv (összhangban a 2009/140/EK irányelv általi módosításokkal) 13a. cikk (1) bekezdésének pontosabb implementálása érdekében szükséges az Eht. olyan irányú módosítása, mely lehetővé teszi az elektronikus hírközlési hálózatok és szolgáltatások biztonságának és integritásának érdekét szolgáló, az elektronikus hírközlési szolgáltatók által elkészítendő üzletmenet-folytonossági tervek tartalmának normatív meghatározását. A szabályozás célja a fogyasztók érdekeinek védelme, valamint egyértelmű iránymutatás nyújtása a szolgáltatók számára az üzletmenet-folytonossági tervek elkészítésére vonatkozóan. Az üzletmenet-folytonossági tervek kötelező tartalmi elemeinek megállapítására az NMHH Elnökét kell felhatalmazni, tekintettel az Eht. 10. § 17. pontjára.

A 35. §-hoz

Lásd a 24. § indokolását.

-----STARTING---POINT---VEGE---

A 37. §-hoz

A törvény hatálybalépéséről szóló rendelkezést tartalmaz.

A 38. §-hoz

Sarkalatossági záradékot tartalmaz.

A 39. §-hoz

A jogharmonizációs záradékot tartalmazza.