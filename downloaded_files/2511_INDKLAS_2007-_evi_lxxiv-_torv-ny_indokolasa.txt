2007. évi LXXIV. törvény indokolása

a műsorterjesztés és a digitális átállás szabályairól

-----STARTING---POINT---ALTALANOS--- 

I.1 A jogalkotás előzménye, indokai

A digitális műsorterjesztés szabályairól szóló törvény megalkotását több tényező is elengedhetetlenné teszi. Ezen indokok tisztázása előtt azonban szükséges a digitális átállás fogalmának és körülményeinek tisztázása.

Digitális átállásnak nevezzük azt a folyamatot, melynek keretében a különböző műsorterjesztési platformok (földfelszíni, kábel, műhold, IP alapú, mobil kézikészülékes) analóg rendszereit és szolgáltatásait digitális rendszerekre és szolgáltatásokra állítják át. A digitális átállás révén minden műsorterjesztési platform kapacitása jelentősen nő. Az analóg televízió műsorszórás esetében például frekvenciasávonként - illetve műszaki kifejezéssel élve csatornánként - akár öt-tíz televízió műsor és számos más kiegészítő szolgáltatás is terjeszthető a jelenlegi egy televízió műsor helyett. Mindemellett a szolgáltatás minősége jelentősen növelhető, új interaktív és értéknövelt szolgáltatások vezethetők be, mint például az elektronikus műsortájékoztató.

A digitalizáció jelentősen mérsékli az eddigi frekvencia szűkösséget, hiszen a jelenlegi frekvenciatervek szerint is lehetővé válhat elvileg akár 30, később pedig akár 80 televízió csatorna digitális földfelszíni sugárzása szemben a jelenlegi hárommal (m1, RTL-Klub, Tv2). Emellett a felszabaduló frekvenciákon új elektronikus hírközlési szolgáltatások, valamint multimédia-alkalmazások, így a mobiltelefon és a földfelszíni műsorszórást ötvöző konvergens szolgáltatások (pl. mobil televízió) harmonizált bevezetését tervezi az EU.

A digitális átállás levezénylése mindennek megfelelően bonyolult gazdasági és társadalmi hatású folyamat, amely a lakossági, szolgáltatói és kormányzati szektort egyaránt érinti, mivel

a) lényegében minden magyar háztartás a célcsoportja,

b) kibővíti az audiovizuális szolgáltatásválasztékot,

c) elősegítheti az információs társadalmi szolgáltatások terjedését,

d) jelentős szolgáltatói (adók, hálózat) és fogyasztói (dekóder, digitális vevőkészülék) beruházásokat tesz szükségessé,

e) átrendezheti piaci erőviszonyokat a hírközlési és a médiaszektorban,

f) gyorsítja az intézményi és szabályozási konvergencia-folyamatokat.

A digitális átállással összefüggő hatékony szabályozói fellépés azért is fontos, mert az Európai Bizottság 2005. május 24-én, „az analógról a digitális műsorszórásra történő áttérés felgyorsításáról” címmel kiadott közleményében 2012. január 1-jét jelölte meg az analóg földfelszíni műsorszórás beszüntetésére. A Kormányprogram ezzel összhangban a digitális átállás felgyorsítását tűzte ki célul. Magyarországnak ennek értelmében 2011. december 31-ig a digitális átállás folyamatát a földfelszíni platform esetében be kell fejeznie. A rádiózás digitális átállása esetén nincs ilyen, nemzetközileg meghatározott lekapcsolási céldátum, ezért a rádiózás digitális átállása egyelőre kevesebb kérdést vet fel.

Az Európai Unió tagállamainak nagy többségében a digitális műsorterjesztés jogszabályi háttere biztosított és a digitális földfelszíni műsorszórás elindult, vagy - mint például a Magyarországgal szomszédos országokban - a közeljövőben elindul. Magyarország azonban e téren jelentős lemaradásban van mind az Európai Unió régebbi 15 tagországával, mind az újonnan csatlakozott országokkal szemben: hazánkban - megfelelő stratégiai megalapozás és jogszabályi háttér hiányában - mind a mai napig nem indult el a digitális földfelszíni műsorszórás sem közszolgálati, sem kereskedelmi szolgáltatásként. Ez a lemaradás egyben azt is jelenti, hogy amennyiben a digitális átállással kapcsolatos jogalkotási lépések és kormányzati intézkedések nem történnek meg 2007 folyamán, nemcsak a szomszédos országokkal szemben maradunk le végérvényesen, hanem elértéktelenedik a genfi frekvencia-elosztási értekezleten megszerzett frekvenciavagyon is. Emellett késlekedésünk hátráltatja a környező országok digitális átállását is.

A 1014/2007. (III. 13.) Korm. határozat (a továbbiakban: Kormányhatározat) 2. pontja szerint: „ki kell dolgozni a televíziózás és rádiózás digitális átállás stratégiájának végrehajtását lehetővé tevő törvényjavaslatot, jogszabályokat és jogszabályok módosítását a következők szerint:

a) elő kell készíteni a televízió és rádió műsorszórásra rendelkezésre álló frekvencia hálózatok üzemeltetésére és használatára vonatkozó pályázat jogszabályi kereteit, a rádiózásról és a televíziózásról szóló 1996. évi I. törvénynek (a továbbiakban: Rttv.) a műsorterjesztésre vonatkozó szabályainak hatályon kívül helyezése mellett a műsorterjesztés szabályozását és a műsorterjesztés digitális átállását tartalmazó törvényt;

A műsorterjesztés és a digitális átállás szabályairól szóló törvény célja, hogy megteremtse a digitális átállás szabályozási feltételeit. Ennek érdekében a törvény:

a) meghatározza a digitális műsorszóró hálózatokon nyújtott szolgáltatásokkal összefüggő szabályozási feltételeket;

b) rendezi a kiegészítő digitális szolgáltatások nyújtásának szabályozási feltételeit;

c) biztosítja a digitális átálláshoz elengedhetetlenül szükséges rugalmas frekvenciagazdálkodás törvényi alapjait;

d) a vélemények sokszínűségét és a nemzeti kultúra megőrzését a digitális átállás körülményei közt is biztosító kötelezettségeket vezet be a műsorterjesztők vonatkozásában;

e) biztosítja annak szabályozási feltételeit, hogy a verseny és az előfizetők érdekei a feltételes hozzáférési rendszerek használata, az interaktív szolgáltatások és az elektronikus műsorkalauz igénybe vétele során se sérülhessenek;

f) olyan rendelkezéseket tartalmaz, amelyek a televízió-készülékek forgalomba hozatalával összefüggésben segítik a digitális átállást;

g) megteremti a digitális átállás intézményi feltételeit, szabályozza a digitális műsorszóró hálózatok üzemeltetési jogosultságának megszerzésére irányuló eljárást;

h) rendezi a közszolgálati műsorok digitális terjesztésének kérdéseit;

i) meghatározza a digitális átállással összefüggő állami feladatok forrásait.

A törvény ennek megfelelően rendezi a műsorterjesztés szabályozási kérdéseit is.

II. A szabályozás főbb elvei

2.1 A szabályozás jellege

A törvény egyrészt biztosítani kívánja a műsorterjesztés, vagyis a műsorok átvitelének egységes szabályozását, másrészt rendezni kívánja az analóg műsorterjesztésről a digitális műsorterjesztésre való átállás folyamatát és annak szabályait. Mivel a digitális átállás folyamata alapvetően befolyásolja a műsorterjesztés piacának szerkezetét, illetve a műsorterjesztés szabályozása meghatározza a műsorterjesztésben résztvevők piaci magatartását, ezért indokolt a két különböző, mégis minden elemében összefüggő szabályozási tárgykör egységes kezelése.

Az európai közösségi jognak alapvető kívánalma, hogy a tartalom és a tartalom átvitelére felhasznált hírközlő hálózatok szabályozását el kell választani, ennek megfelelően a tartalomszolgáltatás és a műsorjelek hírközlő hálózatokon történő továbbítása két különböző szabályozási rezsim alá kell tartozzon.

A műsorterjesztés szabályozásának egy jelentős része jelenleg az Rttv.-ben található. Egy másik része egy modern szabályozási filozófia mentén pedig az elektronikus hírközlésről szóló 2003. évi C. törvényben (a továbbiakban: Eht.). Az EK jog által megkívánt tartalom és átvitel szabályozásának elválasztását a hazai jog jelenleg nem teljesíti maradéktalanul: az Rttv. számos olyan, frekvenciagazdálkodással, műsorelosztással, illetve műsorszétosztással foglalkozó rendelkezést is tartalmaz, amelyek egyértelműen az átvitelre, vagyis a hírközlésre vonatkozó szabályokat állapítanak meg. A digitális átállással összefüggő szabályozás megalkotásakor ennek a disszonanciának a kiküszöbölése nem kerülhető meg. Mivel a műsorterjesztés szabályozása az Rttv.-ben rendszertanilag nem helyezhető el, a legmegfelelőbb megoldásnak az mutatkozott, hogy az a digitális átállás szabályozásával együtt, külön törvényben kapjon helyet. Ezért e törvénynek a háttérjogszabálya az Eht. Az Rttv. csak azokban az esetekben alkalmazandó, amelyeket a törvény külön megjelöl.

Hangsúlyozandó azonban, hogy a törvénynek e ponton sem célja a digitális átállással össze nem függő médiaszabályozás bevezetése. Ennek érdekében a törvény az Rttv.-nek a digitális átállással közvetlenül össze nem függő, de a műsorterjesztés körébe tartozó szabályait lényegében változatlan tartalommal veszi át, míg az Rttv.-nek a műsortartalmakat érintő rendelkezéseit - úgy mint engedélyezés, reklámszabályok, tulajdonosi korlátozások, kiskorúak védelme stb. - változatlanul hagyja és a későbbi jogalkotás körébe rendeli.

2.2 Technológiasemleges elektronikus hírközlési szabályozás

A szabályozás az Európai Parlament és a Tanács 2002/21/EK irányelvének (a továbbiakban: Keretirányelv) (Eht. 187. § c) pont) és az új Audiovizuális Médiaszolgáltatásokról szóló Irányelv tervezetnek megfelelően a műsorterjesztést az elektronikus hírközlésen belül helyezi el, és ezért a szabályozás egyik legfontosabb elve a technológiasemlegesség. A Keretirányelv így határozza meg a technológiasemlegesség lényegét:

„(18) A tagállamokra vonatkozó azon elvárás, amely szerint gondoskodniuk kell arról, hogy a nemzeti szabályozó Hatóságok messzemenően figyelembe vegyék a szabályozás technológiasemlegességének kívánalmát, azaz, hogy ne tegyék kötelezővé és ne részesítsék előnyben valamely konkrét technológiafajta alkalmazását, nem zárja ki azt, hogy indokolt esetben bizonyos konkrét szolgáltatások előmozdítása érdekében arányos lépések tehetők, pl. a digitális televíziózás mint a spektrumhatékonyság fokozásának eszközével kapcsolatban.”

Ez a törvényre tekintettel azt indukálja, hogy a törvény minden műsorterjesztő platform esetében azonos feltételeket teremt. A technológia semlegességből következő európai szabályozási elv, az egyenlő játéktér (level playing field) biztosítása valamennyi piaci szereplő számára annál is inkább sürgető, mivel a digitalizáció minden műsorterjesztési platformon lehetővé teszi a sokcsatornás műsorterjesztést. Az Európai Unióban az egyes műsorterjesztési platformok azonos szabványcsaládba tartozó szabványokat alkalmaznak. Ezek az ún. DVB szabványok.

Mindezek miatt az egyes műsorterjesztési módok, mint a koaxiális kábeles, az IP alapú vezetékes műsorterjesztés, a műholdas és földfelszíni műsorszórás eltérő szabályozása nem indokolható. Így a törvény szabályozása a műsorterjesztő/műsorterjesztés általános - valamennyi platformot magában foglaló - fogalmára épül, a műsorelosztás, műsorszétosztás fogalmainak fenntartása a továbbiakban nem indokolt. A törvény a digitális földfelszíni műsorszórás esetében kizárólag annyiban tartalmaz eltérő szabályokat, amennyiben az átvitelhez használt állami tulajdont képező korlátos erőforrások, vagyis a frekvenciák és az európai közösségi jog által megkívánt spektrumhatékonyság azt szükségessé teszik.

2.3 Az Eht. rendszerének megfelelő szabad szolgáltatás nyújtás

Az Európai Parlament és Tanács 2002/20/EK irányelve (a továbbiakban: Engedélyezési Irányelv) (Eht. 187. § d) pont) szerint „a különböző elektronikus hírközlő hálózatok és elektronikus hírközlési szolgáltatások, valamint azok technológiáinak konvergenciája olyan engedélyezési rendszer kialakítását teszi szükségessé, amely minden összehasonlítható szolgáltatásra hasonló módon, az alkalmazott technológiától függetlenül vonatkozik” ((2) preambulumbekezdés). Ebből is következik, hogy az elektronikus hírközlő hálózatok szolgáltatásának és az elektronikus hírközlési szolgáltatások nyújtásának szabadsága kizárólag az irányelvben megállapított feltételek mellett az Európai Közösséget létrehozó szerződés 46. cikke (1) bekezdésének megfelelően - különösen a közrenddel, a közbiztonsággal és a közegészséggel kapcsolatban - korlátozhatók [(3) preambulumbekezdés]. Ezeknek való megfelelés azonban nem az engedélyezés által, hanem a hatékony és megfelelő szankciós rendszerrel rendelkező piacfelügyelet útján érhető el.

Ezért a műsorterjesztési szolgáltatások esetében a törvény nem tart fenn semmilyen engedélyezési korlátozást és egykapus bejelentési rendszert vezet be. Emellett átveszi és az Rttv.-ben található műsorterjesztésre vonatkozó és az új szabályozási elveknek megfelelő szabályokat. E rendszer keretében az NHH és a az ORTT nyilvántartásait átvezeti és átadja a társhatóságnak. A jelenlegitől jóval hatékonyabb ellenőrzés és piacfelügyelet érdekében az NHH-t külön, kellő visszatartó erőt jelentő szankciók alkalmazására hatalmazza fel. Ez a szabályozási rendszer az elektronikus hírközlési piacok esetében már beváltotta a hozzá fűzött reményeket, ezért szükséges, hogy a műsorterjesztés szabályozása ezen elvek mentén történjen.

Nem érinti a törvény az információs társadalmi szolgáltatások szabad nyújtásának elvét, azonban, ha az információs társadalmi szolgáltatások szerkesztett tartalmakat is magukban foglalnak, ezeknek is meg kell felelniük az Rttv. legfontosabb alapelveinek.

Ezen túlmenően a szabályozás kizárólag a digitális műsorterjesztés ún. szűk keresztmetszeteire és fogyasztók védelmére koncentrál, vagyis azon területekre, ahol a piaci folyamatok önmagukban nem képesek a hatékony és fenntartható versenyt kialakítani.

Emellett a műsorterjesztési piacok műsorszolgáltatási, vagy média piachoz való közvetlen kapcsolódása szükségessé teszi, hogy a szabályozásban megjelenjenek bizonyos alkotmányos célok és a véleménypluralizmus érdekében alkalmazandó rendelkezések. Ezeken a határterületeken a szabályozói beavatkozás egyik indoka, hogy a piaci folyamatok önmagukban nem képesek biztosítani véleménypularizmust. Így a szabályozás egyrészről nem vonulhat ki ezekről a területekről, másrészről azonban figyelembe veszi a szükségesség és arányosság alkotmányos és közösségi jogi elveit is.

III. A szabályozás fontosabb jogintézményei

3.1 A digitális műsorszóró hálózat üzemeltetője (a multiplex szolgáltató)

3.1.1 Az állami feladatok az erős vagy gyenge modell tükrében

Az Európában eddig bevezetett „multiplex” modellek két nagy csoportba oszthatók: erős és gyenge multiplex modell. Ezek között az alapvető különbséget az adja, hogy az „erős” multiplex esetében a szabályozói beavatkozás súlypontja a multiplex szolgáltató kiválasztásán és e tevékenységre történő feljogosításán van, a multiplexben helyet kapó egyes műsorok, illetve szolgáltatások esetében már a piaci döntéseknek nyílik tere. A „gyenge multiplex” modelljében ezzel szemben a szabályozói beavatkozás közvetlenül az egyes továbbított műsorok kiválasztásánál jelenik meg, aminek következtében a multiplex szolgáltatójának személye és tevékenysége már nem hangsúlyos szabályozási kérdés.

A szabályozó állam szempontjából leginkább annak a kérdésnek a megválaszolása jelenti a filozófiai különbséget, hogy a digitális technológiai feltételek mellett a műsorszórásra felosztott frekvenciákkal történő gazdálkodás elsődlegesen médiapolitikai vagy versenypolitikai eszköz. Más megfogalmazásban a kérdés az, hogy az analóg földfelszíni platform sajátos médiapolitikai státusza és ezzel együtt korlátozott versenyképessége - legalább a simulcast periódus tekintetében - átörökíthető, átörökítendő-e a digitális korba (gyenge modell), vagy nem (erős modell)? E tekintetben az egyik leglényegesebb különbség, hogy a kilencvenes évek elején az analóg földfelszíni műsorszórás technológiája biztosította egyedül a lakosság teljes körének elérését, ugyanakkor csak korlátozott számú műsor (Magyarország esetében három) továbbítására volt alkalmas. A sokcsatornás műsorterjesztést biztosító technológiák lakossági lefedettsége alacsony volt. Ezen a helyzeten lényegesen változtatott a digitális műholdas műsorszórás megjelenése, amely elméletileg valamennyi háztartás számára elérhető. Emellett a kábelhálózatok lakossági lefedettsége is jelentősen megnőtt, ma már lakosság több, mint háromnegyede választhatja ezt a műsorterjesztési módot. E tekintetben tehát a műholdas és a kábeles műsorterjesztési platform lehetséges véleménybefolyásoló szerepe összemérhető a földfelszíni műsorszórással. Így a földfelszíni platform médiapolitikai jelentősége csökkent.

Ezért a szabályozónak a médiapolitika és a versenypolitikai egyensúlyt az „erős” és a „gyenge” multiplex kérdésében más szempontból kell vizsgálnia: meg kell határozni az állami beavatkozásnak azt a mértékét, amely elengedhetetlenül szükséges a véleménynyilvánítás szabadsága és a média sokszínűségének fenntartásához, ugyanakkor biztosítania kell, hogy a platformüzemeltető olyan üzleti szabadsággal rendelkezzék, amely befektetői szempontból is vonzóvá teszi a multiplex üzemeltetői szerepkört. Ha az állam a szükségesnél kevesebb szabályozói eszközzel él (szélsőséges „erős” modell), az a közszolgálatiság visszaszorulásához és az erőfölényes helyzetekből származó problémák gyakorivá válásához, ezen keresztül pedig a médiapiac sokszínűségének csökkenéséhez vezethet. Ha viszont az állam a szükségesnél nagyobb adminisztratív és szabályozói terheket telepít a platformüzemeltetőre (klasszikus „gyenge” modell) akkor ezzel a szolgáltatás életképességét, minőségét veszélyezteti, illetve a szükséges magánberuházások elmaradását kockáztatja.

E csapdahelyzetek elkerülése érdekében a szabályozó számára az elfogadható megoldást egy olyan „köztes” multiplex-üzemeltetői jogállás kialakítása jelenti, amely - a különböző szabályozási eszközök megfelelő készletének alkalmazásával - megfelelően szolgálja a fentebb vázolt egyensúlyi helyzet kialakítását. Így az „erős” illetve „gyenge” multiplex kérdésében a szabályozás értelmében az első multiplexen helyet kap médiapolitikailag determinált számú összes közszolgálati csatorna (gyenge modell). Ezeket a törvényben található továbbítási kötelezettségen (must carry) túl, a pályázati kiírás további csatornákkal tölthet fel. A maradó csatornahelyeket viszont a nyertes pályázó - az egyéb pályázati feltételek figyelembevételével - a többi műsorterjesztési platformhoz hasonlóan szabadon töltheti fel (erős modell). A kötelezendően továbbítandó közszolgálati csatornák számát a Nemzeti Audiovizuális Média Stratégia alapján kell meghatározni, azonban a legnagyobb lakossági lefedettséggel rendelkező hálózatra kerülő csatornákat a törvény határozza meg. Emellett a Nemzeti Audiovizuális Média Stratégia az az iránymutató dokumentum, amely vélemények sokszínűsége és tájékoztatás kötelezettsége körében az állami feladatok körét meghatározza.

E modellt a Digitális Átállás Stratégia jelölte ki. A közszolgálati szempontokat szem előtt tartó erős modellre példa a Nagy-Britanniában bevezetett szabályozás, amely azonban a brit sajátosságok szerint a választott modelltől részben eltér. A digitális átállás mindeddig ebben az országban a legsikeresebb. Hasonló modellt követ Svédország, és a közszolgálati tájékoztatási funkciók mellett a nyertes pályázók szintén szabadon döntenek Ausztriában és Finnországban az általuk kínált műsorokról, tehát az állam nem egyenként pályáztatja a műsorokat. Az erős multiplex modelljét legtisztábban Hollandia adaptálta, amely az európai országok közül elsőként fejezte be a digitális átállást. A külföldi példák a sikerességükkel együtt is csak kritikával vehetők figyelembe a hazai szabályozás kialakítása során. E tekintetben a hazai piac adottságai döntőek. Így különösen hangsúlyosan került mérlegelésre az európai összehasonlításban is magas kábeltévé lefedettség és előfizetői szám, amelyet a Digitális Átállás Stratégia mérlegelt.

3.1.2 Az üzleti modell és a földfelszíni analóg műsorszórás ütemterv szerinti lekapcsolása

Ahogyan a szabályozás indokánál már kifejtésre került, Magyarország jelentősen lemaradt a földfelszíni műsorszórás digitális átállásában. A 27 európai uniós tagország közül 20-ban már megkezdődött a digitális földfelszíni műsorszórás, csak 7 tagállamban nem indult még el. Magyarország ez utóbbi csoportban van. További megfontolandó tény, hogy a digitális műsorszórás elindulása a törvényi szabályozást követően a pályázati eljárás és a hálózat kiépítése miatt legalább egy évet igényel. Így még ezen szabályozás elfogadása esetén is lehetséges, hogy Magyarország egyike lesz digitális földfelszíni műsorszórást legutolsóként bevezető tagországoknak.

A késedelmes bevezetés nem csak a szolgáltatás üzleti megtérülését csökkenti, hanem veszélyezteti a digitális átállás minél gyorsabb lebonyolítását is. Emiatt a multiplex szolgáltató üzleti modelljének kialakításakor igen erős szempontként jelentkezik a szolgáltató hozzájárulása a digitális földfelszíni platform lefedettsége alakításához, vagyis ahhoz, hogy a lakosság milyen százalékát, milyen ütemben kívánja elérni a szolgáltatással. Emellett kiemelten fontos az is, hogy hogyan működik közre a közszolgálati csatorna költségcsökkentő előrehozott (2012-t megelőző) lekapcsolásában, a fogyasztói kommunikációban, valamint a kedvezményes és támogatott set-top-box konstrukciók kialakításában. Ezért tehát olyan modell kialakítása vált szükségessé, amelyben a nyertes szolgáltató nem csupán a szabályozás, hanem saját üzleti érdekei miatt is érdekelt a fenti igen súlyos állami feladatok megoldásában.

A multiplex modellben a nyertes szolgáltató a médiapolitikailag meghatározott közszolgálati csatornákon kívül - a kábel- és műholdas szolgáltatók mintájára - a maga által választott csatornákkal töltheti fel a rendelkezésre álló átviteli kapacitást. Így elvileg maga szerződik mind a műsorszolgáltatókkal, mind pedig a műsorszóróval, maga határozza meg szolgáltatása kiskereskedelmi jellegét, az ügyfélszolgálati és előfizetői kapcsolatokat. Ezen jogosultságok és a digitális átállás kapcsán vállalt kötelezettségek adják a földfelszíni platform üzemeltetés tartalmát. A jogok és kötelezettségek természetesen csak a pályázati folyamatban véglegesedhetnek, de a pályázati elemek túlnyomó többségét már a törvény és más jogszabályok rögzítik. Így a digitális műsorszóró hálózat üzemeltetéséhez kapcsolódó legfontosabb jogok a 8. §-ban, a legfontosabb kötelezettségek a 39. § és 44. § kerültek meghatározásra.

3.1.2 A választott multiplex modell és az Alkotmány

Az Alkotmány 61. § (4) bekezdése szerint „a közszolgálati rádió, televízió és hírügynökség felügyeletéről, valamint vezetőinek kinevezéséről, továbbá a kereskedelmi rádió és televízió engedélyezéséről, illetőleg a tájékoztatási monopóliumok megakadályozásáról szóló törvény elfogadásához a jelenlévő országgyűlési képviselők kétharmadának szavazata szükséges” A rendelkezés értelmében három jogalkotási tárgykörhöz kapcsolódó jogalkotás elfogadásához szükséges kétharmados többség.

Az egyik a közszolgálati rádió, televízió és hírügynökség felügyelete, valamint vezetőinek kinevezése. Erre a jelen szabályozás nem tér ki.

A másik a kereskedelmi rádió és televízió engedélyezése. Ezen műsorszolgáltatások engedélyezését sem érinti a jelen törvény, hiszen a 8. § szerinti platformüzemeltető nem hagyhatja jóvá olyan műsorok terjesztését, amelyek az Rttv. szerint nem kerültek engedélyezésre. Így a törvény nem tesz mást, mint lehetővé teszi a digitális földfelszíni műsorszórás elindítását, amely közvetve lehetőséget ad az Rttv. alapján már engedélyezett rádiók és televíziók lakossághoz való eljuttatására. A közelmúltban az Rttv. elfogadásakor létező állapothoz képest két teljesen új műsorterjesztési platform is elindult. Az egyik a műholdas műsorszórás, a másik pedig az IP alapú műsorterjesztés. Egyik platform indulása sem kívánta meg az országgyűlési képviselők kétharmadának szavazatát, csak azért mert közvetve lehetővé teszi, az Rttv. alapján már engedélyezett műsorok lakossághoz való eljutását. Így a törvény nem érinti a kereskedelmi rádiók és televíziók engedélyezését, mivel ellenkező esetben mind a kábeltelevíziós hálózatok létesítésének szabályozása, mind a műholdas műsorszórás vagy az IP alapú műsorterjesztés megkezdésének szabályozása is kétharmados országgyűlési többséget igényelne.

A harmadik a tájékoztatási monopóliumok megakadályozása. Sajnos az Alkotmányban megfogalmazott rendelkezés nem egyértelmű, és az Alkotmánybíróság is csak részben fejtette ki pontos tartalmát. Ennek ellenére elkülöníthető az adott megszerkesztett műsoron belül érvényesülő véleményszabadság, és sokszínűség, amelyet belső véleménypluralizmusként hivatkoznak, és az elektronikus sajtó egészében megjelenő véleményszabadság és sokszínűség. Ezt külső véleménypluralizmusként hivatkozzák. Az előbbi főként műsorszerkesztési elvekben, szabályokban, az utóbbi az egyes programcsomagok kiegyensúlyozottságában, tartalom szerinti diszkriminációmentességében nyilvánul meg. Nyilvánvaló, hogy az elektronikus hírközlést csak a külső véleménypluralizmus fenntartása érintheti. E tekintetben az Rttv. számos rendelkezést megfogalmazott a műsorelosztással kapcsolatban. A jelen törvény ezeket a szabályokat átveszi és a technológia semleges műsorterjesztés szabályozás jegyében továbbfejleszti. Ezen szabályok túlnyomó többségét azonban az Országgyűlés egyszerű többséggel fogadta el, ezzel iránymutatást nyújtva, hogy a véleménymonopóliumok elleni szabályozás mely része tartozik az Alkotmány szerinti kétharmados, mely pedig az egyszerű többséget igénylő tárgykörbe. Az Rttv. vonatkozó szakaszainak módosításakor, illetve hatályon kívül helyezésekor a törvény ezt az iránymutatást követte.

3.2 Frekvenciahasználat

A frekvenciatervezés és -kijelölés szabályait, valamint a rádióengedélyre vonatkozó előírásokat elsősorban az Eht. és az Rttv. állapítják meg. A törvényben bevezetendő új modell elsősorban az Rttv. frekvencia-kiosztási rendszerével kíván szakítani, amely rendszer az analóg frekvenciák használatát elnyert műsorszolgáltatókat per se ellenérdekeltté teszi olyan újabb technológiák alkalmazásában, amelyek a frekvencia hatékonyabb kihasználásával több műsor továbbítását teszik lehetővé. Emellett az állami frekvenciagazdálkodást, ezáltal az Európai Bizottság által megkívánt rugalmas spektrumgazdálkodási politikát és a szomszédos országokkal zajló nemzetközi frekvenciakoordinációt nagymértékben megnehezíti.

A hatóságok eddig gyakorlata alapján kialakult az Rttv. rendelkezéseivel nem teljesen harmonizáló rendszer. Ezzel ellentétben az Rttv. 52. § (4) bekezdése, 102. § (2) bekezdése szerint a műsorszolgáltatót csak az ellátható vételkörzet -vagyis a potenciális reklámpiac - és a műsorszórást lehetővé tevő frekvenciasáv használata illeti meg. Az egyedi frekvencia használata nem. Ennek megfelelően az egyedi frekvencia szabadon cserélhető (Rttv. 110. §).

E gyakorlattal szakítva az új szabályozás az egyes műsorszolgáltatások és műsorszórási technológiák szerint különböző frekvenciahasználati jogosultságokat jelenít meg. Így a törvény az FM rádiók és a helyi/körzeti analóg televíziók esetében elismeri az Rttv.-ből nem levezethető eddigi gyakorlatot és rögzíti, hogy a műsorszolgáltatási szerződés egyben frekvenciahasználati jogosultságot is jelent, hiszen a vételkörzet egy konkrét frekvenciához kapcsolódik. Az analóg televízió hálózatok esetében azonban a vételkörzet több adóhoz kacsolódó, de egyazon frekvenciasávban található frekvenciából áll össze. A digitális átállás kapcsán a vételkörzetet alkotó frekvenciák cseréjével nem csupán az adott analóg műsorszóró hálózat vételkörzet növelhető, hanem megkönnyítheti a nemzetközi frekvencia koordinációt és újabb digitális hálózatok kialakítását. Ezért a rugalmas frekvenciagazdálkodás célkitűzése és a műsorszolgáltatók érdekeinek elismerése mellett a törvény visszatér az Rttv. szövegéhez, értelmező rendelkezésekkel kifejtve annak tartalmát.

A digitális hálózatok, illetve a digitális műsorszóró adók esetében az egyedi frekvenciák elveszítik jelentősségüket, hiszen egyrészről egy egyedi frekvenciához több 5-10 vagy még több csatorna tartozik, másrészről a digitális készülékek automatikusan végigpásztázzák a teljes műsorszórási frekvenciatartományt és az elérhető digitális tartalmakat nem a frekvenciák, hanem a csatornák neve, vagy más tulajdonsága szerint csoportosítják. Mindemellett nemzetgazdasági szempontból kitüntetett jelentősége van annak, hogy a párhuzamos analóg-digitális sugárzási, ún. „simulcast” időszakban- amelynek során az analóg és digitális szolgáltatások párhuzamos fenntartása a korábbi analóg környezethez képest is megnöveli a gazdasági szereplőkre háruló terheket - minél rövidebb ideig tartson. Ezért a simulcast időszakban a nemzetközi frekvenciakoordináció alapján valószínűsíthető, hogy több frekvenciacserére lesz szükség a digitális hálózatok esetében, illetve a digitális átállás végén a genfi frekvenciaterve való átállás miatt is változhat a digitális hálózatok frekvenciakészlete. Ezért az új hálózatok esetében a digitális hálózat üzemeltetési jog már nem foglalja magában az egyedi frekvenciák használatának jogát, csupán az adott műszaki paraméterekkel rendelkező hálózathoz kapcsolódó jogokat. Az egyedi frekvenciák a hálózaton belül a műszaki paramétereket megtartva szabadon cserélhetők.

A frekvenciagazdálkodás részletes szabályait az Eht.-ban adott felhatalmazás alapján jelenleg rendeleti szintű jogalkotás fekteti le. A törvény elfogadását követően a Kormánynak módosítania szükséges a frekvenciasávok nemzeti felosztási táblázatát, illetve a gazdasági és közlekedési miniszternek a frekvenciasávok felhasználási szabályait a digitális műsorszórás követelményeire figyelemmel. Ennek során tekintetbe kell venni, hogy a digitális műsorszórásra felosztott frekvenciákon a hagyományos műsorszolgáltatástól különböző kiegészítő digitális szolgáltatások és elektronikus hírközlési szolgáltatások is nyújthatók kiegészítő jelleggel.

A törvény figyelembe veszi, hogy a frekvenciahasználat díja bizonyos szabályozó szerepet is betölthet. Ezért a törvény olyan szabályokat is lefektet, amelyek alapján a frekvenciák használatáért járó díj a digitális átállást ösztönző tényezőként hat.

3.3 Interoperabilitás

A digitális televíziós szolgáltatások esetében meghatározó jelentősége van a műsorterjesztő hálózatok, illetve az ezekhez csatlakoztatható berendezések interoperabilitásának, együttműködési képességének. A piaci verseny legteljesebb kibontakozása akkor biztosítható, ha a szolgáltatók nyílt szabványokat alkalmaznak. A szabványosításnak elsősorban az API (Application Program Interface - alkalmazási program interfész) esetében van jelentősége, amely a felhasználói vevőkészülék és a digitális interaktív szolgáltatások, illetve más alkalmazások közti csatlakozó felületként definiálható. A számítástechnikából vett kifejezéssel élve ez az integrált digitális televízió készülék vagy a set-top-box hardver operációs rendszere, amelyre a többi szoftver (alkalmazás) ráépülhet. Ezzel összefüggésben, a közösségi jognak megfelelően a törvény a nyílt digitális televíziós szabványok (MHP, MHEG 5, WTVML stb.) alkalmazását támogatja. A támogatás lehetséges módjai közül a törvény az együttszabályozást (co-regulation) jeleníti meg a törvényben. Emellett a törvény egy alapvető hozzáférési kötelezettséget is megállapít. Ez alapján a nyílt API és az ahhoz történő hozzáférés fokozatos alkalmazásában a piaci szereplőknek kell megállapodnia, amelyet a szabályozó közzétesz. Emellett természetesen rendelkezésre állnak más nem kötelező eszközök is, mint a „verbális intervenció”, „policy paper” kiadása, és a szolgáltatók részéről az önszabályozás. A későbbi esetleges készüléktámogatásoknak a kiválasztott szabvány alkalmazásához kell kapcsolódnia.

3.4 Feltételes hozzáférési rendszerek

A feltételes hozzáférési rendszerek (CAS, Conditional Access System, CA-rendszer) a titkosításon alapuló szolgáltatások kulcselemei, amelyek lényegében az előfizetők hozzáférése feletti kontroll gyakorlását teszik lehetővé. A gyakorlatban a CAS-szolgáltató általában az adott digitális platform üzemeltetője. A CA-rendszerekkel összefüggésben a törvény ezért hozzáférési kötelezettséget állapít meg, amely biztosítja rendszerükhöz a műsor- és más médiaszolgáltatók számára tisztességes, ésszerű és megkülönböztetéstől mentes feltételek melletti hozzáférést. Emellett a közösségi jogszabályok számviteli szétválasztás előírását is szükségessé teszik, amely biztosítja az átlátható és ellenőrizhető működést.

3.5 Elektronikus műsorkalauz

Az elektronikus műsorkalauz (használt még a műsorújság és a műsorkalauz kifejezés is, EPG, Electronic Programme Guide) a digitális televíziózás kiegészítő interaktív szolgáltatásainak legfontosabbika. Lényege, hogy az internetes keresőprogramokhoz hasonlóan segíti a felhasználót az általa kiválasztott műsortartalom megtalálásában. Az EPG-vel összefüggő szabályozói feladatok elsősorban versenyjogi és fogyasztóvédelmi jellegűek. A törvény a fogyasztók elfogulatlan tájékoztatása érdekében legalább egy független EPG továbbítását látja szükségesnek. Ezen túl a kezelői felületekhez való hozzáférést az általános versenyjogi szabályok - vagyis műsorszolgáltatók és más szolgáltatók számára a szolgáltatáshoz nyújtandó tisztességes, megkülönböztetéstől mentes és ésszerű feltételek melletti hozzáférés - elegendő védelmet nyújtanak. A hozzáférés esetében a közszolgálati csatornáknak elsőbbséget kell biztosítani. Az EPG kezelői felületeinek további szükséges tartalmát alacsonyabb szintű jogszabály, miniszteri rendelet határozná meg.

3.6 A digitális átállás intézményi háttere

A digitális átállás olyan összetett kihívás, amely csak az érintett állami intézmények tevékenységének hatékony koordinációjával és a piaci szereplőkkel folytatott folyamatos és érdemi egyeztetés mellett vezethet sikerre. A nemzetközi tapasztalatok egyértelműen azt mutatják, hogy célszerű az állami szervezetrendszerben egy olyan centrumot kialakítani, amelynek elsődleges feladata a digitális átállás folyamatának irányítása.

A pályáztatást az NHH bonyolítja le a törvényben maghatározott rendben, amelyet az Országgyűlés eseti bizottsága felügyel. A nyertes pályázóval az NHH nem polgári jogi szerződést, hanem a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) hatálya alá tartózó, közigazgatási jogi garanciákkal megerősített ún. hatósági szerződést köt.

Az eljárás során mindvégig érvényesül többek között a Keretirányelv által megkívánt átláthatóság elve, továbbá az egyes fontosabb lépésekhez külön, illetve a teljes eljárásra biztosított a jogorvoslati jog.

3.7 Új megközelítés alapján új definíciós készlet

A törvény a műsorterjesztésre és az ezzel összefüggő más fogalmakra az analóg műsorterjesztésnek az Eht.-ben és az Rttv.-ben meghatározott fogalomkészletétől eltérő, a piaci folyamataihoz jobban illeszkedő definíciókat alkalmaz. E körben a definíciós készlet alapjának a „műsorterjesztés” kategóriája szolgál, amely - az alkalmazott technológiától függetlenül - magában foglal minden olyan műsortovábbítást, amely a felhasználók vevőkészülékéhez történik. Ennek megfelelően a műsorszétosztás fogalma feleslegessé vált, mivel azt magában foglalja a műsorterjesztés, illetve amennyiben a jelek egy másik állam területén jutnak el az előfizető vevőkészülékéhez csupán egy elektronikus hírközlési szolgáltatásról beszélhetünk. A technológiasemlegesség elvének megfelelően a törvény a műsorterjesztés fogalmát az internetes műsortovábbításra is kifejezetten kiterjeszti, amennyiben ezt a kábeltelevíziós vagy más digitális műsorterjesztést helyettesítő szolgáltatásaként nyújtják a szolgáltatók. Így a technológiák leírása helyett a törvény a szolgáltatásból indul ki, hiszen a technológiák egyre rövidebb időközökön belül, egyre jelentősebben változnak. Ezért ha a technológiát próbálná meg definiálni a törvény, valószínű, hogy a törvény definíciós készlete akár két-három év alatt elavulna.

A törvény tisztázza a multiplex szolgáltatás fogalmát is, amelyet sajnos a szakmai „közbeszéd” számos fogalomra felhasznált. Így multiplexként jelölték a több műsorszolgáltató műsorából álló jelfolyamot, a frekvenciák és műsorszóró adók összességéből összeálló átviteli hálózatot. Multiplex szolgáltatókét hivatkozták a technikai szolgáltatót, a műsorszórót és a kiskereskedelmi szolgáltatást meghatározó átviteli platformüzemeltetőt is. Ezért egyértelműen elkülönítésre került a multiplex, mint jelfolyam, a multiplex technikai szolgáltató, aki csupán a technikai műveletet végzi, az átviteli hálózat és a digitális műsorszóró hálózat üzemeltetője, a platformüzemeltető, aki egyben műsorterjesztő és műsorszóró is lehet.

-----STARTING---POINT---RESZLETES---

Az 1. §-hoz

A törvény hatálya alapvetően a műsorterjesztőkre vonatkozik. A törvény megszünteti azt a jogértelmezési hézagot, amely annak kapcsán merült fel, hogy ha a műsorterjesztési átviteli rendszernek csak egy része van a Magyar Köztársaság területén telepítve, vajon az előfizetők számára megjelenő kiskereskedelmi szolgáltatás műsorterjesztésnek minősül-e, vagy csak berendezés bérletének, amivel egyébként egy szolgáltatás is elérhető. A törvény egyértelműen fogalmaz. Azon szolgáltatások is a törvény hatálya alá tartoznak, amelyek esetében a műsorterjesztés technikai eleminek csak egy része (pl. csak a set-top-box) található a Magyar Köztársaság területén, de egyéb szempontból megfelel a műsorterjesztés fogalmának. Emellett mivel a műsorterjesztés egy összetett szolgáltatás, sok egyéb piaci szereplő tevékenysége is átnyúlik a műsorterjesztés világába. Így a műsorterjesztés kialakításában részt vesznek a műsorszolgáltatók, a készülékgyártók, a készülékeket működtető szoftverek és az iparjogvédelmi jogok tulajdonosai is. Ezért a törvény hatálya ezen szolgáltatókra is ki kell, hogy terjedjen, de természetesen csak a műsorterjesztéssel összefüggő tevékenységük erejéig. A törvény elsősorban jogokat állapít meg a felhasználók, a fogyasztók és az előfizetők számára, ezért hatálya ezen személyekre is kiterjed. Egyebekben a törvény hatálya az Eht.-hoz, mint háttérjogszabályhoz kötött.

A 2. §-hoz

A törvény céljai és alapelvei között kiemelésre került a nemzeti kultúra műsorterjesztésen keresztüli megőrzése, védelme és támogatása, az információs társadalom elektronikus hírközlési infrastruktúrájának fejlesztése és az új technológiák elterjedésének elősegítése, továbbá a technológiasemlegesség, a hatékony frekvenciagazdálkodás. A digitális átállás előnyeinek biztosítása a fogyasztók és a vállalkozások számára, továbbá a fogyatékkal élők és az alacsony jövedelmű felhasználók igényeinek figyelembe vétele a digitális átállás során ugyancsak kiemelésre került.

A 3. §-hoz

Az általános együttműködési kötelezettség alapelvi leszögezése kiemelt jelentőségű. A törvény hatálya alá tartozók ugyanis abban az esetben is kötelesek együttműködni, amennyiben nem állnak egymással szerződéses kapcsolatban. Így például szerződéses ajánlat esetében, az alkalmazott technológiák egyeztetése során, vagy a digitális átállás során. Egy működő piac elengedhetetlen feltétele a szolgáltatók és az egyéb szereplők legszélesebb értelemben vett együttműködése. A törvény külön kiemeli emellett az interoperabilitás biztosításának kötelezettségét, vagyis azt, hogy olyan eszközöket (szoftver és hardvert) alkalmazzanak, amelyek egymással legalább alapszinten kompatibilisek.

A 4. §-hoz

Az általános indokolásban kifejtettek szerint a törvény a digitális műsorterjesztés szabályozását az elektronikus hírközlés keretein belül kívánja elhelyezni, ezért az Eht.-t rendeli háttérjogszabályként alkalmazni. Ezen túlmenően a törvény tisztázza a Ket.-hez és az Rttv.-hez való viszonyát. Így az Eht.-ban található minden olyan fogalom definíciója, amely külön nem került meghatározásra. Emellett a törvény rögzíti, hogy a törvény és a törvény felhatalmazása alapján született végrehajtási jogszabályok elektronikus hírközlési szabályok, így megsértésük esetén nemcsak a bírósági út, hanem a Nemzeti Hírközlési Hatóság (NHH) jogvitás eljárása is rendelkezésre áll a jogvita eldöntésére.

Az 5. §-hoz

A törvény teljesen új szemlélet alapján új fogalmakat határoz meg, amelyek rugalmasabban kezelik a gyors technológiai változásokat. Minden olyan fogalom, amely külön nem került meghatározásra, az Eht.-ban található.

A 6. §-hoz

A törvény - az európai hírközlési szabályozással összhangban - a műsorterjesztési szolgáltatás végzéséhez az NHH részére történő bejelentést követel meg. Fontos kiemelni, hogy a bejelentés során az Eht. eljárási és anyagi szabályainak kell megfelelni, vagyis a törvény nem hoz létre egy új típusú bejelentési kötelezettséget, az itt meghatározott rendelkezések az Eht. 76. §-ában meghatározott eljárásban érvényesülnek. A § tartalmazza a műsorterjesztési szolgáltatás, mint elektronikus hírközlési tevékenység megkezdésének feltételeit rögzítő szabályozását emellett a műsorszolgáltatók szerzői jogainak védelmére tekintettel megkívánja, hogy a továbbított tartalomra vonatkozóan megfelelő jogosultságokkal rendelkezzenek a digitális műsorterjesztők. A digitális műsorterjesztés jogszerűségét az NHH piacfelügyeleti eljárás során ellenőrzi, ennek keretében az Eht.-ban megállapított általános és különös szankciókat alkalmazhatja.

A 7. §-hoz

A szabályozás általános tárgya a „műsorterjesztés”, amely - az alkalmazott technológiától függetlenül - magában foglal minden olyan műsortovábbítást, amely a felhasználók vevőkészülékéhez történik (kábeles, műholdas, IP alapú, mobil, földfelszíni műsorszórás). Ennek megfelelően az Rttv. régi műsorszétosztás fogalma feleslegessé vált, mivel azt magában foglalja a műsorterjesztés. Ha régi műsorszétosztás szolgáltatás a Magyar Köztársaság területén történik, illetve amennyiben a jelek egy másik állam területén jutnak el az előfizető vevőkészülékéhez csupán egy elektronikus hírközlési szolgáltatásról beszélhetünk. Ez utóbbi tipikusan abban nyilvánulhat meg, hogy a műholdas jelfeladás (up-link) a Magyar Köztársaság területén történik, azonban a műholdas műsorszórás maga egy másik állam területén valósul meg. A nemzetközi kötelezettségvállalásokkal kapcsolatban szükséges, hogy e szolgáltatásokról az NHH nyilvántartást vezessen.

A 8. §-hoz

A digitális műsorszóró hálózat üzemeltetése - amely egyaránt vonatkozik a rádiós és a televíziós műsorszolgáltatásra - jogok és kötelezettségek összességét magában foglaló jogosultság. A digitális műsorterjesztő hálózatok egyik legfontosabb tulajdonsága, hogy egyszerre nem egy, hanem több műsorszolgáltató műsorát is képes eljuttatni az előfizetőkhöz vagy felhasználókhoz. A sokcsatornás műsorterjesztésben így az a szolgáltató, aki kialakítja az előfizetők által igénybe vehető szolgáltatás csomagokat, kiépíti a hálózatot, szerződést köt a műsorszolgáltatókkal nem csupán egyszerű jelátvitelt végez. Ezen szolgáltatások összességében adják platform üzemeltetését. A két vezető és a tények alapján sikeres műsorterjesztési mód, a kábeles és műholdas műsorterjesztés esetében műsorterjesztő egyben a platform üzemeltetője. Az analóg földfelszíni műsorszórás esetében nem beszélhettünk a platform, vagyis a műsorszóró hálózat üzemeltetéséről. A digitális műsorszóró hálózatok azonban már lehetővé teszik, hogy a kábeles és műholdas műsorterjesztés mintájára hálózat üzemeltetője hasonló döntési szabadsággal rendelkezzen. Így ő jogosult hálózat kiépítésére, a hálózathoz tartozó frekvenciák használatára, valamint műsorterjesztési és más elektronikus hírközlési szolgáltatások végzésére, illetve kiegészítő digitális szolgáltatások nyújtására. E lehetőségeket azonban - csakúgy mint a két piacvezető platform esetében - részben vagy egészben értékesítheti is, illetve a műsorszórást alvállalkozóval is végeztetheti. Pl. a műholdas műsorszórás esetében a műsorszórást nem a kiskereskedelmi szolgáltatást nyújtó végzi, hanem az adott műhold tulajdonosa/üzemeltetője. A kábelhálózatok esetében szintén előfordulhat, hogy a hálózaton nyújtott elektronikus hírközlési szolgáltatást, mint pl. az internet, vagy az IP alapú telefon más szolgáltató végzi. Így szükséges, hogy a digitális műsorszóró hálózat üzemeltetője más műsorterjesztők műsorszolgáltatók számára is nyújthasson nagykereskedelmi szolgáltatásokat, így a televíziós hálózatok esetében lehetővé teheti pl. a mobil rádiótelefonra optimalizált műsorszórást, vagy a rádiós hálózatok esetében a multimédiás szolgáltatásokat, adatszórást (datacast), stb.

Mivel azonban a digitális földfelszíni műsorszórás az állam tulajdonába tartozó korlátos erőforrást, frekvenciát használ, ezen platform üzemeltetőjét a két piacvezető platformhoz képest többletkötelezettségek terhelik, elsősorban a közszolgálati tájékoztatás terén. A kötelezettségeket e törvény, az Rttv. és jelentős részben a pályázati kiírás tartalmazza. A pályázati kiírásba kell foglalni azokat az egyéb célokat és feltételeket, amelyet az állam a digitális földfelszíni hálózat üzemeltetőjével szemben kíván érvényesíteni (lásd 39. §, és 44. §).

Ezen túlmenően a digitális műsorterjesztő hálózat üzemeltetése nem kíván a más műsorterjesztési módoktól eltérő szabályozást. A technológia-semleges szabályozás alapján tehát a közszolgálati és egyéb a pályázatban meghatározott műsorok továbbításán túl a digitális műsorterjesztő hálózaton az Rttv. alapján már engedélyezett és nyilvántartásba vett műsorok nyilvántartásba vétel alapján terjeszthetők, hasonlóan a kábeles, műholdas és IP műsorterjesztési platformokhoz. Így amennyiben a pályázati kiírás ettől eltérő többletkötelezettséget nem kíván meg (pl. a preferált csatornák típusával kapcsolatban) a digitális műsorterjesztő hálózat üzemeltetője a kábeles és a műholdas műsorterjesztőkhöz hasonlóan állítják össze programkínálatukat.

Az európai példákkal összhangban a törvény lehetővé teszi, hogy az átviteli kapacitások egy részét kiegészítő digitális szolgáltatások (pl. EPG) vagy más elektronikus hírközlési szolgáltatások (helymeghatározás stb.) számára felhasználja digitális műsorterjesztő hálózat üzemeltetője. Törvény a maximális felhasználható mértéket csökkentheti.

A 9-10. §-hoz

A kiegészítő digitális szolgáltatások alapvetően információs társadalommal összefüggő szolgáltatások, így elsősorban az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény hatálya alá tartoznak.

A törvény azonban figyelembe veszi, hogy amennyiben ezek a szolgáltatások a televízió, vagy rádiójelekkel együtt, műsorterjesztés folyamatában jutnak el a felhasználóhoz, vagy előfizetőhöz a szolgáltatás jellege egy igen fontos tekintetben megváltozik. Az információs társadalomi szolgáltatásokat ugyanis az előfizető saját választása és kérése (on demand) alapján kapja a felhasználó, míg a műsorterjesztésben előre megszerkesztett tartalmat juttatnak el a felhasználóhoz. E különbség miatt a műsorterjesztéssel az előfizetőhöz eljuttatott szolgáltatás „pull media” jellege megváltozik és „push media” jellege lesz. Ezen különbség és a műsorterjesztés nagyobb társadalombefolyásoló hatása miatt indokolt lehet, hogy a jogszabály előírja ezen szolgáltatások esetében a bejelentési és nyilvántartásba vételi kötelezettséget.

A bejelentéssel a kiegészítő digitális szolgáltatást nyújtók hozzáférési jogosultságot nyernek az API, CAS, EPG tekintetében.

A műsorterjesztéshez kapcsolódó kiegészítő digitális szolgáltatást nyújtókat értelemszerűen terhelik a műsorszolgáltatók alapvető kötelezettségei. A kötelezettségek teljesítése tekintetében az Országos Rádió és Televízió Testület (a továbbiakban: ORTT) szakhatóságként vesz részt a piacfelügyeleti eljárásban.

A 11-12. §-hoz

A média és az elektronikus hírközlésben tapasztalható konvergencia folyamatok elengedhetetlenné teszik a digitális műsorterjesztés vonatkozásában a hatóságok együttműködését. Ugyanakkor a modern szabályozás egyik alaptétele, hogy a szabályozás hatálya alá tartozó személyt ne terheljék felesleges kötelezettségek abból adódóan, hogy több törvény is kötelezettséget állapít meg számára. Ezért úgynevezett egykapus rendszert kell bevezetni, ahol a kötelezettnek csak egyszer, egy helyen kell a bejelentését megtennie. Az egykapus rendszer kétféleképpen oldható meg: vagy a szabályozó hatóságok kerülnek összevonásra, mint az angolszász országokban, illetve a tőkepiacok esetében, vagy a szabályozó hatóságok adják át egymásnak az adatokat. A törvény ez utóbbi megoldást választotta.

A 13. §-hoz

A rendelkezések a kormányzati frekvenciagazdálkodással és a digitális átállással összefüggésben követett szabályozói célkitűzések közti összhang megteremtését szolgálják. A digitális átállás folyamata során a frekvenciagazdálkodási intézkedéseknek - a szerzett jogok védelme mellett - összhangban kell állniuk nemzetközi kötelezettségvállalásokkal és az Európai Unióban jelenleg kidolgozás alatt álló rugalmas frekvenciagazdálkodási alapelvekkel. Ennek megfelelően általános szabályként felhatalmazza az NHH-t az átállás folyamán szükségessé váló frekvenciacserék lebonyolítására. A részletszabályokat az alábbi §-ok tartalmazzák.

A 14. §-hoz

A törvény egyrészről új frekvenciagazdálkodási szabályokat vezet be a műsorszórás terén, másrészről megszünteti azt az eddigiekben fennálló jogi szabályozás rendszertani ellentmondásait, miszerint az Rttv. számos egyértelműen az elektronikus hírközlés területébe tartozó kérdést szabályozott, de nem az elektronikus hírközlés alapján és még az analóg műsorszórási környezetben. A digitális rádió- vagy televízió-műsorszóró hálózatok ugyanis több szempontból különböznek az analóg hálózatoktól. Egyfelől egy frekvencia több műsor továbbítását teszi lehetővé, így az nem kapcsolódhat egyetlen műsorhoz. Emellett a digitális átállás folyamatos hazai és nemzetközi frekvenciakoordinációt kíván meg. Végül a digitális technológiák mellett az egyedi frekvenciának csökken a jelentősége, hiszen a digitális készülékek automatikusan végigpásztázzák az adott frekvenciatartományt, és a műsorokat nem az átviteli frekvencia szerint, hanem a beállított felhasználó preferenciák (név, tartalom, stb.) alapján listázzák. Az eddigi analóg műsorszórási célú, sok évre kijelölt frekvenciák helyett, a rugalmas frekvenciagazdálkodást az szolgálja, ha egy változó összetételű, de azonos műszaki paraméterekkel, jellemzőkkel rendelkező frekvenciakészletet kap meg a digitális műsorszóró hálózat, illetve a műsorszóró adó üzemeltetője.

A törvény szakít azzal a téves jogértelmezéssel is, miszerint a földfelszíni műsorszórás útján megvalósuló televíziós műsorszolgáltató meghatározott frekvenciák használati kapott volna közvetett jogosultságot. Az Rttv. a műsorszórás megvalósulását csupán három paraméterhez köti: a műsorszórási frekvenciasáv, a vételkörzet és más műszaki jellemzők [Rttv. 102. § (2) bekezdése]. Az egyedi frekvenciák közvetlen használati jogát tehát az Rttv. nem tette lehetővé. Azt a frekvenciagazdálkodásra irányadó mindenkori törvény határozta meg, jelenleg pedig az Eht. A szabályozás tehát átveszi és pontosítja az Rttv. eddigi rendelkezéseit az analóg országos televíziós műsorszórással kapcsolatban.

Az új szabályozás az Rttv. rendelkezéseivel szakítva ugyanakkor elismeri annak jelentőségét, hogy az analóg rádiós műsorszolgáltatás körében, elsősorban az FM rádiók esetében, hogy a műsorszolgáltató saját arculatához, piaci megjelenéséhez felhasználja azt az egyedi frekvenciát, amelyen sugároz.

Mindhárom fenti jogosultság esetében azonban lehetőség van egyedi frekvenciára vonatkozó frekvenciakijelölési és rádióengedélyezési eljárás elindítására. A jogosultságok között abban van különbség, hogy az egyedi frekvenciák cseréje esetén, amikor a rádióengedély visszavonása válik szükségessé mert e törvény vagy nemzetközi kötelezettségvállalás alapján a digitális műsorszóró hálózatok bővítése átalakítása szükséges, milyen jogokkal rendelkezik a jogosult, illetve milyen eljárási lépéseket kell követni.

A 15-17. §-hoz

A törvény az eddig az Rttv.-ben található frekvenciagazdálkodási kérdéseket, mint frekvenciakijelölés, illetve a rádióengedély kiadása, a digitális műsorszórás sajátosságaihoz és a digitális átálláshoz jobban igazodó fenti frekvenciahasználati jogosultságokra tekintettel rendezi. Megerősíti, hogy a műsorszórást maga a műsorszolgáltató is végezheti. E körben végzett műsorterjesztési szolgáltatást az általános szabályok szerint be kell jelenteni.

A frekvenciakijelölési határozatban, illetve rádióengedélyben az új szabályozás annyiban egészíti ki az Rttv. eddigi szabályait, amennyiben a NHH számára előírja határozatában, hogy kifejezetten utaljon arra, hogy a kijelölt frekvencia a hálózatba illeszkedő, a frekvenciasávba tartozó és a pályázatban megjelölt műszaki tulajdonságokat - így különösen a vételkörzetet - biztosító másik frekvenciára cserélhető.

Az üzemeltetési feltételek között a törvény egyszerűsítésekkel és pontosításokkal együtt átveszi az Rttv.-ben található rendelkezéseket.

A 18-19. §-hoz

A digitális műsorterjesztéshez jobban illeszkedő új frekvenciagazdálkodási szabályok a szükségessé teszik az Rttv. frekvenciacserére vonatkozó, meglehetősen ellentmondásos rendelkezéseinek felülvizsgálatát. Az egyedi frekvenciák használatára jogosultságot nyerő szolgáltatók esetében a frekvenciacsere kapcsán magát a jogosultságot alapító műsorszolgáltatási szerződést kell módosítani. Ez a módosítás azonban nem tehető feltételül a frekvenciacserével össze nem függő kérdésektől, illetve a szerződésmódosításra megfelelő határidőt kell hagyni.

Mivel a digitális műsorszóró hálózatok műsorszóró adók üzemeltetői, illetve televízió-műsorszóró hálózat üzemeltetői egyedi frekvenciák használati jogát nem szerzik meg, így e jogosultságukat alapító szerződéseket egy frekvenciacsere kapcsán nem szükséges módosítani. Szükséges azonban, hogy a Hatóság eljárása biztosítsa a megfelelő garanciákat arra, hogy ezen jogosultságokhoz kacsolódó vételkörzet ne csökkenjen, illetve a műsorok vételi módja ne legyen hátrányosabb. Így elsősorban az azonos műsorterjesztési és vételi módú frekvencia cseréket kell megfontolni, hiszen ez jár a műsorszolgáltatók és a felhasználók, vagy előfizetők számára a lehető legkevesebb kellemetlenséggel. A műsorszolgáltatók részéről elsősorban a felhasználók, vagy előfizetők tájékoztatása jelenthet többletköltségeket, míg a fogyasztói oldalon analóg műsorterjesztés esetében a készülékek újrahangolása. Habár a mai készlékek nagytöbbsége rendelkezik egy gombnyomásra induló automatikus hangolási funkcióval, a műszaki berendezések iránt kevésbé fogékony rétegek számára ez mégis nehézséget okozhat. A jogszabály emellett az analóg vételi mód digitálisra cserélését további feltételekhez és a jogosult beleegyezéséhez köti, mivel itt számos egyéb piaci szempontot is mérlegelni kell.

A 20. §-hoz

A törvény külön jogszabályban meghatározandó preferenciákat állít fel a digitális műsorszóró célú frekvenciák frekvenciadíjával kapcsolatban.

A 21. §-hoz

A törvény elismeri azt, hogy a műsorterjesztési szolgáltatásokhoz kapcsolódhatnak bizonyos alapvető tartalmi szempontok. Az Európai Unió szabályozási rendszerében a tartalmi követelményeket az az ország köteles biztosítani, amelynek a joghatósága alá tartozik. Így ezen műsorok terjesztéséért a műsorterjesztő nem felelős, azonban köteles segíteni a Hatóságok döntéseinek érvényesülését. A műsorterjesztők emellett olyan műsorokat is terjeszthetnek, amelyek nem tartoznak egyik EGT tagállam joghatósága alá. Ezek kapcsán azonban a műsorterjesztő köteles biztosítani, hogy a műsor megfeleljen a legalapvetőbb alkotmányos követelményeknek.

A 22. §-hoz

A törvény rögzíti, hogy a műsorterjesztők, mivel nem gyakorolhatnak szerkesztői tevékenységet, és biztosítani kötelesek a vélemények sokszínűségét a műsorterjesztésben is, nem tehetnek különbséget a műsorok között azok tartalma alapján. Így a műsorterjesztők nem korlátozhatják valamely műsor terjesztését azért, mert számukra nem tetsző politikai nézetek megjelenését is lehetővé teszik. Mérlegelési jogkörük a gazdaságosság és a műszaki kérdések körérére kell, hogy korlátozódjon. Természetesen a mérlegelés, hogy egy adott tartalmat az előfizetők mennyire tartanak olyannak, amelyre előfizetnének, vagy szívesen látnának a szolgáltató kínálatában a gazdaságosság körébe tartozik. A szabályozó emellett elismerte annak fontosságát, hogy műsorterjesztők elősegítsék a nemzeti kultúra műsorterjesztésen keresztüli megőrzését, védelmét, és támogatását. E szabályozás részletei a szűk értelemben vett média szabályozás körébe tartozik, amelyet a Nemzeti Audiovizuális és Média Stratégia hivatott kimunkálni és ez alapján a jogalkotó ennek feltételrendszerét azt külön törvénybe foglalja.

A 23. §-hoz

A törvény szintén rögzíti, hogy a véleménynyilvánítás szabadsága szempontjából alapvető intézmények, mint a közszolgálati és nem nyereségérdekelt műsorszolgáltató vállalkozások, társadalmi szervezetek a műsorterjesztési célú frekvenciák használati jogosultságára vonatkozó pályázatokon előnyt élveznek. Mivel azonban ezen állami preferencia kidolgozása a média szabályozás területére esik a feltételrendszer rögzítését külön törvényre utalja. Jelenleg az Rttv. tartalmaz ilyen rendelkezéseket, így az Rttv. hatálya alatt ezek megfelelően alkalmazandók.

A 24. §-hoz

A továbbítási kötelezettség a véleménynyilvánítás szabadsága és vélemények sokszínűségének érvényesülése szempontjából bír jelentősséggel.

E § tartalmazza a kötelezetti kört, amely a helyi, regionális tartalmak vonatkozásában követi az Rttv. jelenlegi rendelkezéseit, kiegészítve az Európai Parlament és Tanács 2002/22/EK irányelve (a továbbiakban: Egyetemes Szolgáltatási Irányelv) 31. cikkében megkívánt meghatározó műsorterjesztési mód követelménnyel, amelyet amennyiben szolgáltatása révén egyszerre több műsorhoz biztosít hozzáférést.

A kötelezettek második köre, az ún. médiapolitikai szempontból meghatározó jelentőségű műsorterjesztő. A kötelezetti kör feltételei úgy kerültek előírásra, hogy azok nyilvánosan elérhető, illetve könnyen beszerezhető adatok alapján egyértelműen megállapíthatók legyenek. Mivel a kötelezettség törvényben került előírásra, ezért a jogkövetésnek is önkéntesnek kell lennie, amelyet az NHH ellenőrizhet. Az ellenőrzés során azonban a bizonyítási teher megfordul, hiszen a szolgáltató rendelkezik naprakész adatokkal saját működéséről. Ezzel csupán a legnagyobb szolgáltatók kerülnének a 26. §-ban foglalt szabályozás hatálya alá, mivel ezen elsősorban adminisztratív kötelezettségek vélhetően aránytalan terhet rónának az általában mikro- kis- és középvállalkozási szinten működő műsorterjesztőkre. Így tehát a (2) bekezdésben meghatározott objektív mérőszámok biztosítják a szabályozás arányosságát, amelyet az Egyetemes Szolgáltatási Irányelv 31. cikke ugyancsak megkövetel.

Fontos kiemelni, hogy a törvény a digitális és analóg műsorterjesztők egyező szabályozására törekszik a technológia semlegességet szem előtt tartva. A törvény egyben az analóg műsorterjesztők digitalizációját is ösztönzi, hiszen a digitalizált hálózatok megnövekedett kapacitásaikhoz képest a kötelezettségek aránya csökken.

A 25. §-hoz

A törvény a kötelezően továbbítandó közszolgálati csatornákra vonatkozó kötelezettséget [Rttv. 117. § (1)-(2) bekezdése] a törvény változatlanul átveszi, mivel az állam közszolgálati tájékoztatásával kapcsolatos feltételrendszert egészében és médiapolitikai összefüggéseivel kell vizsgálni, amelyre a Nemzeti Audiovizuális Média Stratégia ad lehetőséget. Ezt követően történhet meg a terület újraszabályozása. Emellett az Rttv. 132. §-ára utalással egyrészről egyértelművé teszi az alapszolgáltatásba tartozó televíziók körét, és tisztázza a közszolgálati rádiók továbbítási kötelezettséget is.

A szabályozás az Rttv.-ben eddig alkalmazott és a piac által követett kötelezettségeket lényegi változtatás nélkül átveszi. A szabályozás újdonsága abban ál, hogy körzeti tartalmak tekintetében a definíciós rendszer átalakulásával kötelezetté válik a földfelszíni digitális műsorszóró hálózat üzemeltetője (multiplex szolgáltató) is, hiszen átviteli hálózata alkalmas körzeti műsorszolgáltatásra. Így a körzeti televíziók is lehetőséget kapnak, hogy külön-külön, vagy egy műsorfolyamba szerkesztve eljussanak az adott terület nézőihez. A (8) bekezdés pontosítja az Rttv. eddigi feltételeit.

A 26. §-hoz

A szabályozás az Rttv.-hez képest új kötelezettséget tartalmaz. Több vizsgálat által megerősített tény, hogy a legnagyobb műsorterjesztők a vélemények eljuttatása szempontjából kulcspozícióban vannak a műsorszolgáltatókkal szemben. A szabályozás kizárólag a legnagyobb szolgáltatók esetében megköveteli, hogy hozzák nyilvánosságra a saját maguk által meghatározott indokolt és ésszerű elveket, amelyek mentén a műsorszolgáltatókkal szerződéseiket megkötik. A feltételek hatálybalépése vagy alkalmazása nem függ hatósági jóváhagyástól, így a piaci szabadságba a szabályozás nem avatkozik be, ugyanakkor a feltételeknek átláthatónak és ellenőrizhetőnek kell lenniük, hogy egy jogvita esetén az NHH megfelelő döntést tudjon hozni. Mivel a feltételeket a műsorterjesztő határozta meg, azok általános elveknek való megfelelőségét neki kell bizonyítania. A szabályozás támpontot ad egy szerződéses ajánlat gazdasági és műszaki indokoltsága vonatkozásában is, azonban részletszabályokat nem ír elő, mivel az minden esetben más és más lehet.

A 27. §-hoz

A továbbítási kötelezettség lényegi eleme, hogy kapcsolódjon hozzá egy kipróbált és működő vitarendendezési rendszer. Ezt legmegfelelőbben az Eht.-ban foglalt jogvitás eljárás szolgálja. Ebben az eljárásban a tartalomszabályozáshoz kapcsolódó kérdésekben az ORTT szakhatóságként segíti az eljárást.

A 28. §-hoz

A szabályozás rendszeres felülvizsgálata szükségességét az Egyetemes Szolgáltatási Irányelv 31. cikke írja elő, annak érdekében, hogy kötelezettségek elérik e a kívánt célt és arányosak-e. Ezért a törvény legalább kétéves felülvizsgálati kötelezettséget ír elő, amely megfelelően hosszú ahhoz, hogy a tapasztalatok rendelkezésre álljanak, ugyanakkor megfelelően rövid ahhoz, hogy a szabályozás módosításra kerülhessen a piaci folyamatok megmerevedése előtt.

A 29. §-hoz

Az Egyetemes Szolgáltatási Irányelv szerint a továbbítási kötelezettségeket rendszeresen felül kell vizsgálni. A felülvizsgálatot és ellenőrzést hatékony piacfelügyeleti és adatszolgáltatási eljárásnak kell segítenie.

A 30. §-hoz

A feltételes hozzáférési rendszerek (CAS) a titkosításon alapuló szolgáltatások kulcselemei, amelyek lényegében az előfizetők hozzáférése feletti kontroll gyakorlását teszik lehetővé. A gyakorlatban a CAS-szolgáltató általában az adott digitális platform üzemeltetője. A CAS-sal összefüggésben a törvény az elektronikus hírközlő hálózatokhoz és kapcsolódó eszközökhöz való hozzáférésről, valamint azok összekapcsolásáról szóló Európai Parlament és Tanács 2002/19/EK irányelve (a továbbiakban: Hozzáférési Irányelv) rendelkezéseinek megfelelően hozzáférési kötelezettséget állapít meg, amely biztosítja rendszerükhöz a műsor- és más médiaszolgáltatók számára tisztességes, ésszerű és megkülönböztetéstől mentes feltételek melletti hozzáférést. Emellett a közösségi jogszabályok a számviteli szétválasztás előírását is szükségessé teszik, amely biztosítja az átlátható és ellenőrizhető működést. Az elektronikus műsorkalauzzal, valamint hasonló tájékoztató (listázó) vagy irányító (navigáló) eszközök kezelői felületeinek megjelenésével, összeállításával kapcsolatban további kötelezettségek írhatók elő a CAS üzemeltetői számára, amely akár ezekkel a kötelezettségekkel, akár ezektől függetlenül is alkalmazhatók.

A 31-32. §-hoz

A digitális televíziós szolgáltatások esetében meghatározó jelentősége van a műsorterjesztő hálózatok, illetve az ezekhez csatlakoztatható berendezések interoperabilitásának, együttműködési képességének. A piaci verseny legteljesebb kibontakozása akkor biztosítható, ha a szolgáltatók nyílt szabványokat alkalmaznak. A szabványosításnak elsősorban az alkalmazási program interfész, az API esetében van jelentősége, amely a felhasználói vevőkészülék és a digitális interaktív szolgáltatások, illetve más alkalmazások közti csatlakozó felületként definiálható, mint a személyi számítógépek esetében az operációs rendszerek (Windows, Linux stb.). Ezzel összefüggésben, a közösségi jognak megfelelően a törvény a nyílt digitális televíziós szabványok (MHP, MHEG 5, WTVML stb.) alkalmazását támogatja. A támogatás lehetséges módjai közül a törvény az együttszabályozást (co-regulation) jeleníti meg a törvényben. Ez alapján a nyílt API alkalmazásában a piaci szereplőknek kell megállapodnia, amelyet a szabályozó közzétesz. A versenyproblémák megelőzése érdekében a törvény előírja, hogy az API, mint szoftver csatlakozó felületével kapcsolatos információ felett rendelkezni jogosult köteles tisztességes, ésszerű és megkülönböztetéstől mentes feltételek mellett, megfelelő díjazás ellenében a műsorszolgáltatók és digitális műsorterjesztők rendelkezésére bocsátani minden olyan információt az API csatlakozó felülete vonatkozásában, amelyre a digitális interaktív televíziós szolgáltatások nyújtásához az API által támogatott valamennyi szolgáltatásuk teljes működőképességéhez szükségük van. E kötelezettség egy viszonylag enyhe beavatkozás az API-val kapcsolatos információk felett rendelkezni jogosult érdekeibe a hatékony verseny fenntartása érdekében. A közérdek és e személyek érdekei közötti egyensúlyt - megegyezés hiányában - az NHH-nak, vagy a bíróságnak kell meghatároznia.

A szabályozás európai közösségi jogi jogalapja a Keretirányelv 18. Cikke.

A 33-34. §-hoz

Az elektronikus műsorkalauz olyan kiemelkedő jelentőségű kiegészítő digitális szolgáltatás, amelynek rendeltetése, hogy a felhasználót képessé tegye a digitális televíziós tartalomkínálatban való eligazodásra. E tekintetben a fogyasztók információhoz való jogával összefüggésben az EPG-szolgáltatás tisztességes, ésszerű feltételek melletti, hátrányos megkülönböztetéstől mentes működtetése garanciális jelentőségű.

A Hozzáférési Irányelv 6. cikk (4) bekezdése szerint a tagállamok jogosultak az elektronikus műsortájékoztatók és hasonló listázási és navigációs lehetőségek megjelenítési szempontjai tekintetében kötelezettségeket írjanak elő. A törvény ezért követlen és közvetett eszközökkel a szükséges mértékben szabályozza az EPG szolgáltatásba bekerülést és a megjelenítés feltételeit.

A törvény erre tekintettel megteremti annak szabályozási feltételeit, hogy - az ezt lehetővé tévő piaci körülmények mellett - a fogyasztók számára elérhetővé váljon legalább egy, a tartalomszolgáltatóktól független EPG-szolgáltatás.

A törvény ezzel egyidejűleg - társadalmi jelentőségükre tekintettel - a közszolgálati műsorszolgáltatók megjelenése számára is kedvező feltételeket biztosít.

A műsorszolgáltatók kizárása az EPG-szolgáltatás nyújtásának lehetőségéből ellentétes lenne a vállalkozás szabadsága és a véleményszabadság alapvető jogával. Erre figyelemmel a törvény külön rendelkezéssel teszi lehetővé e piaci szereplők számára, hogy műsorukról a nézőknek ilyen módon nyújtsanak tájékoztatást. Ehhez kapcsolódó garanciális szabályként azonban a törvény azt is előírja, hogy a műsorszolgáltatóktól nem függetlenül nyújtott EPG-szolgáltatás kezelő felületein a néző számára világosan és jól érzékelhető módon utalni kell arra, hogy az adott EPG nem független, és hogy mely műsorszolgáltató érdekeltségi köréhez tartozik.

Az EPG kezelő felületeinek megjelenítése és összeállítása jelentős részben a gyorsan változó technikai lehetőségek függvénye. Az erre vonatkozó részletes szabályozás éppen ezért nem adható meg pusztán a törvény keretei közt.

A 35. §-hoz

Az elektronikus hírközlés és az Eht. egyik alapgondolata, hogy a gyorsan változó piaci folyamatokat nem lehet előre jogszabályokban szabályozni. A rugalmas szabályozás alapja a piacelemzésen alapuló kötelezettségkiszabás. A 30. §-ban és 33-34. §-okban meghatározott kötelezettségeket a törvény azért állapítja meg, hogy a kialakuló digitális műsorterjesztési piacon a szűk keresztmetszetek negatív hatásait csökkentse. A piaci erőtől független, törvény által előírt kötelezettségek egy bizonyos átmeneti idő elteltével felülvizsgálatra szorulnak. Az átmeneti időt követően az NHH olyan helyzetben lesz, hogy piacelemzésével meg tudja határozni a szűk keresztmetszeteket és az ezeket ellenőrző jelentős piaci erővel rendelkező szolgáltatókat. A felülvizsgálatot az NHH a törvény végrehajtására kiadandó kormányrendeletben meghatározott időpontban az Eht. 52-57. §-a szerinti eljárásban vizsgálja felül. A felülvizsgálathoz elegendő információ kell, hogy rendelkezésre álljon. A Hozzáférési Irányelv a CAS-hoz való hozzáférés felülvizsgálatával összefüggésben külön feltételeket is megállapít, amelyeket a törvény átvesz. Emellett, mivel a piaci folyamatok alapján ezen kötelezettségek az EPG-vel és API-val is összefüggnek, ezek felülvizsgálatára is ugyanezek a feltételek vizsgálatát rendeli. Ezért a törvény a jelentős piaci erővel nem rendelkező szolgáltatók tekintetében is csak annyiban engedi megszüntetni a törvényi kötelezettségeket, amennyiben ezek nem okoznak piaci zavart.

A 36. §-hoz

A széles képformátumú digitális műsorterjesztési szolgáltatások esetében az Egyetemes Szolgáltatási Irányelv rendelkezéseinek megfelelően szükséges előírni, hogy képesek legyenek továbbítani digitális műsorok alapvető szabványának számító széles képformátumot. E § előrevetíti, hogy az analóg és digitális televíziókészülékek forgalomba hozatala kapcsán bizonyos minimális szabványosítási és interoperabilitási feltételek végrehajtási jogszabályokban érvényesíthetők.

A 37. §-hoz

A törvény átveszi az Rttv. műsorszolgáltatás felhasználásáért fizetendő szomszédos jogi jogdíjakkal kapcsolatos rendelkezéseit. A szerzői jogról szóló 1999. évi LXXVI. törvény 80. §-a értelmében a rádió- és televízió-szervezeteknek a műsoraik felhasználásával kapcsolatban engedélyezési joguk van. E díjak alkalmazása, illetve a díjak ellenőrzése kapcsán szükséges az Rttv.-ben foglalt szabályozás fenntartása. Az Rttv.-hez képest a módosítások csupán jogtechnikai jelegűek, illetve a szabályok hatékonyabb érvényesülését szolgálják.

A 38. §-hoz

A törvény e ponton a digitális átállás során érvényesítendő hírközléspolitikai célkitűzéseket rögzíti.

Az átállás során érvényesülő feltétlen prioritás a digitális és analóg szolgáltatások párhuzamos sugárzásával jellemezhető időszak, a „simulcast” lerövidítése. Ugyanazon szolgáltatások párhuzamos infrastruktúrákon történő sugárzása ugyanis elkerülhetetlenül jelentős terhet ró a nemzetgazdaságra, amelynek minimalizálása feltétlen szabályozói szempont. Ezért az új műsorszolgáltatási engedélyek kiadásakor feltételként szabja a szolgáltatók együttműködési kötelezettségét e társadalmi cél elérése érdekében.

A 39-43. §-hoz

A törvény rögzíti, hogy a digitális rádió és televízió műsorszóró hálózat, illetve műsorszóró adó üzemeltetési jogosultság pályázat útján történő elnyerésével kapcsolatos eljárásokra - vagyis a sokszor multiplex pályáztatásként hivatkozott eljárás - a frekvenciahasználati jogosultság megszerzését szolgáló árverés és pályázat szabályairól szóló 78/2006. (IV. 4.) Korm. rendeletet kell a törvényben foglalt eltérésekkel megfelelően alkalmazni a következő legfontosabb eltérésekkel.

A pályázati eljárást az Országgyűlés eseti Bizottsága felügyeli, amelynek jóváhagyó állásfoglalását az NHH-nak meg kell kérnie. A pályázati kiírási dokumentáció elkészítésekor a Bizottság kétféle döntést hozhat: jóváhagyja azt, vagy visszaküldheti indokolással együtt az NHH-nak átdolgozásra. A pályázati kiírási dokumentáció konzultációja során az NHH pontosítja az észrevételek alapján a kiírási dokumentációt. Ekkor azonban a Bizottság már csak egy ízben küldheti vissza az NHH-nak, mivel előzőleg egyszer már jóváhagyását megadta hozzá.

A pályázat, illetve az egyes pályázati ajánlatok érvénytelenségéről az NHH külön határozatot hoz, azonban az eredményes pályázat, illetve minden pályázati ajánlat eredményessége esetén külön határozat meghozatalára nincs szükség, az a végső döntésbe foglalható. Az NHH ezen döntésével a Bizottság kizárólag a hozzájárulásáról vagy a hozzájárulást megtagadásáról rendelkezhet állásfoglalásában.

A pályázat eredménye kapcsán a Bizottság háromféle állásfoglalást hozhat: hozzájárulását adja, a hozzájárulását megtagadja, vagy számítási hiba esetén egy ízben visszaküldheti a hatóságnak.

A hozzájárulás megtagadása esetén az NHH a pályázat eredménytelenségéről köteles határozatot hozni.

Ez a határozat, illetve az eljárás eredményét is tartalmazó hatósági szerződés egy jogvesztő határidőn belül a Fővárosi Ítélőtábla előtt, a törvényben foglalt külön szabályok szerint megtámadható. A pályázat nyertesével az NHH nem polgári jogi, hanem a Ket. rendszerének megfelelő közigazgatási szerződést köt. Így a jogorvoslat és az átláthatóság biztosított.

A törvény meghatározza a digitális átállással összefüggő intézkedések ütemtervét és határidőket is megállapítva rendelkezik a rendelkezésre álló hírközlési kapacitások felhasználásáról. Egyértelműen rögzítésre kerül, hogy a digitális televízió műsorszórás pályáztatásakor a DÁS szerint jelenleg rendelkezésre álló három hálózatot, az m1 analóg műsorszórásának leállításával létrejövő újabb hálózatot és a teljes digitális átállás után rendelkezésre álló további egy hálózat üzemeltetésére nyerhető el a jogosultság, vagyis összesen öt hálózatra. A digitális rádiós műsorszórás pályáztatásakor a DÁS szerinti VHF sávi hálózatot kell pályáztatni. Frekvencia-gazdálkodási problémák miatt azonban a teljes hálózat csak az m1 analóg műsorszórásának leállítása után indítható el az ország teljes területén. Addig az időpontig Közép- és Nyugat-magyarországon a hálózat helyenként csak ideiglenes analóg frekvenciákkal vagy egyáltalán nem indítható el. A pályázati kiírási dokumentációban a hálózati lefedettség várható alakulását egyértelműen rögzíteni szükséges. Az L-sávi rádiós hálózatokra vonatkozó pályázatok kiírásáról külön jogszabály rendelkezik.

Emellett a törvény meghatározza jogosultságok pontos tartalmát is.

A 44. §-hoz

A közszolgálati műsor szolgáltatások analóg műsorszórása leállításának feltételeként a törvény a tájékoztatást biztosító garanciális feltételeket állapít meg. A törvény rögzíti, hogy az adott vételkörzetben az analóg szolgáltatások leállítására csak akkor kerülhet sor, ha a lakosság túlnyomó része már rendelkezik a digitális műsorok vételéhez szükséges vevőkészülékekkel. A törvény emellett egyértelművé teszi, hogy a földfelszíni műsorszórás keretében a közszolgálati műsorokat ingyenesen kell eljuttatni az előfizetőkhöz, és legnagyobb lefedettségű hálózaton kell helyet kapniuk.

A 45. §-hoz

A törvény meghatározza a digitális átállás forrásait, amelyet nagyrészt kizárólag a digitalizációval összefüggésben felhasználható forrásként jelöl meg. A digitális átállás forrásainak felhasználását külön kormányrendeletben szükséges megállapítani. A várható kiadásokra, megtakarításokra és állami bevételekre vonatkozóan a DÁS-t tartalmazó Kormányhatározat mellékletében a Pénzügyi tervezés fejezet ad részletes információkat.

A 46. §-hoz

A Digitális Átállás Stratégia végrehajtása mindenekelőtt az NHH és az ORTT hatékony együttműködését igényli.

Figyelemmel arra, hogy az NHH és a GVH együttműködésére kialakított, külön közigazgatási megállapodáson alapuló modell a gyakorlatban bevált, a törvény a ORTT és az NHH viszonyát alapvetően ennek a mintának a megfelelő adaptálásával kívánja rendezni.

-----STARTING---POINT---VEGE---

A 47. §-hoz

A törvény a kihirdetését követő 15. napon lép hatályba.

A törvény hatályon kívül helyezni rendeli az Rttv. elektronikus hírközléssel kapcsolatos szabályait, mivel ezek a jelen törvényben, az elektronikus hírközlés szabályozáson belül kerülnek elhelyezésre. A (3) bekezdésben lévő rendelkezéseket az Rttv. elfogadásakor, 1995. december 21-én az Országgyűlési Napló szerint a jelenlévő országgyűlési egyszerű többségével, míg a (4) bekezdésben lévőket kétharmados többséggel fogadta el az Országgyűlés.

A 48. §-hoz

A törvény rendezi a műsorelosztók nyilvántartásba vételének átmenetét.

A 49-52. §-hoz

A törvény az új szabályozásnak megfelelően módosítja az Eht. és az Rttv. rendelkezéseit a törvények összhangjának megvalósítása érdekében. Kiemelést érdemel, hogy az Alkotmánybíróság 42/2006. (X. 5.) AB határozatával hatályon kívül helyezte az ingatlanhasználat Alkotmánnyal ellentétes szabályait. A Keretirányelv 11. Cikke alapján azonban a megállapítható, hogy valamilyen hatóságnak megfelelő hatáskörrel és eljárással kell rendelkezni az elektronikus hírközlési építmények elhelyezésével kapcsolatban. Ezért a szabályozás nélküli állapotot szükséges megszüntetni. Ez annál is inkább fontos, mivel a digitális átállás, különösen pedig a hordozható készülékkel fogható digitális műsorszórás (DVB-H), számos új elektronikus hírközlési építmény elhelyezését teszi szükségessé.

Az 53. §-hoz

A törvény a végrehajtásához szükséges szabályok nagy részét a kormányrendeleti szinten helyezi el, míg egyes kérdésekben miniszteri rendelet megalkotását írja elő.

Külön kiemelést érdemel, hogy az egyes televízió műsorok párhuzamos analóg és digitális sugárzása (simulcast) miatt az előfizetők érdekében szükséges előírni, hogy földfelszíni digitális televízió platform műsorainak vételét szolgáló digitális vevődekóderek, vagyis set-top-boxok távirányítója egyszerre legyen képes kezelni az analóg televízió készüléket (vagyis az analóg adásokat) és a set-top-boxot (vagyis a digitális adásokat). Így szükséges e tárgykörben a felhatalmazás alapján jogszabályt alkotni. E jogszabályban a következőket is szükséges figyelemben vennie. Mivel hazánk a digitális átállás folyamatában lemaradt, az itt forgalomba hozott televízió készülékek sok esetben alacsonyabb műszaki színvonalat képviselnek. A digitalizáció előrehaladtával a nyugat-európai országokban a digitális készülékek kiszorítják a csak analóg vételre alkalmas készülékeket. Ebben az esetben fennáll annak veszélye, hogy a máshol eladhatatlan analóg televízió készülékek nagy mennyiségben jelennek meg hazánkban. A Digitális Átállás Stratégia alapján megállapítható, hogy az átlagos magyar háztartás 6-8 évente cseréli le televízió készülékét. Így ha egy olyan akció folyamán, amelyben a nagy kereskedelmi láncok a Nyugat-Európában már eladhatatlan analóg televízió készülékeket Magyarországon értékesítik, a fogyasztók 6-8 évre előre vásárolnak egy olyan készüléket, amely nem lesz képes a digitális adások kezelésére. Ezért külön költség mellett kell beszerezne egy set-top-boxot, amely együttesen valószínűleg többe fog kerülni, mint egy integrált digitális televízió készülék.

Ezért annak megakadályozására, hogy a fogyasztók tájékoztatás hiányában megvásárolnak olyan készülékeket, amelyet néhány év múlva le kell cserélni, vagy set-top-box-szal ki kell egészíteni, a forgalomba hozatal kérdéseit rendező külön jogszabálynak elő kell írni, hogy a gyártónak (amely magában foglalja a forgalmazót is), jó látható módon kell megjelölnie, hogy az adott készülék alkalmas-e a digitális adások vételére, vagy sem. Szükséges a megjelölés vizualizálása és egységesítése is.

A fogyasztók tájékoztatása különösen azért fontos, mivel jelenleg zajlik a tévé készülékek kijelzőjét érintő technológiai váltás, vagyis a katódsugárcsöves készülékeket, folyadékkristályos (LCD) vagy plazmakijelzős televíziókra cserélik a felhasználók. Emellett a 2008-as év két szempontból is jelentős tévévásárlást indíthat el, mivel a nyár folyamán labdarugó Európa Bajnokság és Olimpia is megrendezésre kerül. A kötelező megjelölés bevezetésére és a végrehajtási jogszabály kiadásának még a karácsonyi vásár indulása előtt szükséges hatályba lépnie.

A fentiek mellett a szabályok kialakítása során azt is figyelembe kell venni, hogy set-top-box alkalmazásával, brit kutatások szerint mintegy 9 Watt/h többlet energiaigény keletkezik, az integrál digitális televíziókészülékekhez képest. A jelenleg földfelszíni vétellel rendelkező háztatások megközelítőleg 1 000 000 számát tekintve, ha minden háztartás set-top-boxot alkalmaz, akkor ez 9 MWatt többlet villamosenergia kapacitás lekötését jelenti. Ez megfelel egy kisebb erőmű teljesítményének. Figyelemmel arra, hogy a Magyarország energiatermelésének döntő többsége, kétharmada szénhidrogén tüzelőanyagot használó erőművekből származik, a széndioxid kibocsátás nemzetközi kötelezettségvállalások alapján történő csökkentése ezzel a 9 MWatt-tal nehezebbé válna. Ugyancsak megnehezíti a set-top-boxok tömeges alkalmazása a megújuló energiaforrások arányára vonatkozó célkitűzések elérését. A probléma egyik megoldása lehet, a kizárólag analóg tunerrel rendelkező készülékek (amelyekhez set-top-box szükséges) forgalmazásának fokozatos kiszorítása. Hasonló lépést tett Franciaország a digitális televíziózásról 2007. januárjában elfogadott törvényben. A szabályozás bevezetéséhez szükséges a gyártókkal és a forgalmazókkal, illetve az Európai Bizottsággal egyeztetni, ezért a részletek szabályozására külön jogszabályt kell alkotni.

Az 54. §-hoz

A törvény felsorolja az elektronikus hírközlés új szabályozási keretrendszerének alapját képező európai közösségi irányelveket, amelyek egyben a törvény szabályainak alapját is képezik.