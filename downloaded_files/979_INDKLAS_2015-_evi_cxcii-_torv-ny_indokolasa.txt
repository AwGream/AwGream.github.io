2015. évi CXCII. törvény indokolása

az adó- és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény és egyes törvények módosításáról

-----STARTING---POINT---ALTALANOS--- 

A 2011/16/EU irányelvet módosító, a pénzügyi számlákra vonatkozó automatikus információcserét bevezető 2014/107/EU irányelv (a továbbiakban: DAC2) fő célja az Európai Unión belül az adóhatóságok közötti automatikus adóügyi információcserének az adatszolgáltatási kötelezettség alá tartozó pénzügyi számlákra való kiterjesztése. A szabályozás oka az, hogy a külföldi pénzügyi termékek széles skálájába való befektetési lehetőségek kibővülésével az adózás területén való uniós és nemzetközi közigazgatási együttműködés meglévő eszközei már nem elég hatékonyak a határokon átnyúló adócsalás és adókijátszás elleni küzdelemben.

Azt követően, hogy az USA és számos egyéb ország - köztük valamennyi uniós tagállam - tárgyalásokat folytatott azokról az automatikus információcseréről szóló kétoldalú megállapodásokról, amelyek az USA-beli, az adójogszabályoknak a külföldi számlával rendelkező adózók általi betartásáról hozott törvény (FATCA) végrehajtását szolgálják, a G20-csoport megbízta a Gazdasági Együttműködési és Fejlesztési Szervezetet (OECD), hogy e megállapodások alapján dolgozza ki az automatikus adóügyi információcsere egységes nemzetközi sztenderdjét.

Az OECD 2014 februárjában tette közzé az adózás területén a számlainformációk automatikus cseréjére vonatkozó nemzetközi sztenderd főbb elemeit, nevezetesen az illetékes hatóságokkal kötendő minta-megállapodást (CAA) és a közös jelentéstételi előírást (CRS), amelyeket azt követően a G20-ak pénzügyminiszterei és jegybankelnökei jóváhagytak. 2014 júliusában az OECD Tanácsa közzétette a korábban még hiányzó elemekkel kiegészített teljes nemzetközi sztenderdet, nevezetesen a CAA-hoz és a CRS-hez fűzött észrevételekkel, valamint a nemzetközi sztenderd alkalmazásához szükséges információ-technológiai előírásokkal. A G20-ak pénzügyminiszterei és jegybankelnökei 2014 szeptemberében jóváhagyták a nemzetközi sztenderd teljes csomagját.

Az a tény, hogy az uniós tagállamok a FATCA-hoz kapcsolódó megállapodásokat kötöttek vagy kötnek az USA-val, azt jelenti, hogy ezek a tagállamok a 2011/16/EU irányelv 19. cikke értelmében vett szélesebb körű együttműködést biztosítanak, vagy fognak biztosítani, és így kötelesek vagy kötelesek lesznek ezt a szélesebb körű együttműködést más tagállamok számára is biztosítani.

Annak érdekében, hogy mind az adóhatóságok, mind a gazdasági szereplők költségei és adminisztratív terhei minimálisak legyenek, alapvető annak biztosítása, hogy az Unión belüli automatikus információcsere kiterjesztett hatálya összhangban legyen a nemzetközi fejleményekkel. E cél elérése érdekében kell az uniós tagállamoknak előírniuk, hogy pénzügyi intézményeik a CRS-ben foglaltaknak megfelelő adatszolgáltatási és átvilágítási szabályokat alkalmazzanak. Ezen túl a 2011/16/EU irányelv 8. cikkének hatályát is ki kellett terjeszteni oly módon, hogy az a CAA-ban és a CRS-ben megegyező információkra vonatkozzon.

Fentieknek alapján a Miniszterek Tanácsa elfogadta a 2011/16/EU irányelv módosítását tartalmazó 2014/107/EU irányelvet, amely a 2011/16/EU irányelv által bevezetett 8. cikk hatályának kiterjesztésével az automatikus adóügyi információcserét az adatszolgáltatási kötelezettség alá tartozó pénzügyi számlákra vonatkozó egyes információkra is kiterjeszti.

Adóharmonizációs kötelezettségünkből fakadóan ez a törvény a DAC2, továbbá OECD tagságunkból fakadóan a CRS magyar átvételét végzi el az adó- és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény (a továbbiakban: Aktv.), valamint a kapcsolódó egyes pénzügyi ágazati törvények módosításával.

-----STARTING---POINT---RESZLETES---

Az 1. §-hoz

Ezek a rendelkezések az adatszolgáltatási és átvilágítási kötelezettségek teljesítésével összefüggésben, az Aktv. 4. §-ában egy új (6) bekezdés bevezetésével a 2014/107/EU irányelv egyes fogalmainak meghatározását tartalmazó értelmező rendelkezéseket tartalmazzák. Ezek közül kiemelt jelentőséggel bír az Aktv. új, V/B. fejezetének szabályai kapcsán az automatikus információcsere 2. pontban meghatározott fogalma, amely a minta-megállapodásban (CAA), illetve a közös jelentéstételi előírásban (CRS) részes államokra történő utalással egyben a CRS alkalmazásának az alapját is megteremti. A szabályozás hazai gyakorlati alkalmazásának egyszerűsítése érdekében a módosítás a 2014. évi XIX. törvénnyel kihirdetett magyar FATCA szabályozást, valamint az OECD CRS magyar változatának szerkezetét és terminológiáját is figyelembe veszi.

A 2. §-hoz

Jogszabályhelyre való hivatkozás módosítása, továbbá a „vagy egy meghatározott küszöbérték alatt” kifejezés harmonizációs célú kihagyása, melyet a 2014/107/EU irányelv 1. cikk (2) a) pontja rögzített.

A 3. §-hoz

Ezek a rendelkezések egy új, V/B. fejezettel és a 43/G-43/L. §-okkal egészítik ki az Aktv. hatályos rendelkezéseit. A rendelkezések a pénzügyi számlákkal kapcsolatos adatszolgáltatás, átvilágítás és automatikus információcsere egyes szabályait részletezik.

A 43/G. § tartalmazza azokat a bejelentési, változás-bejelentési, valamint közzétételi szabályokat, melyek ahhoz szükségesek, hogy a Jelentő és a Nem Jelentő Magyar Pénzügyi Intézményekről, az adatszolgáltatási kötelezettség hiányáról és a Nem dokumentált Számlákról az állami adóhatóság, illetve az adókötelezettségek jogszerű teljesítésének elősegítése érdekében a közzétételen keresztül az érintett adózók tudomást szerezzenek.

Az új 43/H. § a Jelentő Magyar Pénzügyi Intézmény adatszolgáltatási kötelezettségének határidejét és e kötelezettség adattartalmára való utalást rögzíti, amikor kimondja, hogy a Jelentő Magyar Pénzügyi Intézmény e kötelezettségét az adóévet követő év június 30. napjáig az új, 1. melléklet I. pontja szerinti adattartalommal teljesíti az állami adóhatósághoz.

A 43/I. § rögzíti az állami adóhatóságnak az automatikus információcsere keretében külföldre irányuló adatátadási kötelezettségét, miszerint azt a 2016. január 1-jétől kezdődő adatszolgáltatás alapjául szolgáló időszakokra vonatkozóan, az adóévet követő év szeptember 30-ig szükséges teljesíteni az Európai Unió tagállama, vagy más állam hatáskörrel rendelkező hatósága részére a Jelentendő Pénzügyi Számláknak a 43/I. § (2) bekezdésében meghatározott egyes adatainak felhasználásával (ilyen adat többek között a Jelentendő Pénzügyi Számla tulajdonosának neve, lakcíme, adóazonosító száma, magánszemély esetében születési helye, ideje; Számlatulajdonos Jogalany esetében annak neve, címe és adóazonosító száma; a számlaszám stb.).

A FATCA szabályozás mintájára e § rögzíti továbbá azt a garanciális rendelkezést, miszerint a pénzügyi számlákat érintő adatszolgáltatásra és automatikus információcserére irányuló együttműködés során az állami adóhatóság vagy az adópolitikáért felelős miniszter által közölt, szerzett vagy továbbított információ adótitoknak minősül. E rendelkezés alóli kivételként a módosítás alapján nem jelenti az adótitok, illetve az egyes pénzügyi ágazati törvények szerinti titokvédelmi szabályok sérelmét, ha az információk átadására, átvételére és felhasználására a pénzügyi számlákkal kapcsolatos automatikus információcsere és együttműködés keretében kerül sor.

A 43/J. § alapján az elektronikus ügyintézés gyorsaságának kihasználása érdekében a Jelentő Magyar Pénzügyi Intézmény a bejelentési, valamint adatszolgáltatási kötelezettségét elektronikus úton, a Nem Jelentő Magyar Pénzügyi Intézmény a bejelentési kötelezettségét, ha az lehetséges - elektronikus úton, az állami adóhatóság által erre a célra rendszeresített elektronikus űrlapon teljesíti az állami adóhatósághoz. A Nem Jelentő Magyar Pénzügyi Intézmények esetében az elektronikus kapcsolattartástól való eltérés indoka, hogy az ilyen intézmények egy része nem rendelkezik adóazonosító számmal, így az állami adóhatósággal való elektronikus kapcsolattartás számukra nem lehetséges. A módosítás különös szabályként rögzíti, hogy az állami adóhatóság az Európai Unió tagállamába továbbított információt az Európai Bizottság által elfogadott egységes számítógépes formátum használatával továbbítja.

A 2014/107/EU irányelv I. mellékletének a gyakorlati végrehajtásra vonatkozó IX. részének 5. pontját, valamint az Aktv.-ben rögzített, a FATCA Megállapodáshoz kapcsolódó egyes rendelkezéseket is figyelembe véve, ebben az esetben is indokolt a jogkövető magatartás biztosítása és az esetleges jogsértés következményének különös szabályként történő meghatározása. E célból a 43/K. §-a rögzíti az egyes bejelentési és adtaszolgáltatási kötelezettségek késedelmes, hibás, valótlan tartalmú vagy hiányos teljesítése esetén az állami adóhatóság által alkalmazandó adóigazgatási szankció lehetőségét, amely alapján a bejelentésre, adatszolgáltatásra kötelezett - a FATCA-szabályozás kapcsán bevezetett szankció mértékének megfelelő - 2 millió forintig terjedő mulasztási bírsággal sújtható.

A 4. §-hoz

A módosítás szerinti 43/L. § kötelezi az állami adóhatóságot arra, hogy az automatikus információcsere teljesítéséről az adóévet követő év (felhasználási statisztikai adatok esetében az adóévet követő második év) december 31-ig jelentést készítsen az adópolitikáért felelős miniszter részére. A jelentésben az állami adóhatóság az adóévre vonatkozó automatikus információcsere és annak felhasználásának statisztikai adatait, valamint az automatikus információcsere értékelését és hatékonyságának növelésére tett javaslatait szerepelteti.

A módosítás szerinti új 45/C. § alapján a Jelentő és a Nem Jelentő Magyar Pénzügyi Intézmény a bejelentési kötelezettségét először az e bejelentési kötelezettségét rögzítő rendelkezés hatálybalépését követő 45. napig teljesíti az állami adóhatósághoz. E rendelkezés rögzíti, hogy a Jelentő Magyar Pénzügyi Intézmény adatszolgáltatási kötelezettségét először 2017. június 30-ig teljesíti az állami adóhatósághoz. E rendelkezés azért szükséges, mivel a Meglévő Magas Értékű Egyéni Számlák átvilágítását az új 1. melléklet III/D. pontja alapján 2016. december 31-ig kell lezárni.

Az 5. §-hoz

Az Aktv. 46. §-ának új (3) bekezdése a 2011. február 15-i 2011/16/EU tanácsi irányelvnek az adózás területére vonatkozó kötelező automatikus információcsere tekintetében történő módosításáról szóló 2014/107/EU tanácsi irányelvre való hivatkozással a jogharmonizációs záradékot tartalmazza. Ugyanakkor a pénzügyi számlákkal kapcsolatos adatszolgáltatási és átvilágítási szabályok nem csak európai uniós harmonizációs kötelezettséget teljesítenek, hanem az OECD által bevezetett CRS, vagyis a közös jelentéstételi előírások hazai átvételét is tartalmazzák.

A 6. §-hoz

Mellékletekre történő hivatkozás.

A 7. §-hoz

E rendelkezések a FATCA szabályozáshoz hasonlóan, az illetőségvizsgálat elvégzésének kötelezettségét tartalmazza a tőkepiacról szóló 2001. évi CXX. törvény előírásai keretében. Az új szabályozás alapján az intézmény a Számlatulajdonost az illetőségvizsgálat elvégzésével egyidejűleg hirdetményi úton tájékoztatja az illetőségvizsgálat elvégzéséről. Az adóhatóság felé fennálló adatszolgáltatási kötelezettségről, illetve ennek teljesítéséről való értesítésre írásban kerül sor. A szabályozás mindkét esetben lehetővé teszi az elektronikus úton történő tájékoztatást.

A 8-9. §-hoz

A jogharmonizáció és a belső jogszabályi megfeleltetés érdekében az Aktv. V/B. fejezetének 43/I. § (5) bekezdésében szereplő, a titokvédelem alóli kivételt tartalmazó szabályt - a FATCA szabályozáshoz hasonlóan -, valamint a jogharmonizációs hivatkozás a Tpt. szabályai közé is át kell vezetni. A szabályok ezeket a rendelkezéseket tartalmazzák.

A 10. §-hoz

A belső jogszabályi megfeleltetés érdekében az Aktv. V/B. fejezetének 43/I. § (5) bekezdésében szereplő, a titokvédelem alóli kivételt tartalmazó szabályt - a FATCA szabályozáshoz hasonlóan - a Bszt. szabályai közé is át kell vezetni. A szabály ezt a rendelkezést tartalmazza.

A 11-12. §-hoz

E rendelkezések a FATCA szabályozáshoz hasonlóan, az illetőségvizsgálat elvégzésének kötelezettségét, valamint a jogharmonizációs hivatkozást tartalmazzák a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény előírásai keretében. Az új szabályozás alapján az intézmény a Számlatulajdonost az illetőségvizsgálat elvégzésével egyidejűleg hirdetményi úton tájékoztatja az illetőségvizsgálat elvégzéséről. Az adóhatóság felé fennálló adatszolgáltatási kötelezettségről, illetve ennek teljesítéséről való értesítésre írásban kerül sor. A szabályozás mindkét esetben lehetővé teszi az elektronikus úton történő tájékoztatást.

A 13. §-hoz

A belső jogszabályi megfeleltetés érdekében az Aktv. V/B. fejezetének 43/I. § (5) bekezdésében szereplő, a titokvédelem alóli kivételt tartalmazó szabályt - a FATCA szabályozáshoz hasonlóan - a Fsztv. szabályai közé is át kell vezetni. A szabály ezt a rendelkezést tartalmazza.

A 14-15. §-hoz

E rendelkezések a FATCA szabályozáshoz hasonlóan, az illetőségvizsgálat elvégzésének kötelezettségét, valamint a jogharmonizációs hivatkozást tartalmazzák az egyes fizetési szolgáltatókról szóló 2013. évi CCXXXV. törvény előírásai keretében. Az új szabályozás alapján az intézmény a Számlatulajdonost az illetőségvizsgálat elvégzésével egyidejűleg hirdetményi úton tájékoztatja az illetőségvizsgálat elvégzéséről. Az adóhatóság felé fennálló adatszolgáltatási kötelezettségről, illetve ennek teljesítéséről való értesítésre írásban kerül sor. A szabályozás mindkét esetben lehetővé teszi az elektronikus úton történő tájékoztatást.

A 16-19. §-hoz

A jogharmonizáció, valamint a belső jogszabályi megfeleltetés érdekében az Aktv. V/B. fejezetének 43/I. § (5) bekezdésében szereplő, a titokvédelem alóli kivételt tartalmazó szabályokat - a FATCA szabályozáshoz hasonlóan -, valamint a jogharmonizációs hivatkozást a Hpt. szabályai közé is át kell vezetni. A szabályok ezeket a rendelkezéseket tartalmazzák.

E rendelkezés a FATCA szabályozáshoz hasonlóan, az illetőségvizsgálat elvégzésének kötelezettségét tartalmazza a hitelintézetekről és a pénzügyi vállalkozásokról szóló 2013. évi CCXXXVII. törvény előírásai keretében. Az új szabályozás alapján az intézmény a Számlatulajdonost az illetőségvizsgálat elvégzésével egyidejűleg hirdetményi úton tájékoztatja az illetőségvizsgálat elvégzéséről. Az adóhatóság felé fennálló adatszolgáltatási kötelezettségről, illetve ennek teljesítéséről való értesítésre írásban kerül sor. A szabályozás mindkét esetben lehetővé teszi az elektronikus úton történő tájékoztatást.

A 20. §-hoz

A belső jogszabályi megfeleltetés érdekében az Aktv. V/B. fejezetének 43/I. § (5) bekezdésében szereplő, a titokvédelem alóli kivételt tartalmazó szabályt - a FATCA szabályozáshoz hasonlóan - a Bit. szabályai közé is át kell vezetni. A szabály ezt a rendelkezést tartalmazza.

A 21-23. §-hoz

E rendelkezések mind a FATCA szabályozás alapján előírt, mind a Pénzügyi Számlákkal kapcsolatos egyéb átvilágítás kapcsán az illetőségvizsgálat elvégzésének kötelezettségét, valamint a jogharmonizációs hivatkozást tartalmazzák a Bit. keretében. Az új szabályozás alapján az intézmény a Számlatulajdonost az illetőségvizsgálat elvégzésével egyidejűleg hirdetményi úton tájékoztatja mind az illetőségvizsgálat elvégzéséről, mind az adóhatóság felé fennálló adatszolgáltatási kötelezettségéről, illetve ennek teljesítéséről. Az új szabályozás alapján az intézmény a Számlatulajdonost az illetőségvizsgálat elvégzésével egyidejűleg hirdetményi úton tájékoztatja az illetőségvizsgálat elvégzéséről. Az adóhatóság felé fennálló adatszolgáltatási kötelezettségről, illetve ennek teljesítéséről való értesítésre írásban kerül sor. A szabályozás mindkét esetben lehetővé teszi az elektronikus úton történő tájékoztatást.

A 24. §-hoz

A szerencsejáték szervezéséről szóló 1991. évi XXXIV. törvény módosításáról szóló 2015. évi CXXXIX. törvény alapján távszerencsejáték szervezésére kizárólag az állami játékszervezők jogosultak, így nem állami szervezők távszerencsejáték szervezésre koncessziós jogot pályázat nélküli ajánlattételi eljárásban nem szerezhetnek. Erre tekintettel a jelen törvény hatályon kívül helyezi a koncesszióról szóló 1991. évi XVI. törvény távszerencsejátékkal kapcsolatos ajánlattételi rendelkezését.

A 25. §-hoz

A törvény a felelős játékszervezés körében a kitiltás általános szabályai, valamint a játékosvédelmi nyilvántartás bevezetéséhez kapcsolódó adatvédelmi rendelkezéseket tartalmaz, pontosítja a gondnokság alá helyezéssel kapcsolatos terminológiát, egyúttal valamennyi szerencsejátékra irányadó 6 éves adatmegőrzési kötelezettséget ír elő.

A módosítás tételes rendelkezéssel egyértelművé teszi, hogy a jelentős önkorlátozó nyilatkozat tételéért és annak nyilvántartásáért a játékost igazgatási szolgáltatási díjfizetési kötelezettség nem terheli. Lehetővé válik a játékszervezők - nem csak a távszerencsejáték szervezők, hanem valamennyi játékszervező - részére, hogy a felelős játékszervezés részletes szabályairól szóló 329/2015. (XI. 10.) Korm. rendelet szerinti ajánlott felelős játékszervezői minősítés megszerzéséhez szükséges, a Korm. rendelet 22. § (1) bekezdés b) pont bb) alpontja szerinti feltételt ne csak az állami ellátórendszerbe tartozó és ezért az EMMI adatszolgáltatásában szereplő szervezet, hanem egyéb, a játékfüggőség elleni fellépéssel foglakozó, a NAV honlapján szereplő szervezet támogatásával is teljesíthessék.

A 26. §-hoz

A törvény az online kaszinójáték távszerencsejáték fogalmától független szabályozása miatt pontosítja a törvény területi hatályáról szóló rendelkezést.

A 27. §-hoz

A korábbi módosításoknak megfelelően, koherencia jelleggel pontosítja az Szjtv. bírságtábláját.

A 28. §-hoz

Pontosítja a játékkaszinó, online kaszinó játékadóztatásáról szóló alcímet. A módosítás pontosítja és egyértelművé teszi, hogy a több játékkaszinó egységgel rendelkező szervező a játékkaszinó egységeinek és online kaszinóinak tiszta játékbevételét havonta összevontan, göngyölítve állapítja meg, ennek során a koncessziós díj göngyölített, kumulált levonására nincs lehetőség, a koncessziós díjnak minden tárgyhónapban csak az adott tárgyhónapra eső arányos része vonatható le. Új elem a rendelkezésben az online kaszinók kiegészítő 15%-os játékadója abban az esetben, ha a szervező játékkaszinóinak tiszta játékbevételét az online kaszinó(k) játékbevétele meghaladja. Ebben az esetben a pozitív különbözet, mint adóalap után 15%-os játékadó fizetésére is köteles a szervező.

2016. január 1-től nem csak a játékkaszinók, hanem az online játékkaszinók játékadójának 3%-át is játékosvédelmi célra kell fordítani. E pontosítást a játékkaszinók és az online kaszinók szervezői szintű játékadózásának egységes kezelése indokolja. A módosítással a játékosvédelemre fordítható forrás az online kaszinók játékadójának 3%-ával növekszik.

A 29. §-hoz

A felhatalmazó rendelkezés módosításával lehetőséget ad a gazdátlan, szerencsejátékhoz használt játékeszköz találásának Ptk.-tól eltérő, miniszteri rendeleti szintű szabályozására.

A 30. §-hoz

Szövegcserés módosítások.

A 31. §-hoz

Hatályukat vesztő rendelkezések.

A 32. §-hoz

Az Szjtv. 2015. október 1-jétől hatályos 29/Q. §-a kimondja a külföldi jackpot rendszerből származó játékosi nyeremény adókötelezettségét. Ezzel összhangban a törvény Szja-tv.-t módosító rendelkezése, koherencia jellegű pontosításként kimondja, hogy az online kaszinójátékból származó nyeremény a külföldi jackpot rendszerből származó nyeremény kivételével nem számít jövedelemnek, így gyakorlatilag adómentes. Ezzel a távszerencsejátékból származó nyereményhez hasonlóan az online kaszinójátékból származó nyeremény főszabály szerint adómentes, a külföldi jackpot rendszerből származó nyeremény kivételével, amely az Szjtv. 29/Q. §-ával összhangban adóköteles jövedelemnek minősül, így játékosi szinten adózik.

A 33-34. §-hoz

A törvény célja, hogy az új, a támogatási kategóriáknak a belső piaccal összeegyeztethetővé nyilvánításáról szóló 2014. június 17-i 651/2014/EU bizottsági rendeletre való hivatkozás szerepeljen a törvényben.

A 35. §-hoz

A rendelkezés az Európai Unió Bírósága előtt lefolytatott C-255/14. sz. előzetes döntéshozatali ügyben hozott ítéletnek való megfelelést szolgálja. Az ítélet kimondja, hogy a Készpénztörvény 5/A. §-ában lefektetett sávos szankciórendszer legmagasabb, 60%-os sávja ellentétes az Uniós joggal. Ennek megfelelően a legmagasabb sáv 50%-ra csökken.

A 36. §-hoz

A hatályos rendelkezés értelmében ügyfél-átvilágításnak az Szjtv. 29/H. § (1) és (2) bekezdésében meghatározott játékos nyilvántartásba vétele minősül. A játékos nyilvántartásba vételének előfeltétele, hogy az ügyfél-átvilágítás megtörténjen, tehát a nyilvántartásba vétel nem azonosítható az ügyfél-átvilágítással. Emellett a hatályos rendelkezés az ügyfél-átvilágítás fogalmát leszűkíti a 29/H. § (1)-(2) bekezdésére, bizonyos esetekben azonban a szolgáltató a hivatkozott szakasz szerinti intézkedést követően (a KEKKH megkeresésének eredménytelensége esetén) fokozott ügyfél-átvilágítást köteles elvégezni a Pmt. rendelkezései alapján. Ennek megfelelően szükségessé vált a hatályos rendelkezés pontosítása, egyértelműsítése.

A 37. §-hoz

Mint piacfelügyeleti szerv az állami adóhatóság a Ket. rendelkezéseit az Szjtv.-ben meghatározott eltérésekkel kell alkalmazza, ezért a Pmt. hatályos rendelkezésének pontosítása vált szükségessé.

A 38. §-hoz

A szerencsejáték szervezéséről szóló 1991. évi XXXIV. törvény módosításáról szóló 2015. évi CXXXIX. törvény alapján 2015. október 1-jétől a jelenleg is a Pmt. hatálya alá tartozó távszerencsejáték fogalmától elkülönítve, önállóan kerül szabályozásra az online kaszinójáték. A Pmt. hatályát ezért a távszerencsejátéktól független online kaszinójátékra is tételesen ki kell terjeszteni, a törvény a Pmt. ennek megfelelő módosítását tartalmazza.

-----STARTING---POINT---VEGE---

A 39. §-hoz

Hatályba léptető rendelkezés.

A 40. §-hoz

Jogharmonizációs záradék.