2012. évi CLXV. törvény indokolása

a Magyarország Kormánya és a Szlovák Köztársaság Kormánya között a két ország közös államhatárán, Komárom és Révkomárom (Komárno) városok közötti közúti híd Duna folyamon történő megépítéséről szóló Megállapodás kihirdetéséről

Általános indokolás

A törvény célja a Magyarország Kormánya és a Szlovák Köztársaság Kormánya között a két ország közös államhatárán, Komárom és Révkomárom (Komárno) városok közötti közúti híd Duna folyamon történő megépítéséről szóló Megállapodás (a továbbiakban: Megállapodás) törvénnyel történő kihirdetése.

A magyar és a szlovák kormány új közúti hidat kíván létesíteni a Dunán Komárom és Révkomárom (Komárno) városoknál, a két város és a két régió kapcsolatainak fejlesztése, a városközpontok forgalmi tehermentesítése és a növekvő teherforgalom igényeinek kielégítése céljából. Az új, 2x1 sávos Duna-híd a városoktól nyugatra, a városközpontokat elkerülve fog megépülni. A jelenlegi közúti hídon 20 tonnás össztömeg-korlátozás van életben, amely részben a híd szerkezetével (és ebből adódó korlátozott teherbírásával), részben a két oldalon hozzávezető útvonal sűrű, városi beépítésével indokolható; így a meglévő híd nem alkalmas a fokozott teherforgalom levezetésére.

Az új híd lehetőséget teremt arra, hogy az észak-dunántúli régió és a dél-szlovákiai térség közlekedési, gazdasági kapcsolatai a jövőben tovább fejlődhessenek.

A Megállapodás másik feladata, hogy eleget tegyen a Magyarország és Szlovákia között hatályban lévő, 1958. évi 15. törvényerejű rendelettel kihirdetett, a Magyar Népköztársaság és a Csehszlovák Köztársaság között az államhatár rendjének szabályozása tárgyában 1956. évi október hó 13. napján, Prágában aláírt szerződés 19. cikk (1) bekezdésének, amely szerint a határvizeken új hidakat létesíteni csak a felek megállapodása alapján lehet. Emiatt a híd megépítésével kapcsolatos munkálatok megkezdése előtt kétoldalú megállapodást szükséges kötni a szlovák féllel.

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás hiteles magyar nyelvű szövegét tartalmazza.

A Megállapodás

1. Cikkében a Szerződő Felek kifejezik szándékukat a híd megépítésére és meghatározzák a híd pontos helyét.

2. Cikke rendelkezik a megépítéssel kapcsolatos feladatok megosztásáról, illetve arról, hogy a híd a megépítés után (a két oldalon kapcsolódó létesítmények kivételével) a felek osztatlan közös tulajdonába kerül. Meghatározza a hídhoz vezető utak megépítésének módját. Kiköti, hogy a híd megépítéséhez az Államhatár Felmérésének és Megjelölésének Magyar-Szlovák Közös Bizottsága jóváhagyása, valamint a Magyar-Szlovák Határvízi Bizottság jóváhagyása szükséges.

3. Cikke kijelöli a Megállapodás végrehajtására illetékes szerveket a két országban, valamint létrehoz egy kétoldalú munkacsoportot a tennivalók összehangolására.

4. Cikke utal a tervezett finanszírozási forrásra.

5. Cikke rögzíti, hogy a felépült hidat a forgalom számára (súly- és egyéb) korlátozástól mentesen nyitják meg, rendelkezik a forgalomba helyezés időpontja meghatározásának módjáról és a későbbi karbantartási feladatok jogi rendezéséről.

6. Cikke meghatározza a Megállapodás értelmezésével kapcsolatos vitarendezési lehetőségeket.

7. Cikke a Megállapodás hatálybalépéséről rendelkezik, valamint a Megállapodás módosítására, kiegészítésére és esetleges felmondására vonatkozó szabályokat határozza meg.

A 4. §-hoz

A hatályba léptető rendelkezéseket tartalmazza, és rögzíti, hogy a törvény végrehajtásáról a közlekedésért felelős miniszter gondoskodik.