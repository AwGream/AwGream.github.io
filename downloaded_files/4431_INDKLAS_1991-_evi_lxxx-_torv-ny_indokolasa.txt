1991. évi LXXX. törvény indokolása

a faji megkülönböztetés valamennyi formájának kiküszöböléséről New Yorkban 1965. december 21-én elfogadott Nemzetközi Egyezmény kihirdetéséről szóló 1969. évi 8. törvényerejű rendelet módosításáról

Általános indokolás

A Magyar Népköztársaság 1967. május 4-én letétbe helyezte a faji megkülönböztetés valamennyi formájának kiküszöböléséről New Yorkban 1965. december 21-én elfogadott nemzetközi egyezmény megerősítő okmányát az ENSZ főtitkáránál.

A letétbe helyezés alkalmával a Magyar Népköztársaság fenntartási nyilatkozatot tett az Egyezmény 22. cikkére vonatkozóan, vagyis a részes államok között az Egyezmény értelmezésére vagy alkalmazására vonatkozóan felmerülő vitának döntés végett a Nemzetközi Bírósághoz történő utalásával kapcsolatban.

Nem ismerte el a Magyar Népköztársaság nyilatkozattal a Bizottság illetékességét valamely joghatósága alá tartozó természetes személy, illetve ezek csoportjai által az Egyezmény rendelkezéseinek megsértése miatt emelt panasza esetén sem.

Emberi jogi politikánk határozottabbá válása indokolttá teszi, hogy az ENSZ ellenőrző mechanizmusának minden formáját fogadjuk el. Ezzel összhangban a Minisztertanács döntése alapján a Magyar Népköztársaság a Külügyminisztérium útján visszavonta az Egyezmény 22. cikkével kapcsolatosan tett fenntartását, továbbá nyilatkozattal elismerte a Bizottság illetékességét az Egyezmény 14. cikk 1. bekezdésében felsorolt esetekben.

Mindez szükségessé teszi a faji megkülönböztetés valamennyi formájának kiküszöböléséről New Yorkban 1965. december 21-én elfogadott nemzetközi egyezmény kihirdetéséről szóló 1969. évi 8. törvényerejű rendelet módosítását.

Részletes indokolás

Az 1. §-hoz

A Javaslat az Egyezmény 22. cikkére vonatkozó fenntartás visszavonására tekintettel hatályon kívül helyezi az 1969. évi 8. törvényerejű rendelet 3. § (1) bekezdését, amely az említett fenntartást tartalmazza.

A 2. §-hoz

1. Az Egyezmény 8. cikkének (1) bekezdése alapján felállított Bizottság illetékességének elismeréséről, s az Egyezmény 22. cikkére vonatkozó fenntartás visszavonásáról szóló okiratoknak az ENSZ főtitkáránál való letétbe helyezése 1989. szeptember 13. napján történt meg. A Javaslat ehhez igazodóan rendelkezéseinek alkalmazását ezen időponttól kezdődően állapítja meg [(1) bek.].

2. Az Egyezmény hatályosulása érdekében szükség van az Egyezmény 14. cikkének 1. bekezdése alapján benyújtott panaszok esetében - a Bizottsággal való kapcsolattartás mellett - a beadványokat átvevő, kivizsgáló és az azokról készült hiteles másolatokat az Egyesült Nemzetek Szervezetének főtitkárához továbbító szerv kijelölésére. A Javaslat a Kormányt hatalmazza fel e szerv kijelölésére.