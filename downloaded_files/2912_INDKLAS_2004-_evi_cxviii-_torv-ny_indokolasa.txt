2004. évi CXVIII. törvény indokolása

a Magyar Köztársaság és a Horvát Köztársaság között a közúti, a vasúti és a vízi határforgalom ellenőrzéséről szóló, Budapesten, 2003. szeptember 29. napján aláírt Egyezmény kihirdetéséről

Indokolás

A Magyar Köztársaság és a Horvát Köztársaság között a közúti, a vasúti és a vízi határforgalom ellenőrzéséről szóló Egyezményt a Szerződő Felek képviselői Budapesten, 2003. szeptember 29-én írták alá.

Az Országgyűlés a nemzetközi szerződést 54/2004. (V. 25.) OGY határozatával megerősítette. A nemzetközi szerződés 2004. év december 8. napján lép hatályba. A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdésében foglaltak szerint az Országgyűlés által megerősített nemzetközi szerződést törvénnyel szükséges kihirdetni.

Az Egyezmény célja a határforgalom ellenőrzésének korszerűsítése, a határátlépések gyors, de biztonságos lebonyolítása, amely a két állam közötti gazdasági, társadalmi és kulturális kapcsolatok továbbfejlesztését is szolgálja. Az Egyezményben a Szerződő Felek meghatározzák a személyek határátléptetésére, valamint a javak behozatalára, kivitelére és átvitelére vonatkozó szabályokat. A Szerződő Felek megteremtik az összehangolt és gyorsított közúti, vasúti és vízi határforgalom ellenőrzésének a jogi feltételeit. Az Egyezmény tartalmazza továbbá a közúti forgalomban a későbbiek során, a közös helyen kialakítandó ellenőrzési feltételekhez szükséges szabályokat is. Az Egyezmény és az azzal egy időben aláírt végrehajtási Megállapodás a vasúti forgalomban megteremtik a jogi feltételeit a személyforgalom menet közbeni ellenőrzésének, amelyre a szükségleteknek és a célszerűségnek megfelelően kerülhet sor.

A nemzetközi szerződésben a Szerződő Felek meghatározzák a határforgalom ellenőrzésének szabályait, az ellenőrzés sorrendjét és a szolgálati személyek jogait személyek őrizetbe vételével, visszairányításával kapcsolatban (Egyezmény II. Rész). Az Egyezményben meghatározott határforgalom-ellenőrzési feladatokat a szolgálati személyek a működési területen végzik. A nemzetközi szerződés tartalmazza a működési terület fogalmát, továbbá a működési terület kiterjedését (Egyezmény 5. Cikk).

Az Egyezmény lehetőséget ad az államhatár határátkelőhelyen kívüli átlépésére abban az esetben, ha ezt gazdasági vagy társadalmi érdekek indokolják és a Szerződő Felek illetékes hatóságai engedélyezik (Egyezmény 12. Cikk).

A szolgálati személyeket a működési területen speciális jogok illetik meg és kötelességek terhelik. A szolgálati személyek - az Egyezményben meghatározottak szerint - a másik Szerződő Fél területén úgy végzik hatósági feladataikat, mintha azt saját államuk területén végeznék, ennek keretében kényszerintézkedéseket hajthatnak végre és kényszerítő eszközöket alkalmazhatnak (Egyezmény 6-10. és a 15. Cikk).

A szolgálati személyek feladatuk ellátása során, a közös államhatárt érvényes szolgálati célú határátlépési igazolvánnyal illetve névjegyzék alapján jogosultak átlépni. (Egyezmény 13. Cikk).

A szolgálati személyeket a másik Szerződő Fél területén is megilleti a hivatalos személyekre vonatkozó büntetőjogi védelem (Egyezmény 15. Cikk).

Az Egyezmény tartalmazza a szolgálati személyek által okozott, illetve a sérelmükre bekövetkezett károkra vonatkozó kártérítési szabályokat is (Egyezmény 17. Cikk).

Az Egyezmény mentességet biztosít a szolgálati személyek hivatalos használatára szolgáló tárgyak, szolgálati- és forgalombiztosító anyagok, eszközök esetében a vám, adó, illeték és egyéb pénzügyi terhek megfizetése alól, és tartalmazza az ehhez szükséges eljárási szabályokat (Egyezmény 20. Cikk).

A nemzetközi szerződés szabályozza a határforgalom-ellenőrző szolgálati helyek használatát, megjelölését (Egyezmény 19. Cikk), valamint a létesített távközlési és adatátviteli berendezések üzemeltetését (Egyezmény 21-22. Cikk).

Az Egyezmény végrehajtásának összehangolása érdekében a Szerződő Felek Kormányai Magyar - Horvát Határforgalmi Vegyes Bizottságot hoznak létre (Egyezmény 23. Cikk).

Az Egyezményben a Szerződő Felek felhatalmazták kormányaikat, hogy megállapodásban szabályozzák a határforgalom-ellenőrzés végrehajtását segítő kérdéseket, így a közös államhatáron működő határátkelőhelyeket, azok jellegét, nyitvatartási idejét, ezek módosítását; azokat az útvonalakat, amelyeken a Szomszéd Állam szolgálati személyei a Területi Államban a határforgalom ellenőrzését vasúti járműveken menet közben végzik; a működési területet.

Az Egyezmény 26. Cikke értelmében az Egyezményt a Szerződő Államok belső jogszabályaival összhangban meg kell erősíteni. Az Egyezmény a megerősítéséről szóló okiratok kicserélését követő 30. napon lép hatályba. A megerősítésről szóló okiratok kicserélésére 2004. év november hónap 8. napján került sor. Ennek alapján az Egyezmény hatálybalépésének időpontja 2004. december 8.