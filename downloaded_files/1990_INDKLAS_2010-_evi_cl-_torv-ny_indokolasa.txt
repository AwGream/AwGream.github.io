2010. évi CL. törvény indokolása

az agrárpiaci rendtartásról szóló 2003. évi XVI. törvény módosításáról

-----STARTING---POINT---ALTALANOS--- 

A törvény abból indul ki, hogy a jó erkölcs, az üzleti tisztesség, az üzleti etika, a szerződésben foglaltak tisztelete még a legkiélezettebb piaci verseny körülményei között is a közösség által védendő olyan érték, amelyek esetében mindenképpen törekedni kell a különböző érdekek érvényesülésének egyensúlyban tartására. Ebben a tevékenységben az államnak és ezen belül is az Országgyűlésnek meghatározó szerepe van. Az Alkotmány értelmében az Országgyűlés rendelkezik azzal a közjogi felhatalmazással, hogy meghatározza, mely magatartásformákat tart társadalmilag elítélendőnek, illetve, hogy képviselje az általános társadalmi felfogást.

A Magyarországot 2010-ben sújtó rendkívüli időjárási körülmények miatt a mezőgazdasági termelőket 100 milliárd forintos nagyságrendű kár érte. Számos területen az árvíz, a belvíz, a jégverés megakadályozta a termés időben történő betakarítását, rengeteg esetben egészben vagy részben meg is semmisítette azt. A rendkívüli természeti helyzetek miatt több helyen veszélybe kerültek a 2011. évi mezőgazdasági termelést megalapozó munkálatok is.

Az előzőekben említett rendkívüli helyzet felszínre hozta a mezőgazdasági termények piacán érvényesülő szerződéses rendszer ellentmondásait is. A mezőgazdasági termelőket a gazdasági és a piaci körülmények számos esetben - jobb meggyőződésük ellenére - olyan termény értékesítéséről szóló szerződések aláírására kényszerítették, amelynek egyes rendelkezései tárgyilagos mérlegelés szerint is jó erkölcsbe ütközőnek, és így semmisnek minősülnének egy per esetében. E szerződésekben ugyanis fedezeti vásárlásokra köteleznék a termelőket olyan esetben is, amikor a szerződött terménymennyiség vagy annak egy része a termelőnek fel nem róható okból nem is termett meg. E szerződéses kikötések - esetleges alkalmazásuk esetén - azon túl, hogy az elháríthatatlan külső ok miatti teljes kockázatot a termelőre hárítja, sok esetben együtt járhat a mezőgazdasági termelő gazdasági ellehetetlenülése mesterséges előidézésének a lehetőségével is. A jogalkotói beavatkozást megalapozó közérdek az ilyen helyzetek kezelése. A gazdasági ellehetetlenülés szélére került termelők szociális problémáinak kezelése ugyanis végső soron állami feladat.

A törvény abból a közfelfogásból indul ki, hogy az elháríthatatlan külső ok miatti kockázatokat, veszteségeket a terménypiac összes szereplőjének viselnie kell, ezen kockázatok kizárólag egyik félre történő áthárítása a társadalom által elítélendő, és így a jó erkölcsbe ütközik, ami viszont megalapozza e kikötés semmissé nyilvánítását.

A termelőnél bevételkiesés miatt meg nem térülő termelési ráfordítás, valamint a folyamatos termelést biztosító jövedelem, a vásárlónál pedig a felmerült költség és az elmaradt haszon esetleges elvesztése a kockázat.

-----STARTING---POINT---RESZLETES---

Az 1. §-hoz

A törvény azt az esetet minősíti semmisnek, amikor egy megállapodás az elháríthatatlan külső ok miatti kockázatot kizárólag az egyik piaci szereplőre kívánja hárítani. A termelőnél a mezőgazdasági termelés természetes velejárója, hogy az időjárási és egyéb körülmények miatt e tevékenység kockázatokat rejt magában, amit részben agrotechnológiával, részben más módon (biztosítás, kárenyhítés stb.) bizonyos keretek között ellensúlyozni lehet. Annak a vállalkozásnak viszont, amely terménykereskedelemmel foglalkozik, számolnia kell annak a kockázatával, hogy szélsőséges körülmények között a felvásárolni szándékozott termény vagy annak egy része nem termelődik meg olyan okból, amely egyik szerződő félnek sem róható fel. Ez a kockázat része kell, hogy legyen a kereskedelmi tevékenységnek. Ahogy a termelő nem kényszeríthető arra, hogy neki fel nem róható ok miatt kereskedelmi tevékenységet folytasson (lásd fedezeti vásárlás), a kereskedő sem kötelezhető arra, hogy saját maga termelje meg a vis maior miatt kieső termény mennyiséget.

Ki kell hangsúlyozni azt is, hogy a termelőket illető ezen kedvezményezett jogi helyzet nem eredményezhet teljes mentesülést a szerződéses kötelezettségek teljesítése alól. Amennyiben a termelőt csak a termények egy részén érte elháríthatatlan külső ok miatt kár, akkor a szerződésben foglaltakat arányosan teljesítenie kell. Ha ezt elmulasztja, ebben az esetben már teljesen jogszerűen kötelezhető pl. fedezeti vásárlásra, hiszen a mulasztás az ő hibájából következik be.

Az elvégzett piaci elemzések szerint a terményfelvásárlás területén az érintettek sok esetben atipikus szerződést kötöttek akkor, amikor e szerződések vegyítették az adásvétel, a szállítási és a mezőgazdasági termékértékesítési szerződés egyes elemeit. A rendelkezés a megkötött szerződés típusától függetlenül minden esetben érvényesülhet.

Az a termelő, aki (amely) erre az elháríthatatlan külső okra (vis maior) hivatkozik, elegendő, ha a szükséges igazolásokkal együtt erről a körülményről a másik szerződő felet értesíti. Ez az értesítés önmagában még nem eredményez bíróság előtti jogvitát. Jogvitát ugyanis annak kell kezdeményeznie, aki a termelő bármely állítását vitatja.

Azáltal, hogy a törvény egy meghatározott szerződéses tartalomról törvény erejénél fogva mondja ki annak semmisségét, egyben szükségtelenné teszi annak vizsgálatát is, hogy az a szerződő fél, aki (amely) a kifogásolt rendelkezést szerződésében érvényesíteni kívánja, egyébként gazdasági erőfölényben van-e, vagy sem.

Fontos kiemelni, hogy az elháríthatatlan külső oknak (vis maior) minősülő eseménynek annál a termelőnél kell bekövetkeznie, akinek (amelynek) szerződésében a kifogásolt rendelkezés szerepel.

Az elháríthatatlan külső ok (vis maior) miatti eseménynek és a terméskiesésnek ok-okozati összefüggésben kell lennie egymással. A törvényben szereplő jogi megoldással az ellenbizonyítás értelemszerűen azt a felet terheli, aki a másik szerződő fél állítását vitatja. A törvény ugyanis nem zárja ki azt, hogy amennyiben a termelő nem tudja állítását megfelelő módon bizonyítani, vele szemben a szerződésben írt biztosítékok alkalmazásra kerüljenek. Bizonyítékok hiányában ugyanis nem áll fenn az ok-okozati összefüggés sem, amely a törvényben szereplő rendelkezés alkalmazásának egyik kulcseleme.

A törvény annak érdekében, hogy a forgalom biztonságának elve ne sérüljön, kizárja annak a lehetőségét, hogy a szerződés egyik rendelkezésének érvénytelenségére hivatkozással az egész szerződés érvénytelenné nyilvánítását bárki kezdeményezze. A rendelkezés összhangban van a Polgári Törvénykönyvről szóló 1959. évi IV. törvény 239. § (1) bekezdésében foglaltakkal.

-----STARTING---POINT---VEGE---

A 2. §-hoz

A törvény hatályba léptető rendelkezése értelmében a semmisség jogkövetkezményét azon esetekben is alkalmazni kell, amikor a szerződés megkötésére a törvény hatályba lépését megelőzően került sor, a teljesítésre viszont már a törvény hatályba lépését követően kerül sor. Ez egyben azt is jelenti, hogy a már teljesített szolgáltatások nem követelhetők vissza. E rendelkezést is a forgalom biztonságának követelménye indokolja.

Átmeneti szabály 2010. évre vonatkozóan az, hogy azt az esetet is magatermelte mezőgazdasági szolgáltatásra irányuló szerződésnek kell tekinteni, ha a termelő a 2010-ben megtermelt mezőgazdasági terményt olyan gazdasági társaságon vagy szövetkezeten keresztül érvényesíti, amelynek tulajdonosa vagy tagja, illetőleg arra termeltetési szerződést kötött.