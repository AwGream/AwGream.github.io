2015. évi CLXXXIV. törvény indokolása

a halgazdálkodásról és a hal védelméről szóló 2013. évi CII. törvény módosításáról

-----STARTING---POINT---ALTALANOS--- 

Az államot megillető halgazdálkodási jogok haszonbérletére 15 évre kötött, nyilvántartott halgazdálkodási vízterületek haszonbérleti szerződéseinek jelentős része (673 nyilvántartott halgazdálkodási vízterület esetén 2015-ben, 2016-ban pedig mintegy 300 vízterület) jár le. A folyamat zökkenőmentes lefolytatásához elengedhetetlenül szükséges a megfelelő jogszabályi háttér kialakítása.

A módosítás a vagyonkezelési szerződéssel, vagy haszonbérleti szerződéssel való hasznosítási lehetőségek mellett a jövőben lehetővé teszi a kijelölés útján történő hasznosítást is, annak érdekében, hogy a hazai horgásztársadalom lehető legszélesebb körben, átlátható módon vehessen részt a halgazdálkodásra alkalmas vízterületek tartamos hasznosításában.

A horgász egyesületek országos érdekképviseletét ellátó, bírósági nyilvántartásba vett, jelenleg 26 tagszövetséget, a tagszövetségekben több mint ezer egyesületet, s ezekben az egyesületekben közel 320 000 tagot számláló szervezet bevonása lehetővé teszi a halgazdálkodási jog minél szélesebb körben történő, átlátható hasznosítását.

-----STARTING---POINT---RESZLETES---

Az 1. §-hoz

A módosítás következtében a kijelölés útján történő hasznosítás esetén a halgazdálkodási jog jogosultja az alhaszonbérlő lesz.

A 2. §-hoz

A rendelkezés megteremti annak lehetőségét, hogy a rövidesen lejáró haszonbérleti szerződések lejártát követően a vízterületek halgazdálkodási joga ne váljon gazdátlanná.

A miniszter kizárólag a haszonbérlő egyetértése esetén hosszabbíthatja meg a nyilvántartott halgazdálkodási vízterületre létrejött haszonbérleti vagy vagyonkezelési szerződés hatályát.

A 3. §-hoz

A módosítás kivételt biztosít a vízterület halgazdálkodási jogának haszonbérbe adására vonatkozóan előírt nyilvános pályázat alól. A hazai horgász társadalmat felölelő, országos érdekképviseletet ellátó - közel 320 000 tagot számláló - szövetség kijelölésének lehetővé tétele a lehető legszélesebb körben biztosítja a halgazdálkodási jog átlátható hasznosítását.

A 4. §-hoz

Szükséges a halgazdálkodásért felelős miniszter felhatalmazása arra, hogy a halgazdálkodási jog kijelöléssel történő átengedésének, valamint alhaszonbérbe adásának részletes feltételeit rendeletben határozza meg.

Az 5. §-hoz

A 2015. december 31-ig megszűnő haszonbérleti szerződések egy évvel történő meghosszabbításáról gondoskodik.

-----STARTING---POINT---VEGE---

A 6-7. §-hoz

Hatályba léptető rendelkezés, valamint a törvény sarkalatos rendelkezéseinek megjelölése.