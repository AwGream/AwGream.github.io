2013. évi LXXVIII. törvény indokolása

egyes büntető tárgyú törvények módosításáról

-----STARTING---POINT---ALTALANOS--- 

1. A törvény pontosítja a büntetések és az intézkedések végrehajtásáról szóló 1979. évi 11. törvényerejű rendelet (a továbbiakban: Bv. tvr.) 2013. július 1-jével módosított egyes rendelkezéseit, illetve az új Btk. szabályai alapján további pontosításokat hajt végre.

2. Napjainkban az interneten keresztül elkövethető bűncselekmények száma egyre nő. A terrorcselekmények, a rasszista cselekmények, a csalás, a fogyasztók megtévesztése, a személyes adattal visszaélés vagy a szerzői jogok megsértése ma már gyakran a számítástechnikai rendszerek és a világháló felhasználásával valósulnak meg. Különösen kiszolgáltatott rétegnek tekinthetők a gyermekek, akiknek védelmét a gyermekek szexuális bántalmazása, szexuális kizsákmányolása és a gyermekpornográfia elleni küzdelemről, valamint a 2004/68/IB tanácsi kerethatározat felváltásáról szóló 2011. december 13-i 2011/93/EU európai parlamenti és tanácsi irányelv is előírja az Európai Unió tagállamai számára. A bűnözés ezen új formái elleni hatékonyabb küzdelem biztosítása és a nemzetközi kötelezettségeknek való megfelelés érdekében a magyar jogrendszerben is komolyabb védelmi mechanizmusok kidolgozására volt szükség.

A Büntető Törvénykönyvről szóló 2012. évi C. törvény (a továbbiakban: új Btk.) 77. §-a 2013. július 1. naptól kezdődő hatállyal új intézkedésként vezeti be az elektronikus adat végleges hozzáférhetetlenné tételét, amelynek célja a számítástechnikai rendszer útján elkövethető bűncselekmények folytatásának és a tiltott adattartalomhoz való hozzáférésnek a végleges megakadályozása. Ezzel párhuzamosan a büntetőeljárás menetében is indokolt volt egy olyan új kényszerintézkedés beiktatása, amely a fenti intézkedéshez hasonló célokat szolgál, azonban csak ideiglenes jelleggel akadályozza meg az adatokhoz való hozzáférést. Az elektronikus adat ideiglenes hozzáférhetetlenné tételét a Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvény (a továbbiakban: 2012. évi CCXXIII. törvény) iktatja be szintén 2013. július 1-jei hatállyal a büntetőeljárásról szóló 1998. évi XIX. törvénybe (a továbbiakban: Be.).

Tekintettel a számítástechnikai hálózatok globalizációjára, az internet segítségével megvalósuló, határokon átnyúló adattovábbítás kiépült rendszerére, valamint a világhálón közzétett adattartalomhoz való széles körű hozzáférhetőség lehetőségeire, a számítástechnikai rendszerek, hálózatok és adatok visszaélésszerű használatának megakadályozása gyors és megbízható nemzetközi együttműködést igényel.

A fentiekre figyelemmel a törvény a gördülékeny nemzetközi együttműködés érdekében olyan jogszabály-módosításokat tartalmaz, amelyek lehetővé teszik, hogy a magyar hatóságok eljárási vagy végrehajtási jogsegély keretében külföldi hatósághoz fordulhassanak az elektronikus adatok ideiglenes vagy végleges eltávolítása érdekében, ha a weboldalt külföldi tárhelyszolgáltató üzemelteti, illetve eleget tudjanak tenni az ilyen jellegű, külföldről érkező jogsegély kérelmeknek, amennyiben a tárhelyszolgáltató magyar.

3. 2013. július 1-jétől a pénzbüntetés szabadságvesztésre történő átváltoztatása a büntetés-végrehajtási bíró feladata, a törvény ennek megfelelően módosítja a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény (a továbbiakban: Bnytv.) 17. § (7) bekezdését.

4. Az új Btk.-val kapcsolatos módosítások technikai és értelmezést könnyítő pontosításokat tartalmaznak, illetve új tényállásként kerül beiktatásra a „Hozzátartozó bántalmazása” bűncselekmény az alábbi indokok alapján.

Az Országgyűlés 2012. évi őszi ülésszakán napirendjére tűzte „Az Országgyűlés tűzze napirendjére azt, hogy legyen önálló büntetőjogi törvényi tényállása a családon belüli erőszaknak Magyarországon” címmel benyújtott országos népi kezdeményezést (H/7685. szám). Ezt követően az Országgyűlés 2012. szeptember 17-én határozatot hozott, amelyben egyetértett a családon belüli erőszak önálló büntetőjogi törvényi tényállásban történő szabályozásáról szóló népi kezdeményezéssel, és a szakmai szervek, illetve civil szervezetek bevonásával sor került a tényállás szövegének meghatározására, figyelembe véve a büntetőjog hazánkban kialakult tradicionális rendszerét, valamint az alkotmányossági és nemzetközi követelményeket is.

Az ENSZ Nők elleni Diszkrimináció Felszámolásával foglalkozó Bizottsága (CEDAW) Magyarország VI. kormányzati jelentésével kapcsolatban 2007-ben készített záró észrevételeiben hívta fel az állam figyelmét, hogy „dolgozzon ki külön törvényt a nők elleni, családon belüli erőszakról”. Ennek a teljesítését is szolgálja az új Btk. hozzátartozó bántalmazásának bűncselekményével történő kiegészítése.

Az új Btk.-nak a nemi élet szabadsága és nemi erkölcs elleni bűncselekményekről szóló XIX. Fejezete, a gyermekek érdekét sértő és család elleni bűncselekményekről szóló XX. Fejezete és a törvényben meghatározott új büntetőjogi tényállás is a nőkkel szembeni erőszak és a háztartáson belüli erőszak elleni küzdelemről és azok megelőzéséről szóló Európa Tanácsi Egyezmény (CAHVIO) rendelkezéseinek figyelembe vételével került megalkotásra, így az új Btk. - más büntetőjogi tárgyú jogszabályokkal kiegészítve - megfelel a legfontosabb nemzetközi elvárásoknak.

5. Az Európai Unió tagállamaival folytatott bűnügyi együttműködésről szóló 2012. évi CLXXX. törvény (a továbbiakban: EUtv.) módosításának indoka egyrészt, hogy pótolja azt a szabályozási hiányosságot, amely szerint nem volt meghatározva a tanúsítvány kiállítója a jogerős szabadságvesztés büntetés vagy szabadságelvonással járó intézkedés végrehajtása átadása esetén, ha az elítélt a végrehajtó tagállamban tartózkodik. Másrészt az Európai Unió más tagállamában kiszabott pénzösszegről vagy eljárási költségről szóló tagállami határozat elismerésének és végrehajtásának lehetőségét megteremti arra az esetre is, ha az adott cselekmény az Európai Unió más tagállamának joga alapján szabálysértésnek, a magyar jog szerint azonban bűncselekménynek minősül. A módosítás ugyanígy lehetővé teszi a jogi személlyel szemben szabálysértés vagy bűncselekmény miatt, de nem büntetőeljárás során hozott, pénzbírságot kiszabó tagállami határozat elismerését és végrehajtását is.

-----STARTING---POINT---RESZLETES---

Az 1-3. §-hoz

1. A közérdekű munka végrehajthatósága megszűnésének megállapítása során a gyakorlatban számos esetben közokiratok, teljes bizonyító erejű magánokiratok vagy - egészségügyi alkalmatlanság esetén - egyéb orvosi iratok állnak rendelkezésre, amelyek szükségtelenné tehetik az elítélt meghallgatását. Erre tekintettel a törvény akként módosítja a Bv. tvr. 11. § (1) bekezdését, hogy ebben az esetben a büntetés-végrehajtási bíró az iratok alapján hozza meg döntését, de ha szükségesnek látja, az elítéltet meghallgathatja, tekintettel a Bv. tvr. 6. § (3) bekezdés b) pontjában írt általános szabályra.

2. A törvény illetékességi szabályt állapít meg a (2) bekezdésben, figyelemmel arra, hogy a pénzbüntetés átváltoztatására vonatkozóan a Bv. tvr. 6. § (5) bekezdése szerinti általános illetékességi szabály nem értelmezhető.

3. A törvény gyakorlati szempontokra figyelemmel a Bv. tvr. 6. § (5) bekezdésétől eltérő illetékességi szabályt határoz meg a szabadságvesztés, az elzárás és a javítóintézeti nevelés elévülésének megállapítására a (3) bekezdésben. Ezekben az esetekben - tekintettel arra, hogy az iratok ott rendelkezésre állnak - célszerű, hogy a büntetés, illetve az intézkedés elévülését az a büntetés-végrehajtási bíró állapítsa meg, aki a végrehajtás foganatba vétele iránt intézkedett.

4. A 2012. évi CCXXIII. törvénnyel elvégzett módosítások értelmében 2013. július 1-jei hatállyal a közérdekű munkára ítéltről a munkahely kijelölése előtt foglalkoztathatósági szakvéleményt kér be a pártfogó felügyelő. A módosítás előkészítésekor az egyszerűsített foglalkoztathatósághoz kapcsolódó foglalkoztathatósági szakvéleményre vonatkozó rendelkezések szolgáltak alapul. A munkaköri, szakmai, illetve személyi higiénés alkalmasság orvosi vizsgálatáról és véleményezéséről szóló 33/1998. (VI. 24.) NM rendeletet 2013. január 1-jei hatállyal módosította a 41/2012. (XII. 20.) NGM rendelet, amely új rendelkezéseket iktatott be a közfoglalkoztatottak foglalkoztathatósági vizsgálatáról, és egységesítette a foglalkoztathatóságról kiállított szakvéleményt. Tekintettel arra, hogy a foglalkoztathatósági szakvélemény másként épül fel, más adatokat tartalmaz, ezért a 67/B. §-ban módosítani szükséges a közérdekű munka félbeszakításának (lásd a technikai módosítások között) és végrehajthatósága megszűnésének ezen okokat felölelő pontjait.

5. A törvény a (6)-(7) bekezdésekkel a kitiltás és a kiutasítás esetén a rendelkezéseket kiegészíti az elzárásra, mint új büntetési nemre utalással.

6. A törvény a (8) bekezdésben egyértelművé teszi, hogy az előzetes letartóztatás végrehajtása során az előzetesen letartóztatott katonát el kell különíteni a többi előzetes letartóztatását töltőtől, továbbá a különböző állománycsoportú katonákat egymástól.

7. A törvény a (9) bekezdésben pontosítja a Bv. tvr. rendelkezését. Az elzárás végrehajtása során a külön gondoskodást igénylő személyek elkülönítésére az intézetek túlterheltsége miatt további differenciálás nem lehetséges. Befogadás előtt az elzárással büntetett személyek orvosi vizsgálat alá esnek, és ha azt állapítják meg, hogy az érintett személy befogadásra alkalmatlan, úgy más elhelyezés (kórház, fekvőbeteg szakellátás) iránt intézkednek.

8. A Bv. tvr. 2013. július 1-jén hatályba lépő rendelkezései szerint a közérdekű munka büntetés végrehajtására szolgáló munkahelyet immár nem a büntetés-végrehajtási bíró, hanem a pártfogó felügyelő fogja kijelölni. A folyamatban lévő ügyek vonatkozásában szükséges átmeneti rendelkezést megállapítani, a (11) bekezdés ezt tartalmazza.

9. A törvény 1. § (4), (10) bekezdése, valamint 2. és 3. §-ai technikai pontosításokat végeznek a Bv. tvr. 2013. július 1-jével módosított egyes rendelkezésein. E körben egyebek mellett az adminisztrációs terhek tényleges csökkentése érdekében a büntetés-végrehajtási bíró mérlegelési körébe utalja, hogy az ügyész és az elítélt nyilatkozatát beszerezze, kivéve, ha a törvény ettől eltérően rendelkezik, amikor is az kötelező (lásd a munkahely kijelölése körében a fellebbezés elbírálását).

A 4. §-hoz

A módosítás a bűnügyi jogsegély formái között egyértelműen nevesíti az elektronikus adat végleges hozzáférhetetlenné tétele végrehajtásának átadását, illetve átengedését. Indokolt az ezzel azonos hatású büntetés vagy intézkedés végrehajtásának átadását, illetve átengedését is bevonni ebbe a körbe, tekintettel arra, hogy a külföldi állam erre vonatkozó szabályozása a magyar szabályozástól eltérő lehet. Az elektronikus adat ideiglenes hozzáférhetetlenné tétele azonban nem kerül külön nevesítésre, figyelemmel arra, hogy az az eljárási jogsegély egyik típusa.

Az 5. §-hoz

Az Nbjt. IV. Fejezetének címét is szükséges módosítani, tekintettel arra, hogy a Fejezet alá bekerülnek az elektronikus adat végleges hozzáférhetetlenné tétele végrehajtására irányuló megkeresés teljesítésére vonatkozó részletszabályok is. A Fejezet összefoglaló néven a „Végrehajtási jogsegélyek” címet kapja.

A 6. §-hoz

A módosítás egyértelművé teszi, hogy az elektronikus adat végleges hozzáférhetetlenné tétele végrehajtására irányuló jogsegély iránti megkeresés fogadásakor az igazságügyért felelős miniszter a központi hatóság, amely az Nbjt. 2. §-a alapján megvizsgálja a megkeresés teljesíthetőségét. Amennyiben a törvény alapján az nem kizárt, a megkeresést továbbítja a Fővárosi Törvényszékhez, amely a megkeresés teljesítése feltételeinek vizsgálatára, valamint a külföldi határozat elismerésére és végrehajtásának átvételére hatáskörrel és illetékességgel rendelkezik.

A 7. §-hoz

A gyakorlati jogalkalmazás során felmerült hiányosságot orvosolandó, a törvény kiegészíti az Nbjt. szabályát. Ha ugyanis a külföldi ítélet érvényének elismerését azért tagadta meg a bíróság, mert nem volt elegendő adat az elismeréshez, azonban az elítélt személy később előterjesztett átszállítás iránti kérelmekor már pótolható lenne a hiányosság, a jelenlegi szabályok alapján automatikusan ellehetetlenül az átszállítás. Ez a probléma különösen olyan államok viszonylatában jelentkezhet, amelyekkel Magyarországnak nincsen bűnügyi eljárási jogsegélyegyezménye, azonban van büntetés-végrehajtás átadási egyezménye. Ilyenkor átszállítási kérelem hiányában a külföldi ítélet érvényének elismerésével kapcsolatban nemzetközi egyezmény hiányában a külföldi állam nem köteles a kiegészítő információ megküldésére, amely az ítélet érvényének megtagadásához vezethet. Amennyiben a külföldi ítélet érvénye elismerését megtagadó végzés meghozatala után terjeszti elő az elítélt személy az átszállítása iránti kérelmet, a hiányzó információk már beszerezhetők lennének az átszállítási egyezmény alapján, azonban a kifogásolt szabály nem teszi lehetővé ezek felhasználását. Erre tekintettel indokolt a módosítás.

A 8. §-hoz

Az elektronikus adat végleges hozzáférhetetlenné tétele végrehajtására irányuló külföldi megkeresés esetén (7. Cím) a Fővárosi Törvényszék megvizsgálja, hogy a megkeresés teljesítésének feltételei fennállnak-e, és a megkeresés tartalmazza-e azokat, a büntetőügyekben hozott határozatok végrehajtása során a bíróságokra és egyéb szervekre háruló feladatokról szóló 9/2002. (IV. 9.) IM rendelet 127/A. § (1) bekezdésében felsorolt adatokat, amelyek az elektronikus adat forrásának azonosítására szolgálnak. Ezek a következők: IP cím ipv4 vagy ipv6 szabvány szerint és alhálózati maszk, domain név, URL cím, illetve portszám. Amennyiben a megkeresés teljesíthetőségének nincs akadálya, a Fővárosi Törvényszék elrendeli az elektronikus adat hozzáférhetetlenné tételének eltávolítással történő végrehajtását, amely a Be. és a kapcsolódó rendeletek alapján történik.

Amennyiben magyar bíróság rendelte el az elektronikus adat végleges hozzáférhetetlenné tételére vonatkozó intézkedést, és a tárhelyszolgáltató külföldi államban található, a központi hatóságként működő igazságügyért felelős miniszteren keresztül megkeresésben átadja annak végrehajtását a külföldi állam számára (8. Cím). A megkeresésben a bíróság tájékoztatja a külföldi államot arról, hogy amennyiben harminc napon belül nem tud eleget tenni a megkeresésnek, akkor a bíróság elrendeli az elektronikus adat végleges hozzáférhetetlenné tételének az elektronikus adathoz való hozzáférés végleges megakadályozásával (blokkolás) történő végrehajtását, azaz a határidő eredménytelen eltelte után a Be. 596/A. § alapján folytatódik az eljárás.

A 9. §-hoz

A módosítás egyértelművé teszi, hogy az eljárási jogsegély típusai közé kell érteni a büntetőeljárás során elrendelt elektronikus adat ideiglenes hozzáférhetetlenné tétele kényszerintézkedés végrehajtására irányuló megkereséseket is.

A 10. §-hoz

A hatékony együttműködés érdekében indokolt egy olyan új szabály beillesztése a törvénybe, amely biztosítja, hogy amennyiben az eljárási jogsegély végrehajtásának indoka már nem áll fenn, akkor arról a megkeresett külföldi hatóság is tudomást szerezzen, ezért a törvény tájékoztatási kötelezettséget állapít meg a magyar hatóság számára.

A 11. §-hoz

A megkeresések alaki szabályairól szóló rendelkezések közé indokolt volt egy olyan új szabály beillesztése is, amely a megkeresések általános tartalmi kellékeihez képest az elektronikus adat ideiglenes hozzáférhetetlenné tétele és az elektronikus adat végleges hozzáférhetetlenné tétele iránti kérelmekre vonatkozó speciális, kifejezetten az elektronikus adathoz kapcsolódó egyéb tartalmi kellékeket is meghatároz. E rendelkezés c) pontja tekintetében, az elektronikus adat forrásának azonosítására szolgáló adat tekintetében a büntetőügyekben hozott határozatok végrehajtása során a bíróságokra és egyéb szervekre háruló feladatokról szóló 9/2002. (IV. 9.) IM rendelet 127/A. § (1) bekezdésében felsorolt adatokat kell érteni.

A 12. §-hoz

Jogharmonizációs záradékot tartalmazó módosítás.

A 13. §-hoz

Az elsőfokú bíróság hatáskörére és illetékességére vonatkozó szabályokat a Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvény igazítja az új Btk.-hoz. Annak érdekében, hogy az elektronikus készpénz-helyettesítő fizetési eszközzel elkövetett információs rendszer felhasználásával elkövetett csalás tekintetében (ami a hatályos Btk. szerint készpénz-helyettesítő fizetési eszközzel visszaélésként büntetendő) továbbra is az általános illetékességi szabály érvényesüljön (tehát ne a székhelyi járásbíróság járjon el), módosítani szükséges a Be.-t és a 2012. évi CCXXIII. törvény Be.-t módosító rendelkezésének hatályba nem lépéséről kell rendelkezni. Ugyanígy megteremti a törvény annak lehetőségét, hogy amennyiben ezt a bűncselekményt különösen nagy vagy azt meghaladó kárt okozva követik el, annak elbírálására a törvényszéknek legyen hatásköre.

A törvény 19. § (1) bekezdésében foglaltak szerint a Nemzeti Adó- és Vámhivatal hivatásos állományú tagja nem esik a katona fogalma alá, ezért ennek megfelelően szükséges javítani a Be. 29. §-át. Ezt a §-t 2012. évi CCXXIII. törvény 94. §-a is módosítaná 2013. július 1-jével, ezért - a párhuzamos szabályozás elkerülése érdekében - ez utóbbi rendelkezés hatályba nem lépéséről is rendelkezik a törvény.

Az új Btk. a bűncselekmény elkövetésekor tizenkettedik életévét betöltött, de tizennegyedik életévét be nem töltött fiatalkorúval szemben is lehetővé teszi a felelősségre vonást, ezért szükséges kiegészíteni a fiatalkorúak előzetes letartóztatására vonatkozó szabályokat. A 2012. évi CCXXIII. törvény ezt úgy tenné meg, hogy egységesen leszállítja az előzetes letartóztatás maximális tartamát egy évre. A tizennegyedik életévét betöltött fiatalkorúak esetében azonban továbbra is a két éves maximum fenntartása indokolt, de hangsúlyozandó, hogy az előzetes letartóztatásnak csak akkor van helye, ha az a bűncselekmény különös tárgyi súlya folytán szükséges.

A 14. és 22-24. §-hoz

Az Országos Bírósági Hivatal és a Nemzeti Adatvédelmi és Információszabadság Hatóság kezdeményezése alapján az internetes blokkolással kapcsolatos pontosított rendelkezések.

A 15-16. §-hoz

A módosítás a büntetőeljárásról szóló 1998. évi XIX. törvény (a továbbiakban: Be.) perújításra, illetve felülvizsgálati eljárásra vonatkozó rendelkezéseit pontosítja azáltal, hogy kibővíti azon jogosultak körét, akik a terhelt halála után indítványt terjeszthetnek elő.

A perújítás olyan rendkívüli jogorvoslat, melynek alkalmazására - általában - új, az alapügyben fel nem merült bizonyítékokra alapítva, a jogerős, ügydöntő határozatban rögzített tényállás és az abból fakadó jogkövetkezmények megváltoztatását célozva kerülhet sor.

Felülvizsgálatnak pedig a bíróság jogerős, ügydöntő határozata ellen van helye. A felülvizsgálati indítványban meg kell jelölni a támadott jogerős, ügydöntő határozatot, és azt, hogy az indítványozó a határozatot mely felülvizsgálati okból (büntető anyagi vagy eljárási jogszabálysértés) tartja sérelmesnek.

A Be. taxatíve felsorolja a perújítási, illetve felülvizsgálati okokat és meghatározza a kezdeményezők körét a következők szerint:

A terhelt javára perújítási indítványt vagy felülvizsgálatot terjeszthet elő az ügyész, a terhelt, a védő - kivéve, ha ezt a terhelt megtiltotta - és a fiatalkorú terhelt törvényes képviselője, kényszergyógykezelés elrendelése ellen - a terhelt hozzájárulása nélkül is - a terhelt törvényes képviselője, házastársa vagy élettársa, a terhelt halála után pedig egyenesági rokona, testvére, házastársa vagy élettársa.

A 17. §-hoz

1. Az új Btk. 52. § (3) bekezdése - új rendelkezésként - lehetővé teszi a nemi élet szabadsága és a nemi erkölcs elleni bűncselekmény elkövetőjének az eltiltását olyan foglalkozás gyakorlásától vagy egyéb tevékenységtől, amelynek keretében gyermekkorú vagy fiatalkorú személy nevelését, felügyeletét, gondozását, gyógykezelését végzi, illetve gyermekkorú vagy fiatalkorú személlyel egyéb hatalmi vagy befolyási viszonyban áll. Ezt a gyermekek szexuális bántalmazása, szexuális kizsákmányolása és a gyermekpornográfia elleni küzdelemről, valamint a 2004/68/IB tanácsi kerethatározat felváltásáról szóló, 2011. december 13-i 2011/93/EU európai parlamenti és tanácsi irányelv 10. cikke írja elő, amelynek célja a gyermek- és fiatalkorú személyek fokozottabb védelme. Ahhoz, hogy ne csak az eltiltással érintett foglalkozások, hanem e tevékenységek is bekerüljenek a nyilvántartásba, szükséges a Bnytv. megfelelő módosítása. Továbbá, az új Btk. 68. § (2) bekezdése alapján, ha az elkövető a jóvátételi munka elvégzését nem igazolja, vagy a pártfogó felügyelet szabályait súlyosan megszegi, a bíróság büntetést szab ki. Ennek megfelelően szükséges a Bnytv.-ben az „előzményi adatok” feltüntetése.

Az új Btk. 122. §-a szerint, ha a fiatalkorút a javítóintézeti nevelésre ítélés után elkövetett bűncselekmény miatt a javítóintézeti nevelés vagy az ideiglenes elbocsátás alatt végrehajtandó szabadságvesztésre ítélik, a szabadságvesztés büntetést kell végrehajtani. Ebben az esetben a javítóintézeti nevelés hátralévő részét szabadságvesztésre kell átváltoztatni úgy, hogy kétnapi javítóintézeti nevelés helyébe egynapi szabadságvesztés lép. E szabály miatt szükséges a Bnytv. kisebb módosítása.

2-3. 2013. július 1-jétől a büntetés végrehajthatóságának elévülés okán történő megszűnését a büntetés-végrehajtási bíró állapítja meg, a törvény ennek megfelelően módosítja a Bnytv. 12. §-át.

4. Az új Btk. 52. § (3) bekezdése - új rendelkezésként - lehetővé teszi a nemi szabadsága és a nemi erkölcs elleni bűncselekmény elkövetőjének az eltiltását olyan foglalkozás gyakorlásától vagy egyéb tevékenységtől, amelynek keretében gyermekkorú vagy fiatalkorú személy nevelését, felügyeletét, gondozását, gyógykezelését végzi, illetve gyermekkorú vagy fiatalkorú személlyel egyéb hatalmi vagy befolyási viszonyban áll. Ezt a gyermekek szexuális bántalmazása, szexuális kizsákmányolása és a gyermekpornográfia elleni küzdelemről, valamint a 2004/68/IB tanácsi kerethatározat felváltásáról szóló, 2011. december 13-i 2011/93/EU európai parlamenti és tanácsi irányelv 10. cikke írja elő, amelynek célja a gyermek- és fiatalkorú személyek fokozottabb védelme. Ahhoz, hogy ne csak az eltiltással érintett foglalkozások, hanem e tevékenységek is bekerüljenek a nyilvántartásba, szükséges a Bnytv. megfelelő módosítása. Továbbá, az új Btk. 68. § (2) bekezdése alapján, ha az elkövető a jóvátételi munka elvégzését nem igazolja, vagy a pártfogó felügyelet szabályait súlyosan megszegi, a bíróság büntetést szab ki. Ennek megfelelően szükséges a Bnytv.-ben az „előzményi adatok” feltüntetése

5. 2013. július 1-jétől a pénzbüntetés szabadságvesztésre történő átváltoztatása a büntetés-végrehajtási bíró feladata, a törvény ennek megfelelően módosítja a Bnytv. 17. § (7) bekezdését.

6. A közveszély színhelyén elkövetett lopás szigorúbb büntetőjogi szankcionálásáról szóló 2013. évi XLV. törvény (a hatályos és) az új Btk.-t úgy módosította, hogy a közveszély színhelyén szabálysértési vagy kisebb értékre elkövetett lopás a hatályoshoz képest szigorúbban, három évig terjedő szabadságvesztéssel legyen büntethető. A Bnytv. 59. § h) pontja hivatkozik az új Btk. 370. §-ának ezen pontjaira, ezért az utalásokat az új rendelkezésnek megfelelően kell javítani.

7-9. A törvény a bűnügyi nyilvántartásból származó információk tagállamok közötti cseréjének megszervezéséről és azok tartalmáról szóló 2009. február 26-i 2009/315/IB tanácsi kerethatározat hiányos átültetéséből származó kiegészítő jogalkotási feladatoknak is eleget tesz, figyelemmel arra, hogy a kerethatározat 8. cikkében feltüntetett határidőket a Bnytv.-ben is megjeleníti.

10. A Nemzeti Védelmi Szolgálat a hatályos szabályozás alapján nem rendelkezik hozzáféréssel a bűnügyi és rendészeti biometrikus adatok nyilvántartása adatállományához, pedig bűnfelderítési szakmai feladatai ezt indokolják. A bűnfelderítési feladat ellátásához szükséges annak ellenőrzése, hogy az adott személy szerepel-e a fenti adatbázisban, vagy intézkedni kell a leplezett ujjnyomatvételre és a szaktanácsadói vizsgálatra. Szintén felmerülhet a titkos információgyűjtés vagy a titkos adatszerzés során az ujjnyomat-, vagy a nyilvántartási rendszerben szereplő adatok alapján a személyazonosítás. Különösen fontos ez, ha a titkos információgyűjtés célszemélye ismeretlen. Indokolt a hozzáférés, mivel bizonyos titkos információgyűjtési módszerek (szemle, titkos kutatás stb.) esetén szükségessé válhat a biometrikus nyilvántartás adatainak és a megtalált mintának az összehasonlítása, az elkövető azonosítása a későbbi bizonyítás céljából.

A 18. §-hoz

A módosítás egyértelművé teszi, hogy a lefokozás és a szolgálati viszony megszüntetése katonai büntetések kiszabása esetében a felvett adatokat a hátrányos jogkövetkezmények alatt álló, büntetlen előéletű személyek nyilvántartásában a mentesítés beálltától számítva szándékos bűncselekmény esetében öt évig, míg gondatlan bűncselekmény miatt három évig kell nyilvántartani.

Az új Btk. 52. § (3) bekezdése - új rendelkezésként - lehetővé teszi a nemi szabadsága és a nemi erkölcs elleni bűncselekmény elkövetőjének az eltiltását olyan foglalkozás gyakorlásától vagy egyéb tevékenységtől, amelynek keretében gyermekkorú vagy fiatalkorú személy nevelését, felügyeletét, gondozását, gyógykezelését végzi, illetve gyermekkorú vagy fiatalkorú személlyel egyéb hatalmi vagy befolyási viszonyban áll. Ezt a gyermekek szexuális bántalmazása, szexuális kizsákmányolása és a gyermekpornográfia elleni küzdelemről, valamint a 2004/68/IB tanácsi kerethatározat felváltásáról szóló, 2011. december 13-i 2011/93/EU európai parlamenti és tanácsi irányelv 10. cikke írja elő, amelynek célja a gyermek- és fiatalkorú személyek fokozottabb védelme. Ahhoz, hogy ne csak az eltiltással érintett foglalkozások, hanem e tevékenységek is bekerüljenek a nyilvántartásba, szükséges a Bnytv. megfelelő módosítása.

A 19. §-hoz

1. Az új Btk. a katona büntetőjogi fogalmát a hatályos, a Büntető Törvénykönyvről szóló 1978. évi IV. törvény rendelkezéséhez képest jelentősen leszűkíti, hiszen egyrészt a polgári nemzetbiztonsági szolgálatok hivatásos állományú tagját nem tekinti büntetőjogi értelemben vett katonának, másrészt indokolatlan eltérést okoz a rendőrség és a büntetés-végrehajtási szervezet hivatásos állományú tagjai tekintetében, miszerint kizárólag az őrszolgálatban történő elkövetés szolgálhat büntetőjogi felelősségre vonás alapjául annak ellenére, hogy akár az ügyeleti szolgálat, akár a készenléti szolgálat is lehet hasonlóan fontos feladat, mint az őrszolgálat. Egyúttal az új Btk. katona fogalma 2013. július 1-jei hatállyal kibővül a hivatásos katasztrófavédelmi szerv tagjával, ha az veszélyelhárítást végez, vagy meghatározott fokozatú készültségben van.

Indokolatlan az új Btk. fentiek szerinti differenciálása az egyes szervek között abban a tekintetben, hogy a függelemsértő vagy elöljárói bűncselekmények üldözése vagy a felelősségre vonás lehetősége csak szűkebb keretek között érvényesülhetne. Ezért a módosítás rögzíti a katonának minősülő személyek büntetőjogi meghatározását, ennek értelmében katona a Magyar Honvédség tényleges állományú, a rendőrség, az Országgyűlési Őrség, a büntetés-végrehajtási szervezet, a hivatásos katasztrófavédelmi szerv, valamint a polgári nemzetbiztonsági szolgálatok hivatásos állományú tagja.

2. A 2012. évi CCXXIII. törvény 318. § (11) bekezdése az új Btk. 140. §-át egy új (3) bekezdéssel egészítette ki, azonban az abban foglalt hivatkozás nem megfelelő, ezt javítja a törvény.

3. A módosítás egyértelművé teszi, hogy a katonai büntetések, nevezetesen a lefokozás és a szolgálati viszony megszüntetése esetén a törvényi mentesítés az ítélet jogerőre emelkedésének napján áll be.

4. A teljesítményfokozó szerrel visszaélés tényállás új Btk. 185. § (6) bekezdésében található értelmező rendelkezésének pontosítása is szükséges (nem a kormányrendelet melléklete a helyes megjelölés, hanem a kormányrendelettel kihirdetett nemzetközi egyezmény melléklete).

5. A törvény új tényállásként megállapítja a kapcsolati erőszakot, mint a „családon belüli erőszak” elleni hatékonyabb fellépés eszközét. A „családon belüli erőszak” alapvetően egy kriminológiai fogalom, az e körbe vonható cselekmények igen széles skálán mozognak, kezdve a becsületsértés szabálysértési tényállásától egészen az akár többszörösen minősülő emberölés bűntettéig. Az új bűncselekmény ebbe a széles spektrumú elkövetési körbe teljes mértékben illeszkedik.

A törvény a hozzátartozó bántalmazását új elkövetési magatartásokkal egészíti ki, és erre figyelemmel meg is változtatja a bűncselekmény megnevezését, mivel az új elkövetési magatartásokkal a tényállás már nem csupán bántalmazásról rendelkezik.

A kapcsolati erőszak önálló, új tényállás jellegét tovább erősíti, hogy a már meglévő tényállásokhoz képest - a sértettek speciális jellegére, és a rendszeres elkövetésre tekintettel - az új tényálláshoz kapcsolódó szigorúbb büntetési tételek mellett, abban olyan új magatartások kriminalizálása is megjelenik, amelyek eddig nem szerepeltek a Btk.-ban. A törvény ennek megfelelően a testi sértés szintjét el nem érő, de a sértett emberi méltóságát súlyosan sértő erőszakos magatartásokat, és a gazdasági ellehetetlenítést is büntetni rendeli.

A módosításban használt fogalmak nem ismeretlenek a magyar büntetőjogi környezetben, a hatályos Btk.-ban is, és az új Btk.-ban is, a 459. § (1) bekezdés 4. pontjában szerepel az erőszakos magatartás definíciója („erőszakos magatartásnak minősül más személyre gyakorolt támadó jellegű fizikai ráhatás is, abban az esetben is, ha az nem alkalmas testi sérülés okozására”), illetve ismeri a „megalázó magatartást tanúsítson”, „megalázó bánásmód kifejezetéseket” is. Az emberi méltóságot súlyosan sértő, megalázó és erőszakos magatartás fogalom használata könnyebben bizonyíthatóvá teszi a tényállást, mintha a kizárólag szubjektív vizsgálatok alapján bizonyítható lelki sérelemmel, lelki bántalmazással próbálnánk a háztartáson belüli erőszak hasonló megnyilvánulási formáit szabályozni. A közös gazdálkodás körébe vagy közös vagyonba tartozó anyagi javak a polgári jog alapján meghatározhatók, ezek olyan mértékű elvonása az egyik féltől, amely már a sértettet súlyos nélkülözésnek teszi ki, szintén indokolttá teszi a büntetőjogi szankcionálását.

Ugyanakkor az új elkövetési magatartások olyan mértékben előrehozzák a büntetőjogi védelmet, hogy ebben a körben a hatóság fellépésére csak magánindítvány esetén kerülhet sor, mivel ebben a körben kizárólag a konfliktusban érintett sértett tudja megítélni, hogy kívánja-e a hatóságok beavatkozását, vagy sem. A külvilág számára is egyértelműen észlehető, a fizikai bántalmazás szintjét elérő, az új tényállás minősített eseteit jelentő elkövetési magatartások esetében változatlanul nem feltétele a büntetőeljárás megindításának a magánindítvány megtétele.

A törvény súlyosabb szankciót helyez kilátásba egyes bűncselekmények hozzátartozó sérelmére történő elkövetése esetén, ezzel biztosítja, hogy az elkövető ne kerülhesse el az általánosnál szorosabb bizalmi viszonyt és kiszolgáltatott helyzetet kihasználó, bűncselekményt megvalósító magatartásának következményeit.

A bűncselekmény speciális passzív alanyainak köre indokolja leginkább egy külön büntetőjogi törvényi tényállás megalkotását, amelyet a jogalkotó azokra a társadalmi és szociális kapcsolatrendszerekre figyelemmel határozott meg, ahol a bűncselekmény tényleges fenyegetést jelent a házasság, a család és a gyermekek sérelmére. Ennek megfelelően a törvény a sértetti kört az új Btk. 459. § 14. pontjában meghatározott hozzátartozó fogalmánál tágabban határozza meg, mivel kiegészíti azt a volt házastárs, volt élettárs, gondnok, gondnokolt, gyám és gyámolt személyével.

A meghatározott sértetti kör speciális alanyain kívül a törvény a bűncselekmény megvalósulásához feltételként határozza meg az együttélést. A törvény szerint az is elegendő a bűncselekmény megállapíthatóságához, ha nem az elkövetéskor, hanem korábban élt együtt a sértett az elkövetővel, azonban az együttélés minden formájának elhagyásával megszűnne egy olyan többlet tényállási elem, amely indokolná külön büntetőjogi tényállás megalkotását, mivel az együttélésből vagy korábbi együttélésből fakadó bizalom, adott esetben kiszolgáltatottság növeli az elkövető általi abúzus lehetőségét. Meg kell jegyezni, hogy az együttélés bizonyítása nem ütközik különösebb akadályokba, hiszen egyrészt a lakcímnyilvántartóból visszakereshető, másrészt tanúvallomások alapján is lehet bizonyítani.

A bűncselekmény megvalósulásához szükséges feltétel továbbá a rendszeresen megvalósuló elkövetés. A sértett személyére és az elkövetés körülményeire tekintettel az (1) bekezdés a) pontjában meghatározott alapcselekmények elkövetése felminősül 3 évig terjedő, míg az (1) bekezdés b) pontjában meghatározott alapcselekmények elkövetése 5 évig terjedő szabadságvesztéssel fenyegetett bűntetté. A rendszeres elkövetésre vonatkozó kritérium elvetése is - az együttéléshez hasonlóan - azt jelentené, hogy megszűnne egy olyan speciális tényállási elem, amelyre tekintettel szakmailag indokolható az önálló tényállás megteremtése.

A törvény a bűncselekmény elkövetési magatartásait az új Btk.-ban már szereplő büntetőjogi tényállásokra történő hivatkozással határozza meg. Az új Btk. az összefoglalóan családon belüli erőszak körében elkövetett cselekményeket külön-külön tényállásokban egyébként is szigorúan bünteti. Mindazonáltal, a törvény szándéka az elkövető elrettentése, és erre figyelemmel egyes kevésbé súlyos szabadságvesztéssel fenyegetett, a családon belüli erőszak körébe vonható bűncselekményeket (a testi sértés egyes alakzatait, a becsületsértést, a személyi szabadság megsértését és a kényszerítést) súlyosabban rendeli büntetni.

A hozzátartozó bántalmazása tényállásában meghatározottnál magasabb büntetési tétellel fenyegetett egyéb (pl. szexuális) bűncselekmények bevonása a tényállásba a büntetési tételek csökkentését eredményezné, ami nyilvánvalóan ellentétes a törvény céljával.

A törvényben nem szerepel a magánindítvány annak ellenére, hogy a tényállás alapjául szolgáló cselekmények közül egyesek (könnyű testi sértés, tettleges becsületsértés) alapesetben magánindítványhoz kötöttek, az új tényállás esetén annak speciális és súlyosabb jellegére tekintettel (hozzátartozói viszony, rendszeresség, elkövetéskori vagy korábbi együttélés) már anélkül is elindulhat az eljárás. Ugyanakkor továbbra sem szabad figyelmen kívül hagyni, hogy az elkövetési magatartás jellegére, valamint az elkövetés körülményeire tekintettel a bűncselekmény megállapíthatóságához elengedhetetlen a sértett hatósággal való együttműködése.

Halmazati kérdések körében az alábbiakra kell felhívni a figyelmet:

A kiskorú veszélyeztetése és a testi sértés a jelenlegi gyakorlat szerint is halmazatban állhat, ezért a tényállás a védett személyek köréből nem hagyja el a kiskorúakat. Ha a kiskorú veszélyeztetése úgy történik, hogy e tényállás szerint minősülő testi sértést követnek el vele szemben, akkor ez a tényállás lesz halmazatban a kiskorú veszélyeztetésével, értelemszerűen ebben az esetben az új Btk. 164. § szerinti testi sértés nem lesz megállapítható.

A bűncselekmény speciális jellegét adja a rendszeresen megvalósuló elkövetési magatartás. A rendszeres elkövetés a kialakult gyakorlatnak megfelelően legalább két rövid időközönkénti elkövetést takar. Különböző sértettek sérelmére elkövetett egyszeri bántalmazás esetén, amennyiben nincs sérülés, halmazatban tettleges becsületsértést [Btk. 227. § (2) bekezdés]; amennyiben nyolc napon belül gyógyuló sérülés keletkezik, könnyű testi sértést [Btk. 164. § (2) bekezdés]; amennyiben pedig nyolc napon túl gyógyuló sérülés keletkezik, súlyos testi sértést [Btk. 164. § (3) bekezdés], illetve személyi szabadság megsértését [Btk. 194. § (1) bekezdés] vagy kényszerítést kell megállapítania a bíróságnak.

Tekintettel arra, hogy a sértetti kör egyes számban van meghatározva, a rendszeres elkövetésnek azonos sértett sérelmére kell megvalósulnia a tényállás megállapíthatóságához. A sértettek számához igazodóan, ha mindegyik esetében megvalósul a rendszeres elkövetés, akkor e bűncselekmény halmazata lesz megállapítható, ugyanúgy, mint a testi sértésnél és a többi, a tényállásban felsorolt bűncselekménynél.

Azonos sértett sérelmére rendszeresen elkövetett, a tényállásban szereplő különböző bűncselekmény esetén is e bűncselekmény lesz megállapítható (pl. első alkalommal könnyű testi sértést, második alkalommal tettleges becsületsértést követ el). Ugyanez igaz, ha az egyik bűncselekmény az (1) bekezdés a) pontjában, a másik bűncselekmény az (1) bekezdés b) pontjában szerepel, ebben az esetben a súlyosabban minősülő fordulatot kell megállapítani, az magába olvasztja az enyhébb cselekményt.

Az azonos büntetési tétellel fenyegetett testi sértések és a személyi szabadság megsértése [Btk. 164. § (5) és (6) bekezdés, 194. § (2) bekezdés] nem szerepelnek az új tényállás (1) bekezdés b) pontjában, így ezek a tényállások lesznek megállapíthatók, többszöri elkövetés esetén adott esetben halmazatban.

A hozzátartozó sérelmére elkövetett szexuális kényszerítést [Btk. 196. § (2) bekezdés b) pont] és szexuális erőszakot [Btk. 197. § (3) bekezdés b) pont] a Btk. már szabályozza, és a hozzátartozó bántalmazása bűncselekménynél súlyosabb szankcióval rendeli büntetni.

6. A törvény a Btk. 219. § (3) bekezdésében az információs önrendelkezési jogról és az információszabadságról szóló 2011. évi CXII. törvény fogalom-használatának megfelelően a különleges adat megfogalmazást használja.

7. A nemzetközi gazdasági tilalom megszegése bűncselekmény értelmező rendelkezései között szerepel az Iránnal szembeni korlátozó intézkedésekről és a 423/2007/EK rendelet hatályon kívül helyezéséről szóló, 2010. október 25-i 961/2010/EU tanácsi rendeletre való hivatkozás. Ez a rendelet már nincs hatályban, azt a hasonló tárgyban született 267/2012/EU rendelet hatályon kívül helyezte, ezért ennek megfelelően szükséges módosítani az új Btk. 327. § (5) bekezdését.

8. Az új Btk. 383. § d) pont da) alpontja nem megfelelően utal a XXXV. Fejezet címére, ezt javítja a törvény.

9. Az új Btk. 383. § d) pont dc) pontjában foglaltara tekintettel a XXXVII. Fejezetben szükséges rendelkezni arról, hogy a különös visszaesés szempontjából hasonló jellegű bűncselekmények a vagyon elleni bűncselekmények.

10-11. Az új Btk. 403. §-a szankcionálja a számvitel rendjének megsértését. Eszerint büntetendő - egyebek mellett - az a személy, aki a számvitelről szóló törvényben vagy a felhatalmazásán alapuló jogszabályokban előírt bizonylati rendet megsérti vagy könyvvezetési, beszámoló készítési kötelezettségét megszegi, és ezzel a számvitelről szóló törvény szerinti megbízható és valós képet lényegesen befolyásoló hibát idéz elő.

A megbízható és valós képet lényegesen befolyásoló hiba fogalmát a számvitelről szóló 2000. évi C. törvény 3. § (3) bekezdés 5. pontja tartalmazta 2012. december 31-ig, ezt a rendelkezést azonban az egyes adótörvények és azzal összefüggő egyéb törvények módosításáról szóló 2012. évi CLXXVIII. törvény 323. § 1. pontja hatályon kívül helyezte, ezért a törvény az új Btk. 403. § (1) bekezdés a) pontjából a „számvitelről szóló törvény szerinti” szövegrészt elhagyja, egyúttal - a joggyakorlat egységességének elősegítése érdekében - új értelmező rendelkezést vezet be. Az értelmező rendelkezés alsó értékhatárt nem határoz meg, de nem tekinthető a megbízható és valós képet lényegesen befolyásoló hibának, ha egy adott üzleti évet érintően feltárt hibák és hibahatások - eredményt, saját tőkét növelő-csökkentő - értékének együttes, előjeltől független összege nem éri el a számvitelről szóló 2000. évi C. törvény 3. § (3) bekezdésében a jelentős összegű hibaként meghatározott értékhatárt.

12. Az új Btk. 433. § (2) bekezdésében a szolgálati kötelezettség helyett szolgáltatási kötelezettség a helyes megfogalmazás, ezt pontosítja a törvény.

13. Technikai jellegű pontosítást tartalmazó módosítás.

14. A 7. pontban kifejtettek miatt az új Btk. jogharmonizációs záradékában is az Iránnal szembeni korlátozó intézkedésekről és a 961/2010/EU tanácsi rendelet hatályon kívül helyezéséről szóló, 2012. március 23-i 267/2012/EU tanácsi rendeletre kell utalni.

A 20. §-hoz

1. Az EUtv.-nek a jogerős szabadságvesztés büntetés vagy szabadságelvonással járó intézkedés végrehajtása átadásáról szóló 128. § (1) bekezdése alapján a tanúsítványt a jogerős ítélet alapján a fogva tartás helye szerint illetékes büntetés-végrehajtási bíró állítja ki. Azonban nem rendelkezik a törvény arról, hogy ki az illetékes a tanúsítvány kiállítására abban az esetben, amikor az elítélt a törvény 127. § (1) bekezdés c) pontjában foglaltak szerint a végrehajtó tagállamban tartózkodik. Ezt a hiányosságot pótolja a módosítás.

2. Az EUtv. módosításának indoka továbbá, hogy megteremtse az Európai Unió más tagállamában kiszabott pénzösszegről vagy eljárási költségről szóló tagállami határozat elismerésének és végrehajtásának lehetőségét arra az esetre is, ha az adott cselekmény az Európai Unió más tagállamának joga alapján szabálysértésnek, a magyar jog szerint azonban bűncselekménynek minősül. A módosítás ugyanígy lehetővé teszi a jogi személlyel szemben szabálysértés vagy bűncselekmény miatt, de nem büntetőeljárás során hozott, pénzbírságot kiszabó tagállami határozat elismerését és végrehajtását is.

A 21. §-hoz

1. A 2012. évi CCXXIII. törvény 94. §-a és 177. § (3) bekezdése 2013. július 1-jével módosítaná a Be.-t. A törvény 17. § (1) bekezdésében foglaltak alapján ez nem szükséges, ezért a törvény ezeket a rendelkezéseket nem lépteti hatályba.

2. A törvény 17. § (1) bekezdésében foglalt módosítás miatt a 2012. évi CCXXIII. törvény 318. § (10) bekezdését hatályon kívül kell helyezni.

A 2012. évi CCXXIII. törvény 318. § (10) bekezdése az alábbiakat tartalmazza:

„(10) A Btk. 127. § (1) bekezdése a következő szöveggel lép hatályba:

„(1) E törvény alkalmazásában katona a Magyar Honvédség tényleges állományú, a rendőrség, az Országgyűlési Őrség, a büntetés-végrehajtási szervezet, a hivatásos katasztrófavédelmi szerv, a polgári nemzetbiztonsági szolgálatok, valamint a Nemzeti Adó- és Vámhivatal hivatásos állományú tagja.””

A Nemzeti Adó- és Vámhivatal létrejötte óta azonban egyre nagyobb számban alakult ki olyan szituáció, hogy a vezető vagy a beosztotti állomány (illetve annak egy része) nem hivatásos állományú tag, hanem kormánytisztviselő. Nem ritka, hogy a vezetőre és a beosztottra eltérő munkajogi tárgyú szabályozás vonatkozik, azaz valamelyikükre nem vonatkozik a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény. Mindezekből következően számos esetben a függelemsértő vagy elöljárói bűncselekmény nem valósulhat meg, ezáltal a szigorú függelmi rend védelmét szolgáló törvényi rendelkezések nem lennének alkalmazhatóak következetesen. Erre tekintettel a törvény a Nemzeti Adó- és Vámhivatal hivatásos állományú tagját nem minősíti az új Btk. alkalmazásában katonának.

A 2012. évi CCXXIII. törvény 318. § (11) bekezdése az új Btk. 140. §-át egy új (3) bekezdéssel egészítette volna ki, azonban az abban foglalt hivatkozás nem megfelelő, ezért ezt javítja a törvény. Ennek következtében a 2012. évi CCXXIII. törvény 318. § (11) bekezdését hatályon kívül kell helyezni.

A 22-24. §-hoz

Lásd a 14. § indokolását.

-----STARTING---POINT---VEGE---

A 25. §-hoz

Hatályba léptető rendelkezést tartalmaz.

A 26. §-hoz

Jogharmonizációs záradékot tartalmaz.