1997. évi LXIII. törvény indokolása

az Országos Rádió és Televízió Testület 1997. évi költségvetéséről

Indokolás

Az Országos Rádió és Televízió Testület a rádiózásról és a televíziózásról szóló 1996. évi I. törvény (továbbiakban Rtv.) rendelkezése alapján jött létre, alapvetően azzal a céllal, hogy elősegítse a szólásszabadságot, figyelemmel kísérje a sajtószabadság alkotmányos elveinek érvényesülését, és erről tájékoztatást adjon az Országgyűlésnek. Feladata, hogy védje és segítse elő a műsorszolgáltatók függetlenségét. Annak érdekében, hogy az ORTT tevékenységét maga is minden befolyásolástól mentesen végezhesse, a Testület és tagjai csak a törvénynek vannak alárendelve és tevékenységű körében nem utasíthatóak. Ennek teljesüléséhez az Országgyűlés az Rtv. a 32. § (1) bekezdésében szükségesnek látta rögzíteni, hogy az ORTT költségvetését - a Testület javaslata alapján - az Országgyűlés költségvetési ügyekben hatáskörrel rendelkező bizottságának előterjesztésére - az Országgyűlés önálló törvényben hagyja jóvá. A most benyújtott, az Országos Rádió és Televízió Testület 1997. évi költségvetéséről szóló törvényjavaslat ennek a kötelezettségnek felel meg.

A Költségvetési és pénzügyi bizottság felhívására az Országos Rádió és Televízió Testület 1996. novemberében benyújtotta az 1997-es pénzügyi évre vonatkozó költségvetési igényét. E szerint az ORTT az Rtv. 84. § (2)-(3) bekezdésére hivatkozva igényt tart a mindenkori üzembentartási díjból, a Műsorszolgáltatási Alapba befolyt bevétel 1 százalékára (ez várhatóan az idén 184 millió forint), valamint a Műsorszolgáltatási Alapba egyéb címen beérkező bevételekből az üzembentartási díj arányában további három százalék (ez várhatóan 552 millió forint) kiegészítő támogatásra. Igényei alátámasztására mellékelte az 1997. évi kiadási tervét. Ennek áttekintése, valamint az 1996. november hónaptól a Bizottság által végzett elemző-értékelő munka eredményeként a Költségvetési és pénzügyi bizottság az Rtv.-ben előírtaknak megfelelően az üzembentartási díj éves bevételének egy százalékát, valamint az üzembentartási díj bevételének arányában, a Műsorszolgáltatási alapba minden más jogcímen befolyó bevételből 0,5 százalékot, összesen 276 millió forintot javasol az ORTT 1997. évi költségvetését tartalmazó törvényben elfogadni.

A Költségvetési és pénzügyi bizottság 1996. novembere óta folytatott egyeztetéseket az ORTT-vel az 1997. évi költségvetési törvényjavaslatról. A bizottság több esetben kérte, hogy az ORTT az 1996. évi pénzügyi-gazdasági folyamatokról szolgáltasson részletes adatokat [az Rtv. 43. § (1) bekezdésében foglaltaknak megfelelően is], de ezeket a számításokat az Országgyűlés által jelenleg tárgyalt J/3955. számú „Beszámoló az ORTT 1996. évi tevékenységéről” sem tartalmazta. A Költségvetési bizottság 1997. május 5-én kapott olyan bázisadatokat, amelyek alapul szolgálhattak ahhoz, hogy a költségvetési törvényjavaslatot a jelenlegi formájában be lehetett nyújtani az Országgyűlés elé.

Ez az összeg, valamint a Testület 1996. évi költségvetésének maradványa - 215 446 M Ft -, mindösszesen tehát 491 446 MFt elegendő bevételi forrásul szolgálhat az ORTT 1997. évi működéséhez. Mint a törvényjavaslat 1. számú mellékletéből kiderül, a fenti összeg mind a köztisztviselői törvény hatályából következő személyi juttatások és azok munkaadókat terhelő járulékainak kifizetésére, mind pedig a dologi kiadások, a napi működés finanszírozására elegendőnek bizonyul. Az üzembentartási díj fél százalékponttal történő emelése fedezetet nyújt a legsürgetőbb - már megkezdett - beruházások megvalósítására is. A tervezett 10 millió forint költségvetési tartalék szükség szerint fedezetet nyújthat a be nem érkező üzembentartási díjak pótlására.