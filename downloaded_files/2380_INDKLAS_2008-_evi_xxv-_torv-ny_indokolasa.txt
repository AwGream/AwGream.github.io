2008. évi XXV. törvény indokolása

az elektronikus információszabadságról szóló 2005. évi XC. törvény módosításáról

-----STARTING---POINT---ALTALANOS--- 

Az elektronikus információszabadságról szóló 2005. évi XC. törvény módosításáról szóló törvény célja, hogy továbbfejlessze a hivatalos lapok és a hivatalos jogszabálygyűjtemények kiadására vonatkozó hatályos szabályozást. A törvény ennek keretében megteremti az egységes hivatalos lapot, mivel - mellékletként történő kiadással - a Magyar Közlöny részévé teszi a Hivatalos Értesítő után a Határozatok Tárát is, illetve abban közzétenni rendeli az eddig csak a szűk közönséghez eljutó tárcalapokban elhelyezett közleményeket. A papíralapú kiadás lehetőségének fenntartása mellett a törvény az egységes hivatalos lap, a Magyar Közlöny esetében az elérhető legmagasabb biztonsági szintű védelemmel ellátott elektronikus kiadást teszi hitelessé, illetve az elektronikusan rendelkezésre álló Magyar Közlöny számok, illetve a Törvények és Rendeletek Hivatalos Gyűjteményeinek korábbi számait is hitelesítve közzétenni rendeli.

A jogállamiságból következik az államnak az a feladata, hogy a jogszabályok szövegét bárki számára hozzáférhetővé tegye. Ennek megvalósítására alapvetően két út kínálkozik: az elektronikus közzététel és a papíralapú megjelentetés, illetve ezek kombinációja. A jelenlegi magyar szabályozás szerint a papíralapú kiadás tartalmazza a hiteles jogszabályszövegeket, de tájékoztató jelleggel elektronikusan is közzé kell tenni a hivatalos lapokat.

A törvény - az elektronikus és a papíralapú kiadás kettősségének fenntartása mellett - az elektronikus változatot teszi hitelessé, mivel egyrészt az elektronikusan hiteles szöveg gyorsabban megérkezik a címzettekhez, a terjesztésnek nincs időigénye és munkaidőn kívül is hozzáférhető, másrészt az elektronikus változat szélesebb körben hozzáférhető, hiszen az internetes végpontok száma nagyságrendileg magasabb, mint a jellemzően csak városokban hozzáférhető, a hivatalos lapokat terjesztő újságárusok és a közlönyboltok száma, harmadrészt az elektronikus változat biztonságosabb: a minősített elektronikus aláírás és a minősített időbélyegző bárki által ellenőrizhetően tanúsítja, hogy a hivatalos lapot a jogszabály alapján a kiadásért felelős személy egy meghatározott időpontban jóváhagyta.

A Magyar Közlöny és a Határozatok Tára külön kiadványként való megjelenését eredetileg, a rendszerváltást megelőzően az indokolta, hogy a Határozatok Tárának tartalma ex lege szolgálati titok volt, azt kizárólag a törvény által felhatalmazottak voltak jogosultak megismerni. Ma már a Határozatok Tára is olyan hivatalos lap, amelyet bárki megvásárolhat. Éppen ezért a törvény szerint - a Hivatalos Értesítő esetében már bevált módon - a Határozatok Tárát önálló cím alatt, de a Magyar Közlöny részeként, annak mellékleteként kell a jövőben kiadni. Ez a szabályozási modell lényegében követi az Európai Unió hivatalos lapjának, az Official Journalnek a mintáját, amely három kiadványt tartalmaz: az L (Legislation) sorozat a jogalkotást, a C (Information and Notices) sorozat az EU szerveinek egyéb közleményeit, a kiegészítő jellegű S sorozat pedig a közbeszerzési felhívásokat tartalmazza.

A törvény szerint a jogszabálynak nem minősülő tárcaközlemények a Hivatalos Értesítőben való megjelenéssel a jelenleginél lényegesen szélesebb kör, a Magyar Közlöny valamennyi olvasója számára elérhetővé válnak. Ez azonban önmagában semmiképpen nem indokolja a tárcalapok megszüntetését, mivel ezek a hivatalos közlemények olyan tematikus gyűjteményeinek tekinthetők, amelyek segítségével egy-egy ágazat információi iránt érdeklődők a rájuk vonatkozó közleményekhez férhetnek hozzá. A törvény ezért a tárcalapok elektronikus kiadásának lehetőségét minden esetben, papíralapú kiadását pedig érzékelhető piaci igény esetén továbbra is fenntartja.

-----STARTING---POINT---RESZLETES---

Az 1-5. §-hoz

A törvény a Magyar Közlöny elektronikus változatának hitelességét teremti meg, rögzíti egyben, hogy a közzététel helye a kormányzati portál. Garanciális jellegű szabályként a törvény előírja, hogy a Magyar Közlöny oldalhű másolatát a szerkesztő megküldi a közjogi méltóságoknak és a legfontosabb közkönyvtáraknak. Tekintettel arra, hogy ma még nem mindenki számára természetes az elektronikusan közzétett dokumentumokhoz való hozzáférés, a törvény korlátozástól mentesen biztosítja a papíralapon és digitális adathordozón való terjesztést.

A törvény - élve a jogalkotásról szóló 1987. évi XI. törvény (a továbbiakban: Jat.) 57. § (3) bekezdésében megteremtett lehetőséggel - meghatározza a Magyar Közlönyben közzéteendő közlemények körét, illetve azt is, hogy azokat a Magyar Közlöny főrészében vagy valamely mellékletében kell-e közzétenni.

A törvény - a közzétett adatok és a kiadványok speciális megjelenési formájára tekintettel - fenntartja a Közbeszerzési Értesítőre, a Cégközlönyre és a Magyar Szabadalmi Hivatal önálló hivatalos lapjára vonatkozó rendelkezéseket.

A törvény a minisztériumok, az autonóm államigazgatási szervek és a kormányhivatalok számára a jövőben szervenként legfeljebb egy önálló hivatalos lap kiadását biztosítja. A hatályos Jat.-tal összhangban a miniszter irányítása alatt álló szervek önálló hivatalos lapot nem adhatnak ki, közleményeiket az őket irányító miniszter által vezetett minisztérium hivatalos lapjában lehet közzétenni.

A törvény a Jat. szerinti jogszabálygyűjtemények kiadására a Magyar Közlöny kiadására vonatkozó javasolt szabályokkal analóg szabályozást alkalmaz.

-----STARTING---POINT---VEGE---

A 6-7. §-hoz

A törvény - a hatályos előfizetői szerződésekre is tekintettel - differenciált hatályba léptető rendelkezésekkel biztosítja az alkalmazásra való felkészüléshez szükséges időt.

A törvény elrendeli, hogy a Miniszterelnöki Hivatalt vezető miniszter rendeletben szabályozza a Magyar Közlöny Lap- és Könyvkiadó Korlátolt Felelősségű Társaságnak a hivatalos lapokkal és a hivatalos jogszabálygyűjteményekkel összefüggő, a Magyar Közlönyök hiteles szövegére, valamint az egyes jogszabályok hatályosságáról szóló adatokra is kiterjedő adatbázisa felhasználói jogainak a Miniszterelnöki Hivatal számára történő ingyenes átadását. Az adatbázis felhasználása egyrészt elengedhetetlen a jogszabályok nyilvántartásához és nyilvánosságához kapcsolódó közfeladatok ellátásához, másrészt pedig alkotmányossági alapon sem elfogadható, hogy a jogszabályok hiteles szövegével való rendelkezés ne állami szerv kezében legyen.

A törvény felhatalmazást ad a Miniszterelnöki Hivatalt vezető miniszternek, hogy a tárcalapok papíralapú, gazdaságos kiadásához szükséges előfizetői számot rendeletben állapítsa meg.

A 8. §-hoz

Az ügyészség alkotmányos függetlenségére tekintettel a törvény biztosítja, hogy az ügyészség önálló hivatalos lapot adjon ki.

A törvény - az Alkotmány 34. § (2) bekezdése alapján a jelenlévő országgyűlési képviselők több mint felének szavazatával elfogadható törvényi rendelkezésben - a Jat.-nak a hivatalos lapok és jogszabály-gyűjtemények kiadására vonatkozó rendelkezéseiben szereplő, nem létező központi államigazgatási szervek megjelölését a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény (a továbbiakban: Ksztv.) rendelkezéseivel összhangban álló megjelölésre módosítja.

A törvény garanciális rendelkezéséként biztosítja, hogy az elektronikusan közzétett dokumentumokhoz való hozzáférésért semmilyen ellenértéket ne lehessen igényelni. Ennek keretében azt is kimondja, hogy az elektronikus információszabadságról szóló törvény hatálya alá tartozó közzétételek esetében a közzétevő szerv szerveréhez való hozzáférésért ne lehessen díjat szedni; ez a szabály értelemszerűen nem vonatkozik a felhasználó internetes hozzáférésének költségmentességére.

A törvény Hivatalos Értesítőben való közzététellel biztosítja, hogy a központi kormányzatban végbemenő személyügyi változásokról mindenki értesülhessen.