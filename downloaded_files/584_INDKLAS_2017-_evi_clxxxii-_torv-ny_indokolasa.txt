2017. évi CLXXXII. törvény indokolása

a közlekedéssel összefüggő egyes törvények módosításáról

-----STARTING---POINT---ALTALANOS--- 

A megvalósult beruházások esetében fontos célkitűzés, hogy az állam nevében eljáró NIF Zrt. beruházói tevékenysége során létrehozott vagyonelemek vagyonátadásának lehető legteljesebb körű lebonyolítása, valamint annak feltételeinek megteremtése. Ugyanakkor már számos olyan, jelentős összegű beruházási tétel is megvalósításra került, amelyek célzott végfelhasználóik számára történő átadása a jelenleg hatályos jogszabályi környezetben problémás vagy nem lehetséges, különös tekintettel az önkormányzatok részére átadandó, valamint a közműkiváltások során megvalósított beruházási elemekre. Ezeknek az átadásoknak a hiányában jelentős volumenű beruházási elem a NIF Zrt. könyveiből nem kerülhet a célzott végfelhasználók könyveibe.

Szükségessé vált továbbá a közúti közlekedésről szóló törvény útátminősítésekre vonatkozó rendelkezéseinek módosítása, annak érdekében, hogy az önkormányzati utakat hordozó ingatlanok mielőbb az önkormányzatok tulajdonába kerülhessenek. A közművek a közlekedési infrastruktúra építményeihez hasonlóan nyomvonalas létesítmények, amelyek főszabály szerint valamilyen közszolgáltatáshoz kötődnek. Emiatt adódik, hogy elhelyezésük is főszabály szerint közterületen - döntően a közút területén - lehetséges, de egyéb módokon is kapcsolódnak közlekedési infrastruktúrához. Ez a fajta összefonódás rövidtávon gazdaságos és célszerű - segíti a közművek gyors és költséghatékony építését -, azonban akadályozza és drágítja a közúti ingatlanon történő közlekedési célú fejlesztéseket, beleértve a közúttal párhuzamosan vezetett kerékpáros létesítmények megvalósítását.

A Kormány bürokráciacsökkentéssel összefüggő törekvéseivel összhangban az orvosi minősítések osztályától független, egységes díjtétel megállapítása vált indokolttá, amely a légiközlekedési hatóság egyes felügyeleti díjtételeinek felülvizsgálata során nyert megállapítást.

Jelenleg a légiközlekedési hatóság végzi a műszer szerinti polgári repülési eljárások tervezésének jóváhagyását és felülvizsgálatát. Az ezzel kapcsolatos részletszabályokat azonban olyan ICAO (International Civil Aviation Organisation - Nemzetközi Polgári Repülési Szervezet) dokumentumok tartalmazzák, amelyek nem rendelkeznek külön kötőerővel, de alkalmazásuk a nemzetközi polgári repülésről Chicagóban, 1944. évi december hó 7. napján aláírt Egyezmény és annak jegyzőkönyvei alapján szükséges lenne. Az Lt. a fentiek alapján kidolgozott szabályrendszer megalkotására ad felhatalmazást.

A közlekedésért felelős miniszter felhatalmazást kapott, hogy a légiközlekedési bírság kivetésének szabályait és a bírság felhasználásának módját miniszteri rendeletben állapítsa meg. A légiközlekedési bírság azonban a központi költségvetés központosított bevételét képezi, így a légiközlekedési bírság felhasználásának részletszabályait szükségtelen miniszteri rendeletben szabályozni. A módosítással elérni kívánt cél, hogy az Lt. 66/A. § (5) bekezdésében meghatározott rendelkezés, valamint az abban foglaltak végrehajtására vonatkozó törvényi felhatalmazás összhangba kerüljön a vonatkozó hatályos normákkal.

Tekintettel a költségvetési szervi formában működő minisztériumi háttérintézmények felülvizsgálatával kapcsolatos intézkedésekről szóló 1312/2016. (VI. 13.) Korm. határozatra, - amely a katonai légügyi hatósági hatáskört és feladatrendszert a Honvédelmi Minisztériumhoz integrálta 2017. január 01-jei hatállyal - szükséges az Lt.-be olyan felhatalmazó rendelkezést beilleszteni, amely lehetővé teszi, hogy a honvédelemért felelős miniszter megállapíthassa és módosíthassa a katonai légügyi hatóság eljárásaiért kiszabható díjakat.

A törvény ezen kívül nyelvtani technikai pontosítást tartalmaz.

Az Európai Unió Hivatalos Lapjának 2016. december 23-ai számában kihirdetésre került az Európai Parlament és a Tanács (EU) 2016/2338 rendelete a 1370/2007/EK rendeletnek a belföldi vasúti személyszállítási szolgáltatások piacának megnyitása tekintetében történő módosításáról (a továbbiakban: EU Rendelet).

Tekintettel arra, hogy a belföldi személyszállítási szolgáltatások piacának megnyitása hatást gyakorol a vasúti és közúti személyszállítási közszolgáltatásról, valamint az 1191/69/EGK és az 1107/70/EGK tanácsi rendelet hatályon kívül helyezéséről szóló 1370/2007/EK rendelet (a továbbiakban: EK rendelet) alkalmazására, ezáltal az Európai Parlament és a Tanács indokoltnak tartotta az EK rendelet módosítását.

Miután a személyszállítási szolgáltatásokról szóló 2012. évi XLI. törvény (a továbbiakban: Sztv.) az EK rendelet alapján került megalkotásra, ezért az EK rendelet módosítása jogharmonizációs céllal az Sztv. egyes rendelkezéseinek módosítását is maga után vonja.

Ezen túlmenően a törvény az egyéb rendelkezései között több olyan pontosítást tartalmaz, amely a törvény 2012-ben történt elfogadása óta eltelt időszak tapasztalatai alapján indokolt.

Mindezek mellett szükséges az elektronikus jegyrendszer bevezetéséhez és alkalmazásához is az Sztv. módosítása.

A személyszállítási közszolgáltatásokban a bevétel-beszedési rendszerek, a jegy- és bérletrendszer, illetve a kapcsolódó utastájékoztatási és forgalomirányítási rendszerek a közösségi közlekedési szolgáltatások megrendelésének, illetve a szolgáltatásokhoz történő hozzáférés és versenyképesség javításának kulcs eszközei. Az információs technológia fejlődésével széles körben jelentek meg ilyen rendszerek, illetve valósultak meg ilyen irányú fejlesztések a hazai közösségi közlekedési szolgáltatóknál, azonban a fejlesztések jelenleg jellemzően egy-egy közlekedési szolgáltatóra szabott, vállalat-specifikus és vállalati szintű megoldásokat biztosítanak. A közlekedési hálózatok és szolgáltatások összekapcsolásával kapcsolatos közlekedéspolitikai elvárások, valamint fejlesztések költséghatékonyságára és megfelelő hasznosulására vonatkozó államháztartási és szakpolitikai elvek alapján elvárt és szükséges, hogy ezek a rendszerek országos szinten átjárható, egységes rendszert alkossanak. Erre az információs technológia jelenlegi szintje már megfelelő lehetőségeket biztosít, azonban e cél elérésének műszaki-technológiai működési feltétele, hogy e rendszerek integrálásra, összekapcsolásra, valamint a szükséges központi funkciói kialakításra kerüljenek. A hálózati szintű működés további előfeltétele, hogy azon szolgáltatások és szolgáltatók körében, ahol az elektronikus jegyrendszer, az utastájékoztatási és forgalomirányítási rendszer működtetéséhez szükséges informatikai és információs technológiai eszközpark hiányzik, ott a szükséges technológiai és eszközfeltételek is kerüljenek kialakításra.

Az országosan egységes, átjárható elektronikus jegyrendszer, utastájékoztatási és forgalomirányítási rendszer központi funkcióit ellátó rendszerekben olyan közösségi közlekedési adatállomány képződik, amely a közszolgáltatásokat megrendelő szervek számára biztosítja a menetrendek összehangolásával kapcsolatos forgalmi adatokat, egységes országos szintű menetrendi kereső és utazástervező alkalmazások bevezetését, amely közvetett módon lehetővé teszi a vasút prioritásával kapcsolatos kormányzati közlekedéspolitikai elvek érvényesítését, szükség esetén az utasok közlekedési módok közötti választásának befolyásolását is. A készpénzforgalom visszaszorulása drasztikusan csökkenti a jegy- és bérlet visszaéléseket, ezzel növeli a közszolgáltató társaságok bevételeit, ellenőrizhető és zárt rendszerré teszi a szociálpolitikai célú személyszállítási utazási kedvezmények igénybevételének és finanszírozásának rendjét.

A fentiek hatékony és sikeres kialakítása, az országban párhuzamosan futó projektek összekapcsolása, illetve a hiányzó elemek kiépítése céljából, valamint a közforgalmú személyszállítási szolgáltatásokhoz kapcsolódó adatok, adatbázisok és elektronikus adatkommunikációs technológiák egységességének és átjárhatóságának biztosítása érdekében létre hozható egy központi rendszer (Rendszer), amely ellátja a személyszállítási közszolgáltatások megrendelői feladatainak támogatását is. A Rendszer biztosítja az országos, elővárosi, regionális és helyi személyszállítási közszolgáltatásokban már működő, illetve kialakításra kerülő elektronikus jegyrendszerek, elektronikus utastájékoztató rendszerek, valamint elektronikus forgalomtervező és irányítási rendszerek országos átjárhatóságát és egységes működését. A Rendszerben a személyhez kötötten nyilvántartásra kerülnek a kedvezmény jogosultságok, annak érdekében, hogy a személyszállítási közszolgáltatási utazási kedvezmények illetve egyéb, a megrendelő által előírt vagy nyilvántartott utazási kedvezmények igénybevétele átlátható módon igazolható legyen.

A Rendszer működtetését a közforgalmú személyszállítási szolgáltatásokhoz kapcsolódó adatok, adatbázisok és elektronikus adatkommunikációs technológiák egységességét és átjárhatóságát biztosító műszaki és technológiai előírásokról, a központi adatbázisokról és az azokhoz kapcsolódó központi szolgáltatásokról, továbbá a működtető szervezetek kijelöléséről szóló 123/2014. (IV. 10.) Korm. rendelet (a továbbiakban: Korm. rendelet) 5. §-ában meghatározott működtető látja el, amely e feladat ellátására a közlekedésért felelős miniszterrel közszolgáltatási szerződést köthet. A működtető a Rendszerhez történő kapcsolódás feltételeinek biztosítása érdekében kapcsolódó szolgáltatásokat nyújt, így az országos átjárhatóság érdekében kötelezően igénybeveendő szolgáltatásokat, a kapcsolódást és a Központi Rendszer használatát elősegítő szolgáltatásokat és műszaki minőségbiztosítási szolgáltatásokat. A Központi Rendszerhez a közlekedési szolgáltatók és a közlekedésszervezők csatlakozási szerződésen keresztül tudnak kapcsolódni, amely tekintetében a működtetőt szerződéskötési kötelezettség terheli.

A működtető a Rendszerben keletkező, a megrendelés támogató funkciója keretében a menetrendi, bevételi, utasforgalmi és egyéb, a közszolgáltatások működésével összefüggő adatokat a közszolgáltatások megrendelői számára rendelkezésre bocsájtja.

A megrendelő előírhatja a közszolgáltatási szerződésben a fent leírt rendszerek országos átjárhatóságát és az egységességét biztosító informatikai eszközök/rendszerek megrendelő általi biztosítására vagy ilyen rendszerek kötelező igénybevételére vonatkozó rendelkezéseket.

A működtető a módosítás következtében jogosult lesz az utazási kedvezmények igénybevételének jogszerűségének megállapítására vonatkozó adatok megismerésére és célhoz kötött felhasználására. Bevezetésre kerül az utasmédia és az utazási okmány fogalma, továbbá kiegészül a közlekedési kártya definíciója.

-----STARTING---POINT---RESZLETES---

Az 1. §-hoz

A közúti járművezetők pályaalkalmassági vizsgálatát a közlekedési hatóság végzi. A 2017. január 1. napjával bekövetkező integrációk következményeként ezen ügytípusok tekintetében a fellebbezés joga megszűnt, az ügyfelek a döntések felülvizsgálatát kizárólag jogsértésre hivatkozással kérhetik bírósági felülvizsgálat keretében. Az elmúlt időszak jogalkalmazói tapasztalatai azonban azt mutatják, hogy a fellebbezés lehetőségének megteremtése szükséges, ugyanis annak keretében lehetőség van nem jogsértő döntés esetén is az elsőfokú döntés megváltoztatására. Ez ezen ügycsoport tekintetében fontos, hiszen az ember a vizsgálat tárgya.

A 2. §-hoz

A Kkt. 29. § (1) bekezdés módosításával az országos közutak kezelőjének építtetői kijelölésére vonatkozó rendelkezések kiegészítésére kerül sor, melyek elfogadását követően az országos közutak kezelője építtetői feladatokat a miniszter elrendelése alapján is elláthat.

A Kkt. 29. § (3) bekezdés módosítására részben azért van szükség, mert az „ideiglenes vagy ennek hiányában végleges forgalomba helyezése” szövegrész nem pontos, másrészt szükséges, hogy az eszköz átadással kapcsolatban megjelenítésre kerüljön az „ingyenes, könyv szerinti értéken” kifejezés.

A Kkt. 29. § (3b) és (3c) bekezdéseinek módosítása egyértelművé teszi, hogy a fejlesztések érdekében megszerzett ingatlan tulajdonszerzés tárgyában már megindított, de lezárásra nem került ügyletkötésekben vagy eljárásokban az építtető köteles eljárni. Az átadással kapcsolatban nevesítésre kerül a „könyv szerinti értéken” kifejezés, valamint a vagyonkezelő.

A Kkt. 29. § (4a) bekezdésének módosítására több szempontból is szükség van. A Kkt. jelenleg hatályos bekezdése azt tartalmazza, hogy a helyi önkormányzat vagyonkezelésébe kerülnek azok a - NIF Zrt. által a helyi közút és az egyes projektekkel kapcsolatban - létrehozott vagy megszerzett egyéb eszközök, illetve ezeket magukban foglaló, önkormányzati tulajdonban álló egyes földterületek, amelyek ideiglenes vagy ennek hiányában végleges forgalomba helyezése megtörtént.

A Ptk. alapján az önkormányzatok tulajdonjoga kiterjed az önkormányzati tulajdonban álló egyes földterületekkel tartósan egyesített, vagy a rendeltetésszerű használathoz vagy épségben tartáshoz szükséges dologra is. Mindezekből következik, hogy az önkormányzat nem lehet vagyonkezelője az önkormányzati tulajdonban álló egyes földterületeknek, alkotórészeknek és tartozékoknak.

A hatályos Kkt. nem tartalmaz rendelkezést arra vonatkozóan, hogy a NIF Zrt. ellenérték fejében vagy ingyenesen adhatja-e át az önkormányzatok részére a NIF Zrt. által, a helyi közút részeként, központi költségvetési és/vagy európai uniós forrásból létrehozott vagy megszerzett eszközöket. Figyelemmel a nemzeti vagyonról szóló 2011. évi CXCVI. törvényben megfogalmazott osztott vagyon létrehozásának tilalmára, az állami vagyonnal való gazdálkodásról szóló 254/2007. (X. 4.) Korm. rendelet szerinti, az állami vagyon ingyenes átruházásának szabályaira, az adott évi központi költségvetési törvényben meghatározott, az ingyenesen átruházható vagyon összértékére, valamint a Ptk. rendelkezéseire, rögzíteni kell, hogy milyen feltételekkel kell elszámolni az önkormányzattal a létrehozott helyi közúti felépítményekkel és kapcsolódó egyéb eszközökkel.

A Kkt. 29. § (4a) bekezdés módosításával az önkormányzati ingatlanokon megvalósított fejlesztésekkel kötelező lesz elszámolni. Az elszámolást ingyenesen kell teljesíteni.

Továbbá pontosításra került a korábbi „ideiglenes vagy ennek hiányában végleges forgalomba helyezés” szövegrész.

Meg kell teremteni továbbá a helyi közutak átadásának feltételeit és azok kötelező átvételét. A NIF Zrt. jelenlegi gyakorlatában sokszor előfordul, hogy állami tulajdonú ingatlanokon állami közútfejlesztési beruházás keretében kapcsolódó beruházásként helyi közutakat hoz létre. Ezen közutaknak - praktikusan a hordozóingatlanokkal együtt - a Kkt. 32. § (1) bekezdésében foglaltakat figyelembe véve önkormányzati tulajdonba kellene kerülniük. Ugyanakkor a hordozóingatlanok (és a rajtuk elhelyezkedő beruházások) önkormányzati tulajdonba adásának lehetőségei jelenleg erősen korlátozottak.

Az alkalmazható elvi metódusok a következők:

- ingyenes önkormányzati tulajdonba adás az állami vagyonról szóló 2007. évi CVI. törvény 36. § alapján: ez a lehetőség éves keretösszeghez kötött és nem tesz lehetővé gyors átadást, valamint az érintett önkormányzatoknak igényelnie kell az ingatlanokat, amire jellemzően nem kerül sor, mivel az önkormányzatok ezzel az érintett ingatlanokon elhelyezkedő helyi közutak fenntartási költségeit is egyértelműen átvennék,

- a Kkt. 32. § (3) bekezdése szerinti útátminősítés útján, ugyanakkor ez csak abban az esetben lehetséges, ha az út forgalmi jellege megváltozik. A Kkt. 32. § (3) bekezdése jelenleg nem biztosítja a helyi közútként forgalomba helyezett utak hordozóingatlanainak átadását pusztán a forgalomba helyezés tényére tekintettel. A jelen módosítás e lehetőség biztosítására is kiterjed.

A Kkt. új 29. § (4b) bekezdése megteremti a helyi közutakat hordozó állami tulajdonú ingatlanok tulajdonjoga tulajdonosi joggyakorló általi átadásának lehetőségét a forgalomba helyezést követően, egyúttal kötelezi is az érintett önkormányzatokat a jelzett ingatlanok átvételére, ezzel hatékony megoldást biztosítva a fentiekben vázolt problémakör kezelésére. A jelzett rendelkezés beépítése elősegíti a Kkt. 32. § (1) bekezdésében rögzített állapot előállítását.

A Kkt. 29. § (5) bekezdésének módosítása Magyarország gazdasági stabilitásáról szóló 2011. évi CXCIV. törvény (a továbbiakban: Stabtv.) 28. és 35. §-ban foglalt rendelkezések miatt szükséges. A NIF Zrt. által megvalósított beruházások - az általános forgalmi adó kivételével - továbbra is adó- és illetékmentesen kerülhetnek átadásra, továbbá abban sincs változás, hogy az átadási kötelezettség törvényen alapul. A Stabtv. alapján azonban nem az ágazati törvényekben kell szabályozni az adó- és illetékmentességre vonatkozó szabályokat, így azokat törölni szükséges. Az illetékekről szóló 1990. évi XCIII. törvény 5. § (1) bekezdés b) pontja alapján az önkormányzatokat személyes illetékmentesség illeti meg, a 17. § (1) bekezdés j) pontja értelmében a jogszabályi kötelezettségen alapuló ingyenes eszközátadás mentes az ajándékozási illeték alól, a 26. § (1) bekezdés e) pontja szerint az állami vagyon vagyonkezelői jogának megszerzése mentes a visszterhes vagyonátruházási illeték alól, míg a társasági adóról és az osztalékadóról szóló 1996. évi LXXXI. törvény 3. számú melléklet B) rész 19. pontja szerint nem növeli a juttató adóalapját az adóévben visszafizetési kötelezettség nélkül adott támogatás, juttatás, térítés nélkül átadott eszköz könyv szerinti értéke, térítés nélkül nyújtott szolgáltatás bekerülési értéke, feltéve, hogy annak átadása, nyújtása jogszabályon alapul.

A 3. §-hoz

A Kkt. 29/E. § (2) bekezdésének módosításait az indokolja, hogy a NIF Zrt. által megvalósított fejlesztések keretében nem csak országos, hanem helyi közutat is létrehoz vagy felújít, ennek megfelelően az első mondatban a jelenleg hatályos „országos közúthálózat” fordulat helyett a „közúthálózat” fordulat kerül szerepeltetésre. A Kkt. 29/E. § (7) bekezdésének hatályba lépett rendelkezésével összhangban szükséges a „műszakilag feltétlenül szükséges mértékű” szövegrész (2) bekezdésben való megjelenítése, valamint a jelenleg hatályos Kkt. 29/E. § (2) bekezdés utolsó két mondatának áthelyezése a Kkt. 29/E. § (7) és (8) bekezdéseibe, mivel azok rendelkeznek a közműkiváltással vagy -fejlesztéssel kapcsolatos átadás metódusáról.

A jelenlegi szabályozás a felek közti megállapodás megkötésére vonatkozóan nem tartalmaz előírásokat, sem törvény, sem egyéb, alacsonyabb rendű jogszabályok nem rendezik a közműkiváltás vagy -fejlesztés elvégzésének részleteit, amit a felek jelenleg is megállapodás megkötésével rendeznek. Sok esetben azonban a megállapodás megkötésének késedelme miatt keletkezik kár. Mivel a törvény jelenleg nem ír elő szerződéskötési kötelezettséget, nincs az építtetőnek kényszerítési lehetősége a megállapodás megkötésére.

A Kkt. 29/E. § (7) bekezdésének módosításait az indokolja, hogy a NIF Zrt. által megvalósított fejlesztések keretében nem csak országos, hanem helyi közutat is létrehoz vagy felújít. A közműkiváltások vagy -fejlesztések egy részénél nem értelmezhető a műszaki átadás-átvételi eljárás, ezért indokolt a közműtípusok eljárástól független szóhasználatának, azaz a „rendeltetésszerű használatbavétel”-nek az alkalmazása. A jelenleg hatályos rendelkezés ugyanis nem egyértelmű abban a tekintetben, hogy a létrehozott közművet a közmű műszaki átadását követően vagy a teljes beruházás műszaki átadását követően kell ingyenesen átadni, ezért az egyéb jogszabályokkal való összhang megteremtése érdekében indokolt a módosítás.

Tekintettel arra, hogy a víziközművek jelentős hányada állami tulajdonban áll, amelyek üzemeltetését vagyonkezelési szerződés alapján víziközmű szolgáltató társaságok látják el, célszerű ennek a bekezdésnek a kiegészítése azon rendelkezéssel, mely szerint a megvalósult állami tulajdonba kerülő víziközművek a törvény erejénél fogva a víziközmű rendszert vagyonkezelő (víziközmű szolgáltató társaság) vagyonkezelésébe is kerülnek. Ilyen módon elkerülhetők az egyedi vagyonkezelésbe adás esetleges szükségességéből fakadó késedelmek.

A főszabály szerint alkalmazni indokolt ingyenesség momentumát azonban célszerű feltételhez kötni, ami a jelenleg hatályos szabályozásban nem kellően egyértelmű. Erre való tekintettel az ingyenesség feltételét egy utaló rendelkezésnek a (7) bekezdésben történő elhelyezését követően a (8) bekezdésben indokolt rögzíteni, így konkretizálva a jelenleg hatályos jogszabályi rendelkezéseket.

A módosítás pontosítja a 29/E. § (7) bekezdés adó- és illetékmentességre vonatkozó rendelkezéseit, részletes indokolását a 4. §-hoz fűzött indokolása tartalmazza.

A (8) bekezdés beiktatásával pontosításra kerül az ingyenesség feltételeire vonatkozó jogszabályi rendelkezés, oly módon, hogy főszabály szerint a közműtulajdonosnak kötelezettsége legyen megtéríteni a műszakilag feltétlenül szükséges mértéket meghaladó közműkiváltással vagy - fejlesztéssel kapcsolatos költségeket. Ezt a főszabályt egészíti ki a jelentős számú állami tulajdonú víziközműre tekintettel azon kiegészítő szabály, melynek értelmében állami tulajdonú víziközművek esetében a vagyonkezelőnek a kötelezettsége a műszakilag feltétlenül szükséges mértéket meghaladó közműkiváltás/fejlesztés költségét megtéríteni. Ezt a kiegészítő szabályt az indokolja, hogy ebben az esetben elválik a közműtulajdonos és az üzemeltető (vagyonkezelő) személye, azonban a kiváltásokra elsősorban a víziközmű szolgáltató vagyonkezelők véleménye alapján fog a jövőben sor kerülni. Erre való tekintettel a hivatkozott rendelkezés hiányában a műszakilag feltétlenül szükséges mérték meghatározása során a vagyonkezelők a Magyar Államnak, mint közműtulajdonosnak a közvetlen költségére végeztethetnének közműkiváltásokat, fejlesztéseket, ami az állami oldalon olyan kötelezettségvállalást eredményezhetne, aminek kontrollálására nincs mód. E rendelkezés szerepeltetése várhatóan a műszakilag feltétlenül szükséges mérték eredményesebb vizsgálatát fogja elősegíteni, továbbá az abban való hatékonyabb megállapodást az építtetővel.

A műszakilag feltétlenül szükséges mérték megítélésének feladatköre a jelenleg hatályos jogszabályban egyetlen a folyamatban résztvevő szereplőre sincs egyértelműen telepítve. Ez a későbbiekben értelmezési vitákat okozhat, amire tekintettel e feladatot szükséges az építtetőre és a közműtulajdonosra, állami tulajdonú víziközművek esetében az építtetőre és a víziközmű vagyonkezelőjére telepíteni, mivel a műszakilag feltétlenül szükséges mérték megítéléséhez szükséges szakmai kompetenciák e szereplőknek állnak rendelkezésére.

Pontosításra kerülnek továbbá az elszámolás szabályai is, amelyeket jelenleg a Kkt. 29/E. § (2) bekezdése oly módon rögzít, hogy az építtető és a közműszolgáltató kötelesek egymással tételesen elszámolni. Ez a rendelkezés áthelyezésre kerül a (8) bekezdésbe, mivel az elszámolás szabályai tartalmilag ehhez a részhez illeszkednek. Az elszámolási kötelezettség kiegészítésre kerül az erre vonatkozó megállapodás megkötésére vonatkozó kötelezettséggel, továbbá az főszabály szerint áttevődik a közműszolgáltató helyett a közműtulajdonos és az építtető közé, amely főszabály állami tulajdonú víziközművek esetében úgy módosul, hogy az elszámolási és megállapodás kötési kötelezettség az építtetőt és a vagyonkezelőt terheli. Az építtető és a közműtulajdonos/vagyonkezelő egymással való megállapodásra irányuló jogszabályi kötelezettsége nagyban elősegítheti az elszámolások gyakorlati megvalósítását.

A módosítással lehetőség nyílik arra, hogy a közműkiváltással vagy -fejlesztés műszakilag feltétlenül szükséges mértékének meghatározása tekintetében a felek közötti vita esetén a közmű létesítését engedélyező hatóság vitarendezési eljárást folytasson le.

A 4. §-hoz

A Kkt. 32. § (3) bekezdésének módosítását követően az átadás ingyenes lesz, valamint megengedi, hogy ezt a rendelkezést ne csak a hatóság által országos vagy helyi közúti minősítésű utak átadására lehessen alkalmazni, hanem akkor is, ha a hatóság ekként helyezi forgalomba az utakat.

A jelenleg hatályos szabályozás kapcsán számos problémát vet fel, hogy az átadáshoz minden esetben szükséges a forgalmi jelleg átalakulása, valamint a közlekedési hatóság erről szóló határozata, azonban jelentős számú olyan közlekedésfejlesztési beruházás van, amely során - főszabályként kapcsolódó beruházási elemként - helyi közutak jönnek létre, azonban a forgalomba helyezés puszta tényére tekintettel azokat nem lehet átadni az önkormányzatok részére. Emellett további problémát jelent, hogy az országos közútból helyi közúttá minősített utakat az önkormányzatok az esetek jelentős részében nem kívánják átvenni és üzemeltetni, és nem található olyan jogszabályi rendelkezés, amely erre kötelezné őket.

Továbbá valamennyi útátminősítésre és forgalomba helyezésre tekintettel szükségessé váló átadás során az alkalmazandó értéket és azok ingyenességét rögzíteni kell (ami jelenleg csak országos és helyi közutak esetében biztosított).

A módosítás az alábbi előnyökkel jár:

- nem lesz szükséges az átminősítés lépése, hanem a forgalomba helyezésre tekintettel is átadhatók lesznek az utak, így jelentős mennyiségű, már lezárt beruházások során létrehozott helyi közút átadása válik lehetővé,

- valamennyi átminősítési eset és forgalomba helyezés nyomán történő átadás ingyenesen történhet és az átadás során alkalmazandó érték is megadásra kerül (könyv szerinti érték), - az önkormányzatok jogszabályilag kötelezetté válnak az átminősített (helyi közútként forgalomba helyezett) ingatlanok átvételére, ezáltal az ilyen típusú átadási megállapodások megköthetővé válnak, elősegítve a Kkt. 32. § (1) bekezdése szerinti állapot előállítását.

Az 5. §-hoz

A Kkt. 32/A. § (8) bekezdésének módosításával szükséges megteremteni annak lehetőségét, hogy a jövőben elszámolandó, de múltban megvalósított helyi közutak elszámolásánál alkalmazni lehessen a 29. § (4a)-(4b) és 32. § (3) bekezdések rendelkezéseit.

A beépítendő új rendelkezés célja, hogy a módosítás hatálybalépésének időpontjára lezárt projektek kapcsán létrehozott, már forgalomba helyezett helyi közutak és azokon megvalósított beruházások átadási lehetőségeit megteremtse, valamint az útátminősítési eljárások során is biztosítsa ennek lehetőségét.

A 6. §-hoz

A módosítás lehetővé teszi, hogy a közlekedési hatóság a vizsgáztatási és ellenőrzési eljárásai során kép- és hangfelvételt készíthessen.

A 7. §-hoz

Átmeneti rendelkezések.

Szükséges megteremteni annak lehetőségét, hogy a jövőben elszámolandó, de múltban megvalósított helyi közutak elszámolásánál alkalmazni lehessen a Kkt. 29. § (4a)-(4b) és 32. § (3) bekezdések rendelkezéseit.

A beépítendő új rendelkezés célja, hogy a módosítás hatálybalépésének időpontjára lezárt projektek kapcsán létrehozott, már forgalomba helyezett helyi közutak és azokon megvalósított beruházások átadási lehetőségeit megteremtse, valamint az útátminősítési eljárások során is biztosítsa ezt a lehetőséget.

A 8. §-hoz

Értelmező rendelkezés pontosítása.

A 9. §-hoz

Felhatalmazó rendelkezések.

A közúti ágazatot érintő műszaki szabályozási rendszer felülvizsgálata keretében folyamatban van a közutak építésének szabályozásáról szóló miniszteri rendeleti szintű jogszabály megalkotása.

A törvény szerint a szabályozás az utak építésével kapcsolatban a teljesítés minőségi besorolására, a jótállásra vonatkozó feltételek meghatározására is kiterjed.

A jelenleg hatályos Kkt. azonban a közlekedésért felelős miniszter részére az utak építésével kapcsolatban a jótállásra vonatkozó feltételek szabályozására nem ad felhatalmazást, ezért a Kkt. 48. § (3) bekezdés b) pont 10. alpont kiegészítése válik szükségessé.

A Kkt. felhatalmazó rendelkezéseinek módosítása szükséges a menetíró készülékek beépítését végző műhelyek, valamint a vizsgálóállomások auditálására, valamint a tanúsítási tevékenységek végzésére vonatkozóan, annak érdekében, hogy az erre vonatkozó szabályok miniszteri rendeleti szinten megállapításra kerülhessenek.

Az Ákr. 2018. január 1-jei hatályba lépése miatt indokolt, hogy az Ákr.-nek megfelelő felhatalmazó rendelkezések is 2018. január 1-jén lépjenek hatályba.

A 10. §-hoz

Jogharmonizációs záradék kiegészítése.

A 11. §-hoz

A Nemzeti Adó-és Vámhivatalról szóló 2010. évi CXXII. törvény 44. §-a alapján a Nemzeti Adó- és Vámhivatal a közút vagy közforgalom elől el nem zárt magánút forgalmának korlátozását vagy lezárását rendelheti el, valamint útzárat telepíthet. E törvényi rendelkezés alapján a NAV a részére biztosított ellenőrzési és nyomozati tevékenységek hatékonyabb ellátásához a gyakorlatban is élni kíván az útzár telepítésével. A közút lezárására vonatkozó általános feltételeket a NAV-nak is alkalmazni kell. Ez teszi szükségessé a Kkt. 14. § (1) bekezdés b) pontjának módosítását.

Továbbá jogtechnikai pontosítást tartalmaz.

A 12. §-hoz

Hatályon kívül helyező rendelkezés.

A 13. §-hoz

A Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény (a továbbiakban: Aptv.) rendelkezései szerint a törvény hatálya alá tartozó gyorsforgalmi utak földművei megépítéséhez szükséges töltésanyag kitermelésére célkitermelőhely létesíthető. Az építtető jogosult a 17/B. § (1) bekezdésében rögzítettek szerint célkitermelőhelyet létesíteni, jelenleg azonban akadályt jelent az, hogy a (7) bekezdés előírja, hogy a komplex műveleti tervhez az a) pont szerint csatolni szükséges az igénybe venni tervezett ingatlan tulajdonosával az ingatlanhasználatra kötött megállapodást. A módosítás alapján a NIF Zrt-nek nem kell csatolni az ingatlanhasználatra kötött megállapodást és lehetőség nyílik arra, hogy a komplex műveleti tervhez előírt mellékleteket csatolja és engedélyt kapjon céltermelőhely létesítésére.

A Bt. 1. § (8) bekezdésének kiegészítése szükséges az egyes közlekedésfejlesztési projektekkel összefüggő közigazgatási hatósági ügyek nemzetgazdasági szempontból kiemelt jelentőségű üggyé nyilvánításáról és az eljáró hatóságok kijelöléséről szóló 345/2012. (XII. 6.) Korm. rendelettel annak érdekében, hogy a nemzetgazdásági szempontból kiemelt jelentőségű beruházások esetén is az Aptv. legyen a vonatkozó jogszabály a célkitermelőhelyeken folyatott kitermelő tevékenységre.

A 14. §-hoz

A kitermelt ásványi nyersanyagnak az építtető által, az engedélyben foglalt tevékenységgel össze nem függő célra történő felhasználására, hasznosítására a Magyar Nemzeti Vagyonkezelő Zártkörűen Működő Részvénytársasággal kötött megállapodás alapján a nemzeti vagyonról szóló törvényben, valamint az állami vagyonról szóló törvényben szabályozott feltételekkel és módon kerülhet sor. A módosítás egyértelműsíti, hogy a magyar állam tulajdonában maradó ásványi nyersanyag a magyar állam nevében és javára eljáró építtető által a magyar állam tulajdonában lévő ingatlanba beépített vagy a célkitermelőhely rekultiválására felhasznált ásványi nyersanyag a kitermeléssel nem kerül ki a magyar állam tulajdonából.

A 15. §-hoz

A jelenlegi jogszabályi előírás alapján a szénhidrogén szállító- illetve termékvezetékek esetében a szolgalom alapítására a kisajátítási törvény szerint kerül sor. A módosítás célja, hogy az elhelyezési szolgalom alapítás kikerüljön a kisajátítási törvény hatálya alól, ezáltal az engedélyezési eljárási idő a többi közművel azonos lesz.

Az elektromos, illetve szénhidrogén elosztó vezetékek esetében a vezetékjog hatósági úton történő alapítására a kialakult gyakorlat alapján kizárólag az építési engedélyezési eljárás keretében vagy azt megelőzően van lehetőség. Bár az ágazati jogszabályok lehetőséget adnak a vezetékjog utólagos megállapítására, de ezzel a lehetőséggel a gyakorlatban csak a már régebben megvalósult vezetékek esetében van lehetőség. Abban az esetben, amennyiben a vezetékjog bejegyzésére az engedélyezés időszakában nem kerül sor, a későbbiekben már nincs lehetőség a hatósági úton történő szolgalom alapítására. Ez a szénhidrogén elosztóvezetékek esetében a használatbavételi eljárást ellehetetleníti. A kialakult joggyakorlat alapján a vezetékjog hatósági úton történő alapítására kizárólag az építési engedélyezési eljárás keretében vagy azt megelőzően van lehetőség, mindez jelentősen megnehezíti, egyes esetekben ellehetetleníti a használatbavételi engedélyezési eljárást. Ennek kiküszöbölése érdekében szükség van a szolgalmi jognak a használatbavételi engedélyezési eljárás keretében, a vezetékjognak az egyszerűsített üzemeltetési engedélyezési eljárás keretében történő alapítása szabályait egyértelműen rögzíteni az ágazati jogszabályokban.

A Bt. 38/A. § (5b) bekezdésének előírása a vezetékkel keresztezett vasút, illetve a vízi létesítmények esetében kizárja a használati jog, illetve vezetékjog alapításának lehetőségét, és megállapodási kötelezettséget ír elő a feleknek, azonban a kikényszerítés módját nem határozza meg. A szénhidrogén elosztó vezeték esetében a létesítési engedélyezési eljárás megindításának feltétele az építési jogosultság igazolása. Az építési jogosultság igazolása kétféleképp történhet: vezetékjogi megállapodással, vagy ennek hiányában a hatóság által kiadott vezetékjogi engedéllyel. Az előzőek alapján két külön hatósági eljárás lefolytatása szükséges, melyet megelőz a tulajdonosok részére történő ajánlat kézbesítése, és csak a Polgári Törvénykönyv szerint megállapított 30 napos ajánlati kötöttségi idő elteltével lehet a vezetékjogi eljárást kezdeményezni a hatóságnál. Ennek rövidítése érdekében szükséges a 38/A. § kiegészítése az (5e), (5f) és (5g) bekezdésekkel.

A 16. §-hoz

A vízilétesítmények esetében a hatóság csak külön kérelemre rendelkezik a vízvezetési szolgalmi joggal kapcsolatosan, a kérelemhez egyúttal csatolni kell a már megkötött szolgalmi jogi megállapodásokat. Ebben az esetben az ajánlati kötöttség időszaka és a szerződéskötés időszaka jelentősen hosszabbá teszi az engedélyezési eljárást. A módosítással az engedély rövidebb idő alatt megszerezhető lesz.

A 17. §-hoz

A kiegészítéssel bekerült Vgtv. 20. § (1a) bekezdéssel módosult a korlátozás meghatározása (a 16. §-ban foglalt módosításhoz kapcsolódó technikai módosítás).

A 18. §-hoz

A légiközlekedési törvény módosítása meghatározott hatósági feladatok átruházásának a lehetőségét teremti meg, összhangban az európai szabályozással. A rendelkezés módosításánál indokolt azonban ennek a lehetőségét nem csak a 216/2008/EK rendelet és a rendelet végrehajtási szabályainak hatálya alá eső személyek vagy szervezetek esetében, hanem a légiközlekedési törvény teljes hatálya alá eső személyek és szervezetek esetében is megteremteni.

Szükségessé vált továbbá a katonai légügyi hatósági eljárások díjairól szóló 9/2004. (IV. 16.) HM rendelet (a továbbiakban: Rendelet) felhatalmazó rendelkezésének módosítása, tekintettel arra, hogy a hatályos szabályozás alapján a honvédelmi miniszter által korábban kiadott Rendelet tárgykörére vonatkozóan jelenleg a nemzeti fejlesztési miniszter a jogalkotási felhatalmazás címzettje. Az európai gyakorlat hosszabb ideje lehetőséget biztosít az egyes tagállamok légiközlekedési hatóságainak, hogy a 216/2008/EK rendelet, valamint a rendelet végrehajtási szabályainak hatálya alá eső személyek vagy szervezetek jogosításával, illetve folyamatos ellenőrzésével kapcsolatban egyes hatósági feladatokat a hatóság által előzetesen minősített és felügyelt szervezetekre (Qualified entity) átruházzanak. A közigazgatási hatósági eljárás és szolgáltatás általános szabályairól szóló 2004. évi CXL. törvény (Ket.) rendelkezései szerint a hatóság hatáskörét jogszabály állapítja meg, továbbá a hatóság a hatáskörét vagy annak gyakorlásának átruházását csak törvényben meghatározott esetben, kivételesen teszi lehetővé. Az eljárási törvény rendelkezik arról is, hogy nem minősül a hatáskör átruházásának, ha a hatáskör gyakorlója kiadmányozási jogát jogszerűen átengedi.

A 19. §-hoz

Az Ákr. 2018. január 1-jei hatálybalépésével kapcsolatosan szükséges felhatalmazó rendelkezéseket módosítja.

A 20. §-hoz

Felhatalmazó rendelkezés.

A 21. §-hoz

Jelenleg a légiközlekedési hatóság végzi a műszer szerinti polgári repülési eljárások tervezésének jóváhagyását és felülvizsgálatát. Az ezzel kapcsolatos részletszabályokat azonban olyan ICAO (International Civil Aviation Organisation - Nemzetközi Polgári Repülési Szervezet) dokumentumok tartalmazzák, amelyek nem rendelkeznek külön kötőerővel, de alkalmazásuk a Chicagóban, 1944. évi december hó 7. napján aláírt, a nemzetközi polgári repülésről szóló egyezmény és annak jegyzőkönyvei alapján szükséges lenne. A módosítás a fentiek alapján kidolgozott szabályrendszer megalkotására ad felhatalmazást.

A 22. §-hoz

Technikai pontosítások. A légiközlekedési hatóság egyes felügyeleti díjtételének felülvizsgálata során megállapítást nyert, hogy az orvosi minősítés kiadására jogosult repülőorvosi központok éves felügyelete címén megállapított díjtételeinek összevonása és egyidejű csökkentése vált szükségessé. Korábban a 2. osztályú, valamint az 1. és 3. osztályú orvosi minősítés kiadására jogosult repülőorvosi központok éves felügyeletének díja eltérő mértékben került megállapításra. A Kormány bürokráciacsökkentéssel összefüggő törekvéseivel összhangban az orvosi minősítések osztályától független, egységes díjtétel megállapítása vált indokolttá.

A 23. §-hoz

A rendelkezés szorosan kapcsolódik a 20. és a 21. §-hoz fűzött módosításhoz.

A 24. §-hoz

Hatályon kívül helyező rendelkezések. Az Lt. 66/A. § (1) bekezdésében meghatározott esetekben beszedett légiközlekedési bírság a központi költségvetés központosított bevételét képezi. A légiközlekedési bírság felhasználásának részletszabályait így indokolatlan miniszteri rendeletben szabályozni. A felhatalmazó rendelkezés pontosítását az Lt. 66/A. § (5) bekezdés módosítása indokolja.

A 25. §-hoz

A közúti közlekedési nyilvántartásról szóló 1999. évi LXXXIV. törvény módosítása annak érdekében vált szükségessé, hogy az országos közutak kezelői a megengedett legnagyobb össztömeget, tengelyterhelést és méretet meghaladó járművek ellenőrzésére vonatkozó feladataik ellátásához szükséges a közúti közlekedési nyilvántartásból az alábbi adatok igénylésére lehetőség legyen. A Kknyt. eddig nem tartalmazott konkrét rendelkezést arra vonatkozóan, hogy a nyilvántartás tartalmazza a tulajdonjog és az üzembentartói jog kezdetének, valamint megszűnésének időpontját annak ellenére, hogy a gyakorlatban a nyilvántartás tartalmazza ezen adatokat. A módosítás e hiányosságot is pótolja.

A 26. §-hoz

A módosítás a Kknyt. 19. §-ához kapcsolódik és a TSM rendszer bevezetéséhez kapcsolódó módosítás. A Kknyt. 19. § (3) bekezdésének a módosítása a már meglévő szabályozást bővíti. Számos esetben kérnek a külföldi hatóságok a magyar vezetői engedély adatairól igazolást az ügyfelektől. Külföldön értelemszerűen az állampolgárok a külképviselet segítségét kérik ilyen esetekben, azonban részükre nem lehetséges adatszolgáltatás teljesítése, és pl. az okmány hiánya esetén (az elveszett vagy ellopták) az érintett nem tudja közölni az adatokat, amelyek egyezősége visszaigazolható lenne. Az ügyfelek bürokratikus terheit csökkenti, ha külföldön tartózkodva a külképviselet közreműködésével tudna az engedély-nyilvántartásból a vezetői engedélye cseréjéhez a szükséges igazoláshoz hozzájutni. A b) pont a vezetői engedélyekről szóló 2006/126/EK irányelv 15. cikke teljes körű átültetését hivatott szolgálni, amely szerint a tagállamok segítik egymást ezen irányelv végrehajtásában, és információcserét folytatnak az általuk kiállított, lecserélt, pótolt, megújított vagy visszavont vezetői engedélyekről.

A 27. §-hoz

Technikai pontosítás:

- az útdíj köteles elemi útszakaszok, úthasználati díj ellenében használható közutak díjmentes használatára, valamint közútkezelői hozzájárulás hiányában is a megengedett össztömeget, illetve a megengedett legnagyobb tengelyterhelést meghaladó járművekkel közlekedésre jogosultak a díjmentes használat vagy közútkezelői hozzájárulás beszerzése alóli mentesség jogcímének megjelölése,

- a díjmentes használati, illetve közútkezelői hozzájárulás nélküli közlekedési jogosultság kezdőidőpontja és annak időtartama vonatkozásában.

A 28. §-hoz

Az Ákr. 2018. január 1-jei hatálybalépésével kapcsolatosan szükséges felhatalmazó rendelkezéseket módosítja.

A 29. §-hoz

Hatályát vesztő rendelkezés.

A 30. §-hoz

Jogtechnikai pontosítás.

A 31. §-hoz

Definíciók pontosítása.

A 32. §-hoz

A vasúti igazgatási szerv által alkalmazható jogkövetkezményeket határozza meg azon esetekre, amelyeknél a vasúti társaság, valamint a pályahálózat-működtető a kárfedezeti képességgel kapcsolatos feltételeknek nem felel meg.

A 33. §-hoz

Definíciók pontosítása.

A 34. §-hoz

A fejlesztési közreműködőként eljáró NIF Zrt. feladatainak kiegészítése történik meg a vasútvonalak megállóhelyei megközelítésének fejlesztése és a ráhordás feltételeinek javítása érdekében létrehozott parkolók és kapcsolódó létesítmények tekintetében. A kiegészítés alapján tud a NIF Zrt. - mint fejlesztési közreműködő - a magyar állam nevében eljárni és a fejlesztéseket a magyar állam javára létrehozni.

A Vtv. 44. § (3a) bekezdés szabályozza a vasúti infrastruktúra beruházások megvalósításának időtartamára vonatkozóan az építtető jogosultságát.

A 35. §-hoz

A Vtv. 44/A. § (1) bekezdése kiegészítésre kerül a jelenlegi szabályozás szerint a fejlesztési közreműködő által megvalósítandó vagyonelemek köre a vasúti pályahálózat működtetéséhez szükséges eszközökön kívül a vasútvonalak megállóhelyei megközelítésének fejlesztése és a ráhordás feltételeinek javítása érdekében létrehozott parkolók és kapcsolódó létesítményekkel. A kiegészítés biztosítja, hogy ezek a vagyonelemek ingyenesen kerüljenek a NIF Zrt. vagyonkezelésébe.

A Vtv. 44/A. § (6a) bekezdés a MÁV-HEV Zrt. tulajdonában lévő vagyonelemeken történő fejlesztések vagyonjogi rendezését hivatott szabályozni, a kiegészítés hiányában a NIF Zrt. ezen vagyonelemeket nem tudja a MÁV-HEV Zrt. részére átadni.

A Vtv. 44/A. § (10)-(15) bekezdések az önkormányzat, továbbá többségi állami, vagy többségi önkormányzati tulajdonban álló gazdálkodó szervezet tulajdonában lévő ingatlanokon történő fejlesztések vagyonjogi rendezését hivatottak szabályozni, mert ennek hiányában (pl. mindazok a fejlesztések során megszerzett vagy létrehozott vagyonelemek, amelyeknek a GYSEV Zrt. tulajdonába kellene kerülniük) nem valósulhat meg a vagyonátadás.

A 36. §-hoz

A jelenlegi szabályozás a felek közötti megállapodás megkötésére vonatkozóan nem tartalmaz előírásokat, és sem a törvény, sem az egyéb, alacsonyabb rendű jogszabályok nem rendezik a közműkiváltás vagy -fejlesztés elvégzésének részleteit, amit a felek jelenleg is megállapodás megkötésével rendeznek. Sok esetben azonban a megállapodás megkötésének késedelme miatt keletkezik kár, és mivel a törvény jelenleg nem ír elő szerződéskötési kötelezettséget, nincs az építtetőnek kényszerítési lehetősége a megállapodás megkötésére.

A módosítás lehetővé teszi az építtető számára, hogy amennyiben az érintett közmű üzemeltetője a NIF Zrt.-vel végezteti el a közműszakasz kiváltását vagy fejlesztését, úgy az építtető a beruházás keretében megvalósítsa, majd a létrehozott közművet vagy közmű részt az üzemeltetőnek térítésmentesen átadja.

A 37. §-hoz

Kiegészítésre kerül a jelenlegi szabályozás a NIF Zrt. által létesített GSM-R rendszerhálózat és tartozékai vagyonátadása során alkalmazandó rendelkezésekkel. A NIF Zrt. jelenleg nem adhatja át a GYSEV Zrt. tulajdonában álló transz-európai közlekedési hálózat (TEN-T) átfogó hálózatának részeként működő országos törzshálózati vasútvonalon [Győr - Sopron] létesített GSM-R rendszerhálózatot és tartozékait a többségi állami tulajdonban álló gazdasági társaság, azaz a GYSEV Zrt. részére.

A 38. §-hoz

A Kormány 2056/2017. számú határozatával döntött a Vasúti Műszaki Vizsgálati Központ létrehozásához szükséges intézkedésekről. A vasúti közlekedés szabályrendszerét alapvetően a vasúti közlekedésről szóló 2005. évi CLXXXIII. törvény tartalmazza, továbbá speciális szabályokat a vasútnak nem minősülő egyéb kötöttpályás közlekedésről szóló 2015. évi CII. törvény is megállapít. Ezen törvények tartalmazzák azt a fogalomrendszert, melyet a vasúti szabályozás következetesen alkalmaz a rendeleti szintű jogszabályokban is.

Tekintettel arra, hogy hazánkban még nem létesült ilyen típusú létesítmény, egyedi szabályok megállapítása szükséges a vasúti pálya építésére, használatba vételére, üzemeltetésére, és igénybevételére vonatkozó szabályrendszer mellett figyelemmel az európai uniós, leginkább a vasúti rendszerek kölcsönös átjárhatóságát biztosító szabályokon felül a nemzeti szabályokra is annak érdekében, hogy egyedi kategóriába kerülhessen mind az építése, mind a használata szempontjából.

Ha a vizsgálati központot, mint kiszolgáló létesítményt határozzuk meg, abban az esetben a vasúti műszaki vizsgálati központ által nyújtott vasúti jellegű szolgáltatásokat helyezi a szabályozás előtérbe és a tevékenység jellege alapján kísérli meg a központ besorolását a Vtv. jelenlegi rendszerébe, ezzel nem érintve a vasúti pályahálózat Európai Unió szabályozásával konform, a hatályos törvényben található bonyolult és igen kötött szabályrendszerét.

A Vtv. 49. § (3) bekezdése értelmében a kiszolgáló létesítmények üzemeltetői egyenlő, hátrányos megkülönböztetéstől mentes és átlátható feltételek mellett, díj ellenében nyújtják valamennyi kapacitásigénylő számára a 2. melléklet 2. pontjában meghatározott szolgáltatásokat, beleértve a létesítményben lévő vasúti pályahálózathoz való hozzáférést is.

A fentiek alapján a vasúti műszaki vizsgálati központ egy olyan speciális kiszolgáló létesítmény lenne, amely elsősorban vasúti kutatás-fejlesztési szolgáltatásokat nyújt, a hozzátartozó elkülönült vasúti pályahálózattal (tesztpálya), annak tartozékaival és egyéb vizsgálati létesítményekkel

A 39-40. §-hoz

A hálózat-hozzáférési szerződéssel kapcsolatos rendelkezéseket rögzíti a módosítás, lehetőséget teremtve arra, hogy a hálózat-hozzáférési szerződés egy példányát elektronikus küldhesse meg a pályahálózat-működtető a vasúti igazgatási szerv részére, mindemellett az eltérés tekintetében a jogszabály meghatározza a vasúti igazgatási szerv mérlegelési szempontjait.

A 41. §-hoz

Felhatalmazó rendelkezés az általános közigazgatási rendtartásról szóló törvény rendelkezéseivel összhangban, annak érdekében, hogy a kiegészítő eljárási szabályok Korm. rendeleti szinten kerüljenek megállapításra.

A 42. §-hoz

Szövegpontosítást tartalmaz.

A miniszter feladatkörét pontosítja a módosítás, mivel nem ő határozza meg a hálózat-hozzáférési díjakat, hanem a Vasúti Pályakapacitás-elosztó Kft. Ezen kívül a bekezdés szövege pontosításra kerül, hogy a miniszter a pályahálózat működtetésének bevétellel nem fedezett indokolt költségeinek a központi költségvetésből történő megtérítéséről gondoskodik. A bevétel pedig három elemből tevődik össze: hálózat hozzáférési díjból eredő bevétel, egyéb üzleti tevékenységéből eredő bevétel és integrált vasúti társaság egyéb pályahálózat-működtetői üzleti tevékenységéből eredő bevétel.

A 43. §-hoz

Hatályát vesztő rendelkezés.

A 44. §-hoz

Az Ngt. 6/D. § (3) bekezdésében meghatározott, gyorsforgalmi utak megvalósításához szükséges 100-100 méter védendő területsáv jelenleg nincs összhangban a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvényben meghatározott 250-250 méter területsávval. A módosítás az egységesítést szolgálja.

A 45. §-hoz

Az Ngt.-ben indokolt rögzíteni azokat a bevezetett szabályozásokat, melyek a közlekedési infrastruktúra-fejlesztésekkel kapcsolatos beruházásokat egységesen érintik. Így rögzítésre kerül az egységes elektronikus közműnyilvántartás adatszolgáltatásai alapján történő tervezés szükségessége, a közmű kiváltások és fejlesztések műszakilag szükséges mértékének meghatározása érdekében az egyeztetés építtető és közműszolgáltató közötti lefolytatása, vita esetén a vita rendezésének fóruma, valamint a vezetékjog kiadás lehetőségének biztosítása az ingatlan fölötti rendelkezési jog hiányában is. E szabályozás bevezetésével a közmű kiváltásokkal és fejlesztésekkel kapcsolatban felmerülő problémák jelentős része már az előkészítés fázisában orvosolható, ezáltal a kivitelezés ezen okokból történő elhúzódása elkerülhető lesz.

Kiemelten fontos a kerékpárút-fejlesztések idő- és költségtakarékos, hatékony megvalósítását, ennek érdekében a kerékpárutakra, gyalog- és kerékpárutakra, a gyalogutakra, a járdák, valamint a kerékpárforgalmi létesítmények tartozékainak építése során szükségessé váló közműkiváltásokra és - fejlesztésekre fogalmaz meg speciális szabályokat, melyek elfogadásával kizárólag a gyalogos vagy kerékpáros közlekedés által használt területek vonatkozásában egységes szabályozás bevezetésére kerül sor.

Az Ngt. 6/Q. § alapján az állam által megvalósítandó nemzetgazdasági szempontból kiemelt jelentőségű beruházási (vagy nemzetgazdasági szempontból kiemelt jelentőségű közlekedési infrastruktúra-beruházási) üggyé nyilvánított intermodális csomópontok tekintetében a NIF Zrt. építtetőként történő kijelölésére kerül sor.

A NIF Zrt. építtetőkénti eljárását a közúti közlekedésről szóló 1988. évi I. törvény és a vasúti közlekedésről szóló 2005. évi CLXXXIII. törvény rendelkezései biztosítják.

A szintén a NIF Zrt. által megvalósítandó intermodális csomópontok azonban tartalmaznak olyan elemeket (pl. irodaházak, kereskedelmi létesítmények, közparkok), amelyek megvalósításához szükséges felhatalmazással, építtetői kijelöléssel a NIF Zrt. nem rendelkezik.

Tekintettel arra, hogy a tervezés alatt álló intermodális csomópontok tartalmaznak olyan elemeket, amelyek nem tartoznak a Vtv. vagy a Kkt. hatálya alá, ezért a teljes beruházási tartalom NIF Zrt. általi megvalósításának jogszabályi akadálya van. E jogszabályi akadály elhárítása haladéktalanul szükséges egyes folyamatban lévő projektek okán.

Az Ngt. kiegészítésével az intermodális csomópontok (a különböző közlekedési módok közötti átszállási kapcsolatot emelt szintű utaskényelmi szolgáltatásokkal biztosító közlekedési létesítmények) kormányrendeletben meghatározott köre tekintetében a fejlesztési közreműködőként eljáró NIF Nemzeti Infrastruktúra Fejlesztő zártkörűen működő Részvénytársaság, mint építtető - központi költségvetési és uniós támogatásból - beruházási (létesítés, felújítás és fejlesztés) feladatokat lát el. E tevékenység közérdekű és közcélú tevékenységnek minősül. A magyar állam javára megvásárolt vagy kisajátított területek vonatkozásában a NIF Zrt., mint építtető a törvény erejénél fogva vagyonkezelője lesz a megszerzett ingatlanoknak. A kiegészítés biztosítja, hogy a vagyonelemek a NIF Zrt. vagyonkezelésébe ingyenesen kerüljenek.

A megszerzett és megvalósult vagyonelemeket - az ágazati törvényekben (a közúti közlekedésről szóló 1988. évi I. törvény és a vasúti közlekedésről szóló 2005. évi CLXXXIII. törvény) foglalt kivételekkel - az MNV Zrt. részére kell átadni.

A beruházásokhoz kapcsolódó közművek kiváltására, fejlesztésére és átadására az ágazati törvényekben (a közúti közlekedésről szóló 1988. évi I. törvény és a vasúti közlekedésről szóló 2005. évi CLXXXIII. törvény foglalt kivételekkel) foglaltakat kell alkalmazni.

Az Ngt. 6/R. § módosítása azt szolgálja, hogy a földmérési és térképészeti tevékenységről szóló 2012. évi XLVI. törvény 24. § (1) bekezdésében foglaltakhoz, azaz a földmérési munkálatokhoz hasonlóan szükséges, hogy a geotechnikai feladatokat ellátó szervezetek, személyek jogszabályban rögzített formában megközelíthessék a vizsgálatokkal érintett ingatlanokat, illetve azokon a vizsgálatokat (műszeres vizsgálat, illetve minden olyan vizsgálat, ami nem jelent az ingatlanok tekintetében maradandó változást) elvégezhessék.

A 46. §-hoz

Felhatalmazó rendelkezés, hogy kormányrendelet állapítsa meg a közlekedési infrastruktúraberuházással érintett közművek kiváltása során az eljáró hatóságot, az alkalmazandó bírság mértékét, valamint a bírságolás során alkalmazandó szempontokat, valamint a nemzetgazdasági szempontból kiemelt jelentőségű közlekedési infrastruktúra-beruházások kapcsán kiváltásra vagy kiépítésre kerülő közművek elhelyezése érdekében a felszíni ingatlan korlátozására vonatkozó jogok tartalmával, engedélyezésével, megszűnésével és a kártalanítással kapcsolatos részletes szabályokat.

Tekintettel arra, hogy az Ngt. felhatalmazása alapján kiadott kormányrendelet tartalmaz olyan intermodális csomópontokat is, ahol építtetőként nem a NIF Zrt. jár el, szükséges a kormányrendeletben meghatározni a NIF Zrt. által építendő IMCS-k körét.

A különböző eljárásokban részt vevő hatóságok, különbözőképp értelmezik a közterület fogalmát, ezért szükséges az egyértelmű meghatározás. A közterület fogalma kizárólag az épített környezet alakításáról és védelméről szóló 1997. évi LXXVIII. törvényben (Étv.) kerül meghatározásra. Ez a meghatározás az ingatlan-nyilvántartás szerinti minősítésen alapul, nem a gyakorlatban alkalmazott használati funkción alapuló meghatározáson. A módosítás célja, hogy egy beruházás megvalósítása során ténylegesen az legyen közterület, amit akként használnak, a használat tartalma alapján legyen a fogalom meghatározva, ne csupán az ingatlan-nyilvántartási bejegyzés alapján.

A 47. §-hoz

Átmeneti rendelkezés.

A 48. §-hoz

Az Ngt.-ben és a felhatalmazása lapján kiadott kormányrendeletben meghatározott intermodális csomópontok megvalósításához szükséges, hogy azok létesítése a kisajátítási közérdekű célok között külön nevesítésre kerüljön, biztosítva ezzel a kisajátítási eljárások jogalapját. Indokolt továbbá a közérdekű cél kormányhivatal általi vizsgálatának mellőzése is, hiszen a kisajátítási eljárás megindításakor a kisajátítást kérő általában már rendelkezik a beruházás által érintett ingatlanok vonatkozásában jogerős építési engedéllyel.

A 49. §-hoz

Technikai módosítás.

Az 50. §-hoz

A törvény az ún. jármű életút adatszolgáltatás - több nyilvántartó szerv által nyilvántartott adatokból, egységes felületen történő adatszolgáltatás - informatikai kialakításának 2018. december 31-i bevezetésére vonatkozó módosító rendelkezéseket tartalmaz.

Az 51. §-hoz

Az Ákr. hatálybalépése miatt szükséges a módosítás.

Az 52. §-hoz

Az értelmező rendelkezések pontosítása:

- a módosítás kiegészíti a közlekedési kártya fogalmát, annak érdekében, hogy lehetőség legyen a közlekedési kártyához további utasmédia hozzárendelésére.

- a közlekedési szolgáltató fogalmával szükségessé vált továbbá a közlekedési szolgáltató az utasmédia és utazási okmány fogalmának Sztv.-ben, törvényi szinten való rögzítése, amelyet eddig a közforgalmú személyszállítási szolgáltatásokhoz kapcsolódó adatok, adatbázisok és elektronikus adatkommunikációs technológiák egységességét és átjárhatóságát biztosító műszaki és technológiai előírásokról, a központi adatbázisokról és az azokhoz kapcsolódó központi szolgáltatásokról, továbbá a működtető szervezetek kijelöléséről szóló 123/2014. (IV. 10.) Korm. rendelet tartalmazott. Ez a szakasz tartalmazza azon törvénymódosítások egy részét is, amelyek az (EU) 2016/2338 rendelet hazai alkalmazhatóságának biztosítását szolgálják.

Az 53. §-hoz

A 1370/2007/EK rendeletben előírt összevont jelentés elkészítésének határidejét módosítja, hogy a költségtérítéshez kapcsolódó elszámolások esetleges elhúzódása ne okozzon jogszabálysértést.

Az 54. §-hoz

A közforgalmú személyszállítási szolgáltatások adatkezelési szabályait módosítja, azzal, hogy az eddig adatkezelésre jogosult szervezetek körét kiegészíti a Rendszer működtetőjével, aki így jogosult lesz az utazási kedvezmények igénybevételének jogszerűségének megállapítására vonatkozó adatok megismerésére és célhoz kötött felhasználására.

Emellett jogtechnikai kiegészítést és pontosítást is tartalmaz.

Az 55. §-hoz

Ezek a módosítások tartalmazzák néhány, az Sztv. által használt fogalom pontosítását, a közösségi közlekedésben alkalmazott megfigyelő rendszerre (kép- és hangfelvétel) vonatkozó szabályok kiegészítését.

Az 56. §-hoz

A különcélú menetrend szerint autóbuszos személyszállítási tevékenység végzéséhez szükséges engedélyezés pontosítását tartalmazza.

Az 57. §-hoz

Az autóbuszos piacfelügyeleti és utasjogi hatóság által alkalmazható jogkövetkezményeket pontosítja.

Az 58. §-hoz

A vasúti igazgatási szerv, valamint az autóbuszos hatóság felé benyújtandó panasz benyújtásának formáját határozza meg.

Az 59. §-hoz

Bevezeti annak lehetőségét, hogy a közlekedésszervező a szakaszban meghatározott feltételek mellett közösségi autóbérlő rendszert vezethessen be.

A 60. §-hoz

Pontosítja a közlekedésszervező közreműködő igénybevételére vonatkozó szabályait a feladat felelősének egyértelmű megjelölésével.

A 61-65. §-hoz

Ez a módosítás a 1370/2007/EK rendeletet módosító (EU) 2016/2338 rendelet hazai alkalmazhatóságának biztosítását szolgálja, különösen a közszolgáltatási szerződések odaítélése rendszerének tekintetében.

A 66. §-hoz

A módosítás bevezeti a személyszállítási közszolgáltatások megrendelője számára azt a lehetőséget, hogy a közszolgáltatókkal kötött közszolgáltatási szerződés keretében előírhat az elektronikus jegy- és utastájékoztató rendszerek, forgalom tervező és irányítási rendszerek országos átjárhatóságát, valamint a közszolgáltatási menetrend egységes lebonyolítását végző informatikai eszközöknek és rendszereknek megrendelő általi biztosítására vagy ilyen rendszerek kötelező igénybevételére vonatkozó rendelkezéseket.

A szakasz ezen túlmenően pontosítja az utazási kedvezmények igénybevételének közlekedési kártya használatához kötöttségével kapcsolatos rendelkezéseket, azzal, hogy azt nem csak közlekedési kártya, hanem ahhoz kapcsolt utasmédia használatához is lehet azt kötni, ilyen irányú jogszabályi rendelkezés esetén.

A 67. §-hoz

A módosítás az országos szinten átjárható elektronikus jegyrendszer és utastájékoztatási rendszer biztosítása érdekében kialakítandó Rendszer funkcióit, működtetési szabályait, a működtető egyéb feladatait, a csatlakozásra vonatozó általános szabályokat tartalmazza.

A Rendszer biztosítja az országos, elővárosi, regionális és helyi személyszállítási közszolgáltatásokban már működő, illetve kialakításra kerülő elektronikus jegyrendszerek, elektronikus utastájékoztató rendszerek, valamint elektronikus forgalomtervező és irányítási rendszerek országos átjárhatóságát és egységes működését. A Rendszerben a személyhez kötötten nyilvántartásra kerülnek a kedvezmény jogosultságok, annak érdekében, hogy a személyszállítási közszolgáltatási utazási kedvezmények illetve egyéb, a megrendelő által előírt vagy nyilvántartott utazási kedvezmények igénybevétele átlátható módon igazolható legyen (a kedvezményre jogosultság megállapítása érdekében a működtető adatszolgáltatásra hívhatja fel a kedvezményre jogosultságot megalapozó jogviszonyt illetve azt igazoló adatokat nyilvántartó szervezeteket). Emellett megrendelő támogatási funkcióként a Rendszerben keletkező, a megrendelés támogató funkciója keretében a menetrendi, bevételi, utasforgalmi és egyéb, a közszolgáltatások működésével összefüggő adatok a közszolgáltatások megrendelői számára rendelkezésre állnak.

A Rendszer biztosítja az elektronikus jegyrendszerek, elektronikus utastájékoztató rendszerek átjárhatóságához szükséges menetrendi, hálózati és egyéb kapcsolódó adatbázisok kialakítását és működtetését, az elektronikus jegyrendszerek és elektronikus utastájékoztató rendszerek átjárhatóságához kapcsolódó adatcserékhez szükséges rendszerek működtetését,a közszolgáltatási menetrendekkel kapcsolatos adatok átjárhatósága érdekében a forgalom tervező és irányító rendszerek átjárhatóságához kapcsolódó adatcserékhez szükséges rendszerek működtetését,a személyszállítási utazási kedvezmények utazási célú nyilvántartásával kapcsolatos rendszerek működtetését, valamint a közlekedési kártya kibocsátásával és kártyamenedzsmentjével kapcsolatos feladatokat.

A Rendszer működtetését a Korm. rendeletben meghatározott szervezet, mint működtető látja el, akivel a közlekedésért felelős miniszter a 35/C. § szerint közszolgáltatási szerződést köthet.

A működtető a Rendszerhez történő kapcsolódás feltételeinek biztosítása érdekében kapcsolódó szolgáltatásokat nyújt, így az országos átjárhatóság érdekében kötelezően igénybeveendő szolgáltatásokat, a kapcsolódást és a Rendszer használatát elősegítő szolgáltatásokat és műszaki minőségbiztosítási szolgáltatásokat. A Rendszerhez a közlekedési szolgáltatók és a közlekedésszervezők csatlakozási szerződésen keresztül tudnak kapcsolódni, amely tekintetében a működtetőt szerződéskötési kötelezettség terheli.

Azon rendszerek esetében, ahol e rendszerek a Rendszer funkcióival átfedő központi funkciókat már tartalmaznak, a működtető olyan kapcsolódási szolgáltatásokat biztosít az e rendszereket üzemeltető és használó közlekedési szolgáltató, vagy közlekedésszervező számára, amely a meglévő rendszerek működésének sérelme nélkül biztosítja az országos átjárhatóságot.

A 68. §-hoz

Az autóbusszal végzett különcélú menetrend szerinti személyszállítási szolgáltatásokra vonatkozó járati engedély kiadására vonatkozó eljárási szabályok tekintetében pontosítást tartalmaz a jogbiztonság érdekében.

A 69. §-hoz

Felhatalmazó rendelkezés pontosítását tartalmazza a Kormány számára, hogy az rendeletben állapítsa meg a Rendszer és Kapcsolódó Szolgáltatások kialakításával, működtetésével, fejlesztésével, igénybevételével és finanszírozásával kapcsolatos feladatok ellátásának szabályait, a közreműködő szervezet kijelölésével, valamint a közreműködő szervezettel köthető szerződés tartalmi elemeire vonatkozó szabályokat, a közlekedési kártya és kapcsolódó utasmédia kibocsátásával és működtetésével kapcsolatos szabályokat, a személyszállítási közszolgáltatási kedvezményekkel, és egyéb kedvezményekkel összefüggésben a nyilvántartással és adatszolgáltatásokkal kapcsolatos részletes szabályokat.

Felhatalmazást ad a Kormánynak rendelet alkotására a közösségi autóbérlő rendszer részletes szabályai megállapítására.

Pontosítja a helyi személyszállítási közszolgáltatást működtető települési önkormányzat képviselő-testülete, társulás esetében a társulási megállapodásban meghatározott, ennek hiányában a társulás székhelye szerinti települési önkormányzat képviselő testülete, a Főváros területén a Fővárosi Önkormányzat közgyűlése számára önkormányzati rendelet kiadására vonatkozó felhatalmazást

- a személytaxi-, a személygépkocsival végzett személyszállítási szolgáltatás, valamint a különleges személyszállító szolgáltatás, továbbá e szolgáltatásokat közvetítő és szervező szolgálat működésének, a személytaxi és a személygépkocsival végzett személyszállítási szolgáltatás feltételeire, a taxiállomások, megállási helyek igénybevételének rendjének ellenőrzésére vonatkozó szabályok tekintetében,

- a különcélú menetrend szerinti személyszállítást végző autóbuszokkal végzett szolgáltatásokra vonatkozó járati engedély igénylésével és kiadásával kapcsolatos részletes szabályok megállapítása tekintetében.

Továbbá felhatalmazást ad önkormányzati rendelet alkotására a közösségi autóbérlő rendszer - a Kormány rendeletében meghatározott feltételeken túli - létrehozására, fenntartására, üzemeltetésére, igénybevételének rendjére, külső megjelenésére, műszaki, személyi és pénzügyi alkalmassági feltételeire vonatkozó részletes szabályok tekintetében.

A 70. §-hoz

Jogharmonizációs záradék.

A 71-72. §-hoz

Jogtechnikai pontosítás, hatályon kívül helyező rendelkezés.

A 73-74. §-hoz

Az Ákr. 2018. január 1-jei hatályba lépése miatt indokolt, hogy az Ákr.-nek megfelelő felhatalmazó rendelkezések is 2018. január 1-jén lépjenek hatályba.

A 75. §-hoz

Az ún. jármű életút adatszolgáltatás - több nyilvántartó szerv által nyilvántartott adatokból, egységes felületen történő adatszolgáltatás - informatikai kialakításának 2018. december 31-i bevezetésére vonatkozó módosító rendelkezéseket tartalmazza.

A 76. §-hoz

Jogtechnikai módosítás, az Ekpt. 2018 januárjában hatályba lépő szakaszának megjelölését korrigálja. Módosítja továbbá az Ekpt. 60. § (2) bekezdését, arra tekintettel, hogy az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény 24. § (3) bekezdése szerint törvény a természetes személy ügyfeleknek a 24. § (1) bekezdés szerinti fizetési kötelezettség elektronikus úton történő teljesítését kötelezővé teheti. A vasútnak nem minősülő egyéb kötöttpályás közlekedésről szóló 2015. évi CII. törvény 2. § 6. pontja alapján egyéb kötöttpályás rendszert természetes személy is üzemeltethet, akinek e tevékenységét a vasúti igazgatási szerv részére be kell jelentenie, a bejelentésért pedig igazgatási szolgáltatási díjat kell fizetnie. A módosítás rögzíti, hogy az igazgatási szolgáltatási díjat minden esetben (így természetes személy esetében is) átutalással kell megfizetni.

A 77. §-hoz

Hatályba nem lépésről szóló rendelkezések.

-----STARTING---POINT---VEGE---

A 78. §-hoz

Hatályba léptető rendelkezés.

A 79. §-hoz

Jogharmonizációs záradék.