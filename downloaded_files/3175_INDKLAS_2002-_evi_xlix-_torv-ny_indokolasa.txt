2002. évi XLIX. törvény indokolása

az Európa Tanács Strasbourgban, 1999. január 27-én kelt Korrupcióról szóló Büntetőjogi Egyezményének kihirdetéséről

Indokolás

A korrupció a gazdasági tevékenység, a kereskedelem nemzetközivé válásával együtt egyre inkább nemzetközi jelleget ölt. Az elburjánzó korrupció súlyos erkölcsi és politikai következményekkel jár, károsan hat a gazdasági fejlődésre, zavarja a tisztességes verseny feltételeit, végső soron aláaknázhatja az önkéntes jogkövetést, s hatástalanná teheti a demokrácia működését.

Nemzetközi síkon új elkövetési formák jelentek meg, és öltöttek egyre nagyobb méreteket (külföldi köztisztviselők vesztegetése, nemzetközi szervezetek tisztségviselőinek vesztegetése). Az ezekkel szembeni hatékony, eredményes fellépés feltétele az egymással összeegyeztethető nemzeti szabályozás, amelynek koordinálása, ellenőrzése nemzetközi egyezménnyel teremthető meg. Ennek megvalósítása érdekében az Egyezményben részes államok kötelezettséget vállalnak, hogy megteszik mindazokat a jogalkotási és egyéb intézkedéseket, amelyek szükségesek ahhoz, hogy bizonyos korrupt tevékenységeket egységesen bűncselekménnyé nyilvánítsanak, ezen bűncselekmények tekintetében hatékony, arányos és visszatartó erejű büntetéseket és intézkedéseket határoznak meg; gondoskodnak arról, hogy a korrupció elleni küzdelemre specializált személyek, hatóságok rendelkezésre álljanak.

A büntető jogszabályok módosításáról szóló 1998. évi LXXXVII. törvény a nemzetközi közélet tisztasága elleni bűncselekmények (XV. Fejezet VIII. Cím) Büntető Törvénykönyvbe illesztésekor figyelemmel volt az akkoriban még kidolgozás alatt álló Egyezmény tervezetének vonatkozó rendelkezéseire. A Büntető Törvénykönyv e módosítása megteremtette a külföldi hivatalos személyek aktív vesztegetésének, a külföldi gazdálkodó szervezetek alkalmazottai aktív vesztegetésének, a külföldi hivatalos személyek esetén a befolyással üzérkedésnek, a nemzetközi szervezetek tisztviselőinek, illetve közgyűlési tagjainak, valamint a nemzetközi bíróságok bíráinak és tisztviselőinek mind az aktív, mind a passzív vesztegetésének büntethetőségét.

Az Egyezmény rendelkezéseinek való megfelelést szolgálta a Btk. 1999. évi CXX. törvénnyel történő módosítása is, amely módosítást követően minden szabadságvesztéssel büntetendő bűncselekmény a pénzmosás megelőző bűncselekménye lehet.

A Büntető Törvénykönyvről szóló 1978. évi IV. törvény módosításáról rendelkező 2001. évi CXXI. törvény 37-46. §-ainak szakmai hátterét az Egyesült Nemzetek Szervezete Korrupció Elleni Globális Programjában való magyar részvétel, valamint a korrupcióval szembeni kormányzati stratégiáról szóló 1023/2001. (III. 14.) Korm. határozatban foglalt feladatok megvalósítása képezik, amelyek számos ponton érintkeznek az Európa Tanács jelen Egyezményével.

Az Egyezmény 18. Cikke - több más, nemzetközi jogforrással összhangban - rendelkezik a jogi személyekkel szembeni, hatékony, arányos és visszatartó hatású szankciók bevezetéséről. A nemzetközi szerződésekből fakadó kötelezettség és a jogharmonizációs programból fakadó feladatok teljesítése eredményeképpen - a nemzetközi jogi környezet felmérését követően - az Országgyűlés elfogadta a jogi személlyel szemben alkalmazható büntetőjogi intézkedésekről szóló 2001. évi CIV. törvényt, amely hatályba lépésének időpontja az Európai Unióhoz történő csatlakozás időpontja.

Az Egyezmény a nemzeti szabályozás kötelezően megvalósítandó feladatain túlmenően a széleskörű együttműködés érdekében nemzetközi szinten is rögzíti a részes államoknak az Egyezmény céljának megvalósításával összefüggésben a jogait és kötelezettségeit.

A nemzetközi együttműködést szabályozó IV. fejezet általános elvei között leszögezi, hogy a Szerződő Felek a lehető legszélesebb körben együttműködnek egymással az egyezménynek megfelelően meghatározott bűncselekményekkel kapcsolatos nyomozások, illetve eljárások tekintetében. Ennek érdekében a Szerződő Fél - belső joga által meghatározott keretek között - erre irányuló előzetes megkeresés hiányában is közölhet egy másik Szerződő Féllel információkat, amennyiben úgy ítéli meg, hogy ezzel segíthet a címzett Szerződő Félnek az ezen Egyezmény alapján meghatározott bűncselekményre vonatkozó nyomozások vagy eljárások elrendelésében vagy lefolytatásában, vagy amennyiben ez azt eredményezheti, hogy ez a Szerződő Fél a IV. fejezetben foglalt megkeresést terjesszen elő.

Az Egyezmény eljárási szabályai a központi hatóságok közötti közvetlen érintkezést írják elő, de sürgős esetben lehetővé teszik, hogy a Szerződő Felek igazságügyi és ügyészi hatóságai közvetlenül lépjenek érintkezésbe és használják az Interpol hírközlő rendszerét is. A Magyar Köztársaság az Országgyűlés felhatalmazása alapján az Egyezmény megerősítéséről szóló okirat letétbe helyezésekor tett nyilatkozatában a Magyar Köztársaság Igazságügyi Minisztériumát, valamint a Legfőbb Ügyészséget jelölte meg központi hatóságként.

Az Egyezményt a Kormány 2060/1999. (III. 31.) Korm. határozatának megfelelően Magyarország képviseletében a külügyminiszter 1999. április 26-án írta alá a parlamenti megerősítés fenntartásával. A megerősítésre a 67/2000. (IX. 13.) OGY határozattal került sor.

Ezen OGY határozat alapján az Egyezmény megerősítéséről szóló okirat letétbe helyezésekor Magyarország két fenntartást tett. A Büntető Törvénykönyv időközbeni módosítása azonban okafogyottá tette az Egyezmény 5. és 6. Cikkéhez fűzött fenntartást.

Az Egyezmény 37. Cikkének 1. bekezdésében foglaltak szerint Magyarország ugyanis fenntartotta a jogát arra, hogy a külföldi állam köztisztviselőinek, illetve külföldi közgyűlés tagjainak passzív vesztegetését nem rendeli büntetni.

Ez a fenntartás a büntető jogszabályok módosításáról szóló 1998. évi LXXXVII. törvény rendelkezésére tekintettel került megfogalmazásra, amely szerint a Btk. 258/D. §-a alapján a külföldi hivatalos személy által elkövetett passzív vesztegetés miatt csak egy korlátozott kör volt büntethető. Ez nem foglalta magába a külföldi köztisztviselőket, illetve a külföldi közgyűlésben jogalkotási vagy közigazgatási feladatot gyakorló személyeket.

A 258/D. §-nak a Btk. 2001. évi CXXI. törvénnyel történt módosítása azonban e körre vonatkozóan is kiterjesztette a büntetőjogi fenyegetettséget.

Az Országgyűlés a 37/2002. (VII. 4.) OGY határozatában visszavonta az Egyezmény 5. és 6. Cikkéhez - a megerősítésről szóló okirat letétbe helyezésekor - fűzött fenntartást. Az Európa Tanács Főtitkárának értesítése a fenntartás visszavonásáról 2002. szeptember 16-án megtörtént.

A ratifikációs okmányok letétbe helyezése 2000. november 22-én megtörtént az Európa Tanács Főtitkáránál; az Egyezmény Magyarország vonatkozásában 2002. július 1-jén hatályba lépett, rendelkezéseit ez időponttól kezdődően kell alkalmazni.