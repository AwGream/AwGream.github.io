2012. évi CXXXII. törvény indokolása

a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény, valamint a földmérési és térképészeti tevékenységről szóló 2012. évi XLVI. törvény módosításáról

-----STARTING---POINT---ALTALANOS--- 

Az Országgyűlés 2012. július 12-i ülésnapján fogadta el a hazai agrár- és élelmiszergazdaság szereplőinek integrációját és érdekeinek képviseletét ellátni hivatott agrárkamarára vonatkozó új törvényt, a 2012. évi CXXVI. törvényt (a továbbiakban: Tv.). A szervezeti megújításból adódó feladatok azonban további, az új agrárkamara megalakulásával, valamint a korábbi szervezetek beolvadásával összefüggő kérdésben igénylik törvényi szabályok megalkotását, melyek első sorban az átmeneti időszak vonatkozásában felmerülő kérdéseket szabályozzák.

Az átalakulás során figyelemmel kell lenni a jogutódlásból eredő problémák (munkajogi, szerződési, vagyoni kérdések) megoldására, az első kamarai választás előkészítésére és lebonyolítására, ugyanakkor mindemellett a folyamatos működés feltételeinek biztosítására.

A felsorolt körülmények indokolják a törvényi rendelkezések áttekintését, szükség esetén módosítását.
 
-----STARTING---POINT---RESZLETES---

Az 1. §-hoz

A módosítás - összhangban a Tv. 5. § (2) bekezdés a)-b) pontjában foglalt rendelkezésekkel - pontosítja, hogy csak azok az agrárgazdasági tevékenységet folytató természetes személyek tartoznak a gazda fogalom hatálya alá, akik egyébként rendelkeznek őstermelői igazolvánnyal, vagy egyéni vállalkozóként - tehát regisztrált keretek között - végzik, tevékenységüket.

A gazdálkodó szervezet fogalmára vonatkozó szabályozás módosítása azért szükséges, hogy összhangba lehessen hozni az egyébként agrárgazdasági tevékenységet folytatókra vonatkozó nyilvántartási rendszereket, ezzel is segítve az átlátható gazdálkodási viszonyok kialakulását.

Az agrárgazdasági tevékenység fogalom meghatározása a végrehajthatósági szempontokra figyelemmel kiegészül a közigazgatási szerv által történt nyilvántartásba vételre utaló szabállyal.

A 2. §-hoz

A módosítás pontosítja a kamarai tagsági viszony keletkezésére vonatkozó szabályokat. Ennek értelmében a közös őstermelői igazolvány kiváltása esetén nem kell kamarai tagsági viszonyt létesíteni azoknak a hozzátartozóknak, akik egyébként nem váltanak ki önállóan őstermelői igazolványt. Amennyiben a gazda egyszerre többféle jogviszony keretében folytat agrárgazdasági tevékenységet, úgy agrárkamarai tagsági viszonyát annak figyelembevételével kell megállapítani, hogy melyik jogviszony keretében folytatott tevékenysége a meghatározó. E kérdésben a gazda nyilatkozata az irányadó.

Azokban az esetekben, amikor az agrárkamarai tagsági viszony létesítése annak ellenére nem kötelező, hogy a tevékenység jellege egyébként szorosan kapcsolódik az agrárgazdasági tevékenységhez, vagy a vidékfejlesztéshez, a törvény lehetőséget biztosít az önkéntes kamarai tagságra. Ebben az esetben az agrárkamarába belépő tagot a többi taghoz azonos jogok, illetve kötelezettségek illetik, illetve terhelik.

A 3. §-hoz

A módosítás a kamarai tagsági viszony megszűnésének időpontját pontosítja.

A 4. §-hoz

A kiegészítés az agrárkamara által kezelt adatállomány kiemelt jogi védelmét tartja szükségesnek.

A törvény az ellátandó állami feladatokra tekintettel az adatok térítésmentes átadását írja elő.

Az 5-6. §-hoz

Szövegpontosítást tartalmaz.

A 7. §-hoz

A szövegpontosítás megteremti az összhangot a szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvénnyel. Az új rendelkezés értelmében az agárkamara azáltal hogy kibővül az egyeztetésbe bevonhatók köre, széleskörű társadalmi egyeztetést követően alakítaná ki etikai szabályrendszerét.

A kiegészítések az agárkamarának az üzleti forgalom biztonságával kapcsolatos jogköreit is erősíti. Az agrárkamara a megbízható üzleti partner minősítését saját komplex tapasztalatrendszerére támaszkodva, valamint a nyilvános adatbázisokban szereplő adatok elemzésével végzi el. A törvény kizárja annak a lehetőségét, hogy az agrárkamara negatív tartalmú minősítést tegyen közzé. A minősítés szolgáltatás jellegű feladat, díjazását az agrárkamara állapítja meg.

A rendelkezés ezen túlmenően szövegpontosítást tartalmaz.

A 8. §-hoz

Szövegpontosítást tartalmaz.

A 9. §-hoz

Stratégiai jelentőségű ügyekben indokolt, hogy azokról a küldöttgyűlés hozzon döntést.

A 10. §-hoz

Technikai szövegpontosítást tartalmaz.

A 11. §-hoz

A módosítás mind az elnöknél, mind pedig az alelnököknél - szemben a munkaviszony kötelező létesítését előíró korábbi rendelkezéssel - az érintett személyeknél biztosítja a rugalmas alkalmazási feltételeket. A törvény csak a kizárólagos személyes munkavégzést biztosító jogviszony alkalmazást teszi lehetővé (munkaviszony, megbízás), az ún. számlás foglalkoztatás lehetőségét kizárja.

A 12. §-hoz

Szövegpontosítást tartalmaz.

A 13. §-hoz

A törvény az egy tag egy szavazat elve mellett kötelezően írja elő, hogy a különböző érdekeknek arányosan és kiegyensúlyozottan kell érvényesülniük a választási szabályok meghatározásánál.

A 14. §-hoz

Szövegpontosítást tartalmaz.

A 15. §-hoz

A módosítás tartalmilag megegyezik a gazdasági kamarákra vonatkozó korábbi szabályozással. Annak érdekében, hogy az agrárkamara tulajdonában levő adatállományt felhasználva a vegyes tulajdoni struktúra biztosította lehetőségekkel ne lehessen visszaélni, a törvény a társaság alapításnál az agrárkamara kizárólagos tulajdoni illetőségét állapítja meg.

Ezen túlmenően a törvény arról is rendelkezik, hogy a megtermelt nyereség kizárólag kamarai közfeladatok ellátására - és így széles értelembe vett kamarai tagság javára - kerüljön felhasználásra.

A 16. §-hoz

Az átmeneti rendelkezésekre vonatkozó szabályok módosítása alapvetően azért indokolt, hogy az új kamarai rendszerre való átállást lehetővé tevő választások lebonyolításáig hátra levő időben a Magyar Agrárkamara illetve a területi agrárkamarák irányítása egyértelmű felelősségi viszonyok között történjen.

Annak érdekében, hogy minél szélesebb társadalmi alapokon nyugodjon az új agrárkamarai rendszer, indokolt, hogy a tagnyilvántartásba való bejelentkezés határideje meghosszabbodjon.

Indokolt határidőhöz kötni a Magyar Agrárkamara és a Kereskedelmi és Iparkamara közötti elszámolás határidejét.

Az egyes tisztségek megszüntetése vonatkozásában a törvény annak érdekében, hogy a végrehajtás egyértelmű legyen, tételes felsorolást tartalmaz. A Magyar Agrárkamara és a területi agrárkamarák önkormányzati jogainak gyakorlását az átállás sikere érdekében mindenképpen új alapokra kell helyezni. A törvény a korábbi jogszabályok alapján megalakult Magyar Agrárkamara és területi agrárkamarák önkormányzati jogait kétségtelenül korlátozza, azonban e korlátozás alkotmányosságát azzal összefüggésben kell vizsgálni, hogy a kamara nem az érintettek önkéntes elhatározása alapján, hanem az Országgyűlés döntésével jött létre, így értelemszerű, hogy az átalakításra vonatkozó feltételrendszerről való döntés meghozatala is a jogalkotó felelőssége. Ellenkező esetben kialakulhatna egy olyan jogi helyzet, hogy a kamarai önkormányzat letéteményeseiként működő testületi szervek érdekeltsége teljesen eltérne a szuverén jogalkotói szándéktól. A törvényben szereplő megoldással lehet ugyanis biztosítani azt, hogy az újonnan megalakuló agrárkamara önkormányzatisága minél teljesebb körű legyen, az átalakulásra pedig határidőben sort lehessen kerülni. Az önkormányzatiság ilyen korlátozása átmeneti jellegű, és a törvényben foglalt célok megvalósítását szolgálja.

A főtitkári, illetve a titkári munkakör megszűntetését az indokolja, hogy a miniszter által kinevezett átmeneti elnök egyértelmű felelősségi viszonyok között láthassa el a Magyar Agrárkamara és a megyei agrárkamarák vezetését [lásd Tv. 46. § (4) bekezdés], és szükség szerint kialakíthasson egy hatékony vezetési rendet.

A törvény az információs önrendelkezési jogról és az információszabadságról szóló törvényben foglaltakkal összhangban a választási névjegyzéket közérdekű adatnak minősíti, továbbá a semmisség jogkövetkezménye mellett tilt minden olyan megállapodást amely a Magyar Agrárkamarának az adatokhoz való hozzáférését bármilyen módon korlátozza.

A törvény az újonnan megalakuló agrárkamara felelősségét korlátozó rendelkezést tartalmaz. Abban az esetben, ha a Magyar Agrárkamara által illetve a terület agrárkamarák által vállalt vagy ezen szervezeteket a törvény hatályba lépését megelőző jogviszonyból eredő kötelezettségekért a szervezetek a saját vagyonukkal felelnek. Nincs ugyanis olyan jogszabályi kötelezettség, mely szerint a Magyar Agrárkamarát, illetve a területi agrárkamarákat saját vagyonuk értékét meghaladó kötelezettség más személyt, konkrétan a választások útján létre jövő agrárkamarát terhelje.

A 17. §-hoz

A szövegpontosítás egyértelműbben fejezi ki azt az eredeti jogalkotói szándékot, miszerint az átmeneti elnökség tagjai csak olyan személyek lehetnek, akik egyébként a választás útján létrejövő agrárkamarában tisztségviselők lehetnek.

A törvény a Tv. 46. § (4) bekezdésnek módosításával az egyértelmű felelősségi viszonyokat megállapító rendelkezést tartalmazza. Figyelemmel arra, hogy Tv. értelmében az új agrárkamarai rendszer egységes szervezeti struktúrában fog működni, az átalakulás sikere érdekében ezt a vezetési struktúrát már a választásokat megelőzően működtetni kell. Az új rendelkezés egyben megteremti az összhangot a Tv. 45. § (9) bekezdésének azon szabályával, mely szerint az átmeneti elnökség megalakulásával a Magyar Agrárkamara és a megyei agrárkamarák választott tisztségviselőinek megbízatása az ármeneti elnökség megalakulásával megszűnt, jogköreiket az átmeneti elnökség, illetve az átmeneti elnök veszi át.

A Tv. 46. § új (5) bekezdése egyértelművé teszi, hogy az átmeneti elnökség kettős feladatkört lát el: egyrészt felel az új agrárkamarai rendszer kialakításáért, másrészt mint testület részt vesz a Magyar Agrárkamara és a területi agrárkamarák irányításában. Az operatív döntéshozatali rend biztosítása érdekében a törvény az átmeneti elnökség testületi jogosítványait erősítő rendelkezéseket tartalmaz.

A törvény a Tv. 46. § (6) bekezdésében szabályozási hiányt pótol. Az átmeneti elnök kinevezése és felmentése a miniszter hatásköre, azonban az agrárkamara operatív vezetésével kapcsolatos feladatok (amelyek lényegében megegyeznek a kamarai biztos által korábban ellátott feladatokkal) túlmutatnak az átmeneti elnökség részére az új agrárkamarai rendszer kialakulásával összefüggő feladatain. Az átmenet alatt ugyanis az átmeneti elnök egyben operatív vezetője a Magyar Agrárkamarának, illetve a területi agrárkamarának.

A 18. §-hoz

A módosításban foglaltak szintén abból az alapelvből indulnak ki, hogy egyrészt egyértelmű felelősségi viszonyrendszert állítanak fel másrészt pedig az ezért felelős személynek (az átmeneti elnöknek) biztosítják azokat a jogköröket, amelyek a feladat ellátásához szükségesek. A vezetés fogalomba bele tartozik az adott szervezet teljes körű képviselete, az irányítása alá tartozó szervezeti egységek feladatkörének megállapítása, rendelkezés a pénzeszközök felett stb. Az átmeneti elnök tevékenységét a törvényben illetve az ideiglenes ügyrendben foglaltak szerint az átmeneti elnökség irányítja.

Az átmeneti elnökség az agrárkamarai választások lebonyolításával kapcsolatos feladatköre nem a kamarai tagjegyzék, hanem a választási névjegyzék összeállítása. A választási névjegyzék fogja az alapját képezni az agrárkamarai választásoknak (pl határozatképesség megállapítása, az agrárkamara küldöttválasztó gyűlésén szavazásra jogosultak körének a megállapítása). Az agrárkamara végleges tagjegyzékének összeállítására azt követően kerülhet sor, hogy az új agrárkamara megalakult.

Az átmeneti elnök a területi agrárkamarák vezetésével kapcsolatos jogkörét az átmeneti elnökség tagjára, illetve a területi agrárkamara alkalmazásában álló személyre is átruházhatja.

A törvény az egységes irányítási rend biztosítása érdekében rendelkezik a gazdasági társaságokkal kapcsolatos tulajdonosi joggyakorlásról.

A 19. §-hoz

A törvény a kamarai felügyelő kirendelésével a miniszter számára biztosítja annak a lehetőségét hogy az agrárkamarai rendszer átalakítási folyamatát folyamatosan figyelemmel tudja kísérni, továbbá az átmeneti elnök és az átmeneti elnökség további szakmai segítségben részesülhessen.

A 20-28. §-hoz

A hatályba léptetésre vonatkozó szabályozás a közösségi, illetve nemzeti forrásból is történő kettős finanszírozás lehetőségét zárja ki.

A törvényben felsorolt tevékenységek szorosan kapcsolódnak az agrárgazdasági tevékenységhez.

A folyamatban levő eljárásokra való utalást azért tartalmazza a törvény, mivel a választási névjegyzékbe való jelentkezés folyamata még nem zárult le.

A törvény a jogi koherencia biztosítása érdekében tartalmazza a hatályon kívül helyezett rendelkezéseket.

A földmérési és térképészeti tevékenységre vonatkozó rendelkezések a hatályba léptetéssel kapcsolatos technikai szabályokat állapítanak meg.

-----STARTING---POINT---VEGE---