2017. évi XXVII. törvény indokolása

az EU-LAC Nemzetközi Alapítvány létrehozásáról szóló Megállapodás kihirdetéséről

Általános indokolás

Jelen törvény célja az EU-LAC Nemzetközi Alapítvány létrehozásáról szóló Megállapodás kötelező hatályának elismerése. A Megállapodás célja, hogy nemzetközi jogi személyiséggel és jogképességgel felruházott Alapítvány váltsa fel a 2011-ben a német jog alapján létrejött átmeneti Alapítványt.

Az EU tagállamai és a latin-amerikai és karibi (LAC) államok 2010. május 18-i madridi csúcstalálkozójukon határozták el az EU-LAC Alapítvány létrehozását. Az Alapítvány céljaként az EU és a LAC között - az első EU-LAC csúcstalálkozón (1999, Rio de Janeiro) köttetett - stratégiai együttműködés gyakorlati szintű megvalósítását határozták meg a részes államok. Az Alapítvány 2011 novemberében kezdte meg működését a székhelyéül választott Hamburgban, átmenetileg a német jog szerint létrehozott alapítványként. Az EU intézményei és tagállamai közötti belső egyeztetések, illetve a Latin-amerikai és Karibi Államok Közössége (CELAC) képviselőivel folytatott tárgyalások eredményeképpen megszületett az átmeneti jelleggel létrehozott Alapítványt felváltó, a célkitűzései megvalósításához és tevékenysége ellátásához szükséges nemzetközi közjogi jogalanyisággal és jogképességgel felruházott EU-LAC Alapítványt létrehozó megállapodás végleges szövege. A végleges szöveget az Állandó Képviselők Bizottsága 2016. október 5-i ülésén hagyta jóvá, s az EU Tanácsa október 10-én fogadta el.

Az EU-LAC Nemzetközi Alapítvány létrehozásáról szóló megállapodás aláírására a CELAC és az EU külügyminisztereinek 2016. október 25-26-i Santo Domingó-i találkozójának margóján került sor. Magyarország képviseletében a Megállapodást a 111/2016. (X. 24.) ME határozatban adott felhatalmazás birtokában Szijjártó Péter külgazdasági és külügyminiszter írta alá.

A Megállapodás aláírása a Kormány 2015 márciusában meghirdetett „déli nyitás” politikájának keretei közé illeszkedik. A két régió közötti együttműködés erősítése révén az EU tagállamai és a CELAC országai közötti együttműködés is szorosabbra fonódik, ily módon előmozdítva Magyarországnak a latin-amerikai térség országaival fennálló kapcsolatainak fejlesztését.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (Nsztv.) 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodást az Nsztv. 9. § (1) bekezdése értelmében törvénnyel kell kihirdetni.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelőn, a törvény e szakasza rögzíti a belső jogba transzformált Megállapodás hiteles magyar nyelvű szövegét. A Megállapodás egy-egy eredeti példányban angol, bolgár, cseh, dán, észt, finn, francia, görög, holland, horvát, lengyel, lett, litván, magyar, máltai, német, olasz, portugál, román, spanyol, svéd, szlovák és szlovén nyelven készült, és a szövegek mindegyike egyaránt hiteles. A Megállapodás hiteles magyar nyelvű változatát az Európai Bizottság Fordítási Főigazgatósága készítette el.

A 30 cikkből álló Megállapodás a 2011-ben átmeneti jelleggel létrehozott Alapítványt felváltó, az Alapítvány célkitűzései megvalósításához és tevékenysége ellátásához szükséges nemzetközi közjogi jogalanyisággal és jogképességgel felruházott EU-LAC Nemzetközi Alapítványt hozza létre. A Megállapodás továbbá meghatározza az Alapítvány céljait, valamint rögzíti a tevékenységére, szerkezetére és működésére vonatkozó általános szabályokat és iránymutatásokat.

Az 1. cikk rögzíti a Megállapodás célját. A 2-7. cikk meghatározza az Alapítvány jellegét és székhelyét, tagjait, jogi személyiségét, céljait, valamint tevékenységének kritériumait. A 8-15. cikk rendelkezik az Alapítvány fő szerveiről és tisztviselőiről (Kormányzótanács, elnök, ügyvezető igazgató), azok feladat- és hatásköréről, a megválasztásukkal kapcsolatos eljárásról és a döntéshozatali eljárásról. A 16. cikk tartalmazza a finanszírozásra vonatkozó szabályokat: a befizetések önkéntes alapon történnek, és nem befolyásolják a Kormányzótanácsban való részvételt. A 17. cikk a számviteli kimutatások ellenőrzésére és közzétételére vonatkozik. A 18. cikk lefekteti az Alapítvány értékelésére vonatkozó szabályokat, míg a 19. cikk kijelöli az Alapítvány stratégiai partnereit. A 20. cikk rögzíti az Alapítványt és az annak személyzetét megillető kiváltságokat és mentességeket. A 21-29. cikk megállapítja az Megállapodás módosításával, megerősítésével, hatálybalépésével kapcsolatos részletszabályokat. A 30. cikk a Német Szövetségi Köztársaság jogszabályai alapján 2011-ben létrehozott átmeneti alapítvány feloszlásából fakadó átmeneti rendelkezésekről szól.

A 4. §-hoz

A törvény a kihirdetését követő napon lép hatályba. A törvény 2. és 3. §-a a Megállapodás 25. cikk 1. bekezdése alapján 30 nappal azt követően lép hatályba, hogy mindkét régióból nyolc részes Fél, ideértve a Német Szövetségi Köztársaságot és az EU-t, letétbe helyezte megerősítő vagy csatlakozási okiratát a letéteményesnél.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját a külpolitikáért felelős miniszter - annak ismertté válását követően - a Magyar Közlönyben közzétett közleményével állapítja meg.

A Megállapodás a 26. cikk 1. pontja értelmében határozatlan időre jön létre.