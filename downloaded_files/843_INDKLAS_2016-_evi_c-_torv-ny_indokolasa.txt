2016. évi C. törvény indokolása

az adózás rendjéről szóló 2003. évi XCII. törvény módosításáról szóló

-----STARTING---POINT---ALTALANOS--- 

Az adóalanyok választásuk szerint támogatást nyújthatnak általuk kiválasztott, jogszabályban meghatározott célokra, szervezetek részére.

Az adóalanyok által a fentiek szerint nyújtott támogatás kedvezményezettje, összege és időpontja is kizárólag az adóalany döntésén alapul, mint ahogy az is, hogy a támogatás kapcsán esetlegesen kötött szerződéseket milyen feltételekkel kötik.

Az adótörvények egyes támogatások kapcsán - tekintettel arra, hogy azokat olyan cél megsegítésére nyújtják, melynek társadalmi jelentősége kiemelt - lehetőséget adnak kedvezmény igénybevételére. A kedvezményekkel is ösztönzött támogatások vonatkozásában az adótörvények a szabályozási keretet adják meg (rendelkeznek például a kedvezmény igénybevételének módjáról, a kedvezmény korlátjáról, a rendeltetésszerű joggyakorlás követelményéről, esetlegesen szerződéshez kötik a kedvezmény igénybevételét), vagyis a támogatás részleteibe a megadott kereteken túl nem avatkoznak bele. A támogatás alapján a támogató adóalany a kedvezményt az adótörvényben meghatározott keretekre figyelemmel, a döntése szerinti mértékig és ütemezéssel érvényesíti. A kedvezmény alkalmazása attól is nagymértékben függ, hogy az adóalany az adóévben nyereségesen végezte-e tevékenységét.

Mindezekből következően a támogatások kapcsán az adózók rendelkezési joga - a kedvezmények jogszabályban meghatározott feltételei között - szabadon érvényesülhet, azok közvetlenül nem képezik az államháztartás részét, az állam újraelosztó funkciót azok kapcsán nem lát el. Ehhez hasonlóan a támogatások kapcsán a kedvezmény igénybevétele is - a jogszabály adta keretek között - az adózó döntésének függvénye, tehát az nem automatikusan „jár”.

A támogatásokra tekintettel igénybe vehető kedvezményekkel kapcsolatban az adótörvények rögzítik azokat az anyagi jogi és eljárásjogi garanciákat, amelyek a kedvezmény igénybevételének jogszerűségét hivatottak biztosítani, rögzítik továbbá az esetleges jogsértések szankcióit is.

Mindezek mellett ugyanakkor a támogatásokra vonatkozó egyes adatok kapcsán - figyelembe véve, hogy ezen adatok az adózói magán- és üzleti szféra körébe is tartoznak - szükséges, hogy tisztázásra kerüljön az adótitok fogalmán keresztüli védettség mibenléte, mértéke, továbbá az átláthatóság biztosítása érdekében a támogatások kapcsán megismerhető adatok köre.

A módosítás célja, hogy ezen jogalkotói szándékot megvalósítsa.

-----STARTING---POINT---RESZLETES---

Az 1. §-hoz

Az adózás rendjéről szóló törvény az adótitok fogalmát széles körben határozza meg, s adótitoknak minősíti az adózást érintő tényt, adatot, körülményt, határozatot, végzést, igazolást vagy más iratot. Mindezek alapján az adózók által juttatott támogatásokkal, az adózók által igénybe vett kedvezményekkel kapcsolatos adatok adótitoknak minősülnek.

Az adótitokra vonatkozó rendelkezést egészíti ki olyan módon, hogy rögzíti, hogy az adózók által juttatott támogatásokra vonatkozó adatok köréből mely adatok minősülnek különösen az adótitok fogalmi körébe tartozónak, tekintettel arra is, hogy ezen adatok a magán- és üzleti szféra körébe is tartoznak, s mint ilyenek konkrét jogszabályi előírás alapján is szükséges védettségük biztosítása.

Adótitoknak minősül különösen az államháztartás központi alrendszere terhére nyújtott adókedvezmény, jóváírás, az adózó által törvényben meghatározott célra nyújtott támogatás, vagy az adózó által törvényben meghatározott kedvezményezett célra történő felajánlás esetén a támogatást nyújtó, a felajánló adózó megnevezése, az általa igénybe vett adókedvezmény, jóváírás, valamint az általa juttatott támogatás, felajánlott adó vagy adóelőleg mértéke, továbbá a támogatott megnevezése, a támogatott által kapott támogatás és a támogatott javára felajánlott adó vagy adóelőleg mértéke.

Ez azt is jelenti, hogy például a kultúra támogatása kapcsán a támogatást nyújtó adózó megnevezése, az adózó által egy meghatározott szervezetnek az adóévben nyújtott támogatási összeg, a támogatott szervezet megnevezése és a támogatott által az egyes támogatóktól külön-külön kapott támogatási összeg az adótitokra vonatkozó védelemben részesül.

A 2. §-hoz

Az adótitok fogalmának kiegészítése kapcsán arról rendelkezik, hogy az adózók által jutatott támogatásokkal összefüggésben mely adatok nem minősülnek adótitoknak. A törvény rögzíti, hogy nem minősül adótitoknak a támogatást nyújtó, felajánlást tevő adózó által az adóévben igénybe vett adókedvezmény, jóváírás összesített mértéke, a támogatott által az adóévben az adózóktól kapott támogatás összesített mértéke, és a támogatott javára az adóévben az adózók részéről felajánlott adó vagy adóelőleg összesített mértéke.

A jogszabály-módosítást - többek között - az indokolja, hogy a beszámoló közzétételével kapcsolatos előírások alapján az adóévben igénybe vett adókedvezmény, jóváírás mértéke jelenleg is nyilvánosan elérhető, bárki által megismerhető adat.

Emellett az átláthatóság biztosítása érdekében a kapott támogatások kumulált összege nem tekinthető az üzleti, vagy magánszférába tartozó adatnak, így a törvény biztosítja annak megismerhetőségét.

Az állami vagyon kezelésére, nyilvánosságára vonatkozó szigorúbb elvárásoknak megfelelően, nem minősül adótitoknak a nemzeti, illetve állami vagyont kezelő, azzal gazdálkodó támogatók esetében a támogatás adóévben összesített mértéke és az igénybe vett kedvezmény összesített mértéke.

-----STARTING---POINT---VEGE---

A 3. §-hoz

Hatályba léptető rendelkezést tartalmaz.