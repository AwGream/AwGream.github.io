2007. évi CLXXIX. törvény indokolása

egyes munkaügyi tárgyú törvények módosításáról

-----STARTING---POINT---ALTALANOS--- 

A törvény a közalkalmazottak jogállásáról szóló 1992. évi XXXIII. törvény (a továbbiakban: Kjt.) és a prémiumévek programról és a különleges foglalkoztatási állományról szóló 2004. évi CXXII. törvény (a továbbiakban: Péptv.) nagyobb terjedelmű módosítását tartalmazza, ehhez kapcsolódóan az Munka Törvénykönyvéről szóló 1992. évi XXII. törvény (a továbbiakban: Mt.) bizonyos szorosan összefüggő rendelkezéseinek korrekcióját is elvégzi.

A Kjt. 2008. január 1-jétől hatályba lépő módosítását több körülmény indokolja.

A törvény pontosítást, jogalkalmazási könnyítést jelentő módosításokat tartalmaz, mint pl. a 2008. január 1-jétől hatályos nyugdíjszabályoknak a közalkalmazotti jogviszony megszüntetésével, illetve az ehhez kapcsolódóan járó egyes juttatásokkal való összefüggése, a közalkalmazottakra irányadó speciális felmentési védelem esetén az eljárási határidőknek a Munka Törvénykönyvében foglaltakhoz igazítása, a fegyelmi ügyben eljárók körének meghatározása, az állami vezetői jogviszony közalkalmazotti jogviszonyba való beszámíthatóságának előírása.

Ezen túlmenően, a 2007. évi C. törvényben megjelent a vezetői feladatok ellátásának - a vezetői megbízáson túlmenően - további két típusa, az önálló munkakört jelentő közalkalmazott vezetők, valamint a munkaszerződéssel foglalkoztatott ún. „menedzser-vezetők” kategóriája. 2008. január 1-jétől lehetővé válik munkaviszonyban is magasabb vezető foglalkoztatása, az önálló munkakört jelentő vezetői feladatellátásra vonatkozó szabályok - az illetményrendszerükre vonatkozó szabályok érdekegyeztetése, illetve a kapcsolódó végrehajtási jogszabályok előkészítetése, és a jogalkalmazók számára kellő felkészülési idő biztosítása érdekében - 2008. július 1-jétől lesznek hatályosak.

A Péptv. módosításával annak, ezen belül a közszférára vonatkozó prémiumévek program hatályának a 100%-os állami tulajdonban lévő gazdasági társaságok munkavállalóira történő kiterjesztésére kerül sor. Ezek a cégek ugyanis általában stratégiai szereppel bírnak, sok esetben közfeladatot látnak el, emellett az állami vagyonról szóló 2007. évi CVI. törvény rendelkezései alapján jogi helyzetük változása várható. Így indokolt, hogy az ott dolgozók részére a tágan vett közszférából való méltányos kivonulás lehetőségét a törvény biztosítsa. Emellett bizonyos pontosításokra is sor kerül, azzal összefüggésben, hogy 2007. július 15-től az állami vezetői jogviszonyban állók is igénybe vehetik a prémiumévek programot.

A fentieken túl a törvény három kisebb pontosító rendelkezéssel egészíti ki a foglalkoztatás elősegítéséről és a munkanélküliek ellátásáról szóló 1991. évi IV. törvényt (a továbbiakban: Flt.).

-----STARTING---POINT---RESZLETES---

Az 1. §-hoz

A pusztán pontosítást tartalmazó rendelkezés kiegészíti a szabályt az 53. § (1) bekezdéssel, mely arról szól, hogy ha a munkáltatónál a vizsgálóbiztos és a fegyelmi tanács tagjai nem jelölhetők ki, ezt a fenntartó teszi meg.

A 2. §-hoz

A törvény - azonosan az Mt.-be a 2007. évi XIX. törvénnyel bevezetett pontosítással, a bekezdés a)-b) pontokra tagolásával - tisztázza, hogy a közalkalmazotti tanács együttdöntési joga csak a kollektív szerződésben foglalt jóléti célú intézményekre terjed ki.

A 3. §-hoz

A törvény a Kjt. 21/A. § (4) bekezdésének módosításával egyszerűbben fogalmazza meg a próbaidő alóli kivételeket. A jogviszony közalkalmazottnak felróható okból történő megszűnését követően a munkáltató mérlegelésére bízható, hogy az új jogviszonyban kiköt-e próbaidőt.

A 4. §-hoz

A törvény a Kjt. 22. § (4) bekezdésébe foglalt felhatalmazást pontosítja, eddig ugyanis nem volt egyértelmű, hogy ez esetben más végzettséggel ellátható munkakörben eltöltött időnek a gyakorlati időbe való beszámítását kívánja lehetővé tenni a jogszabály.

Az (5) bekezdésbe bekerülő új második mondat alapján, ha valaki részben letöltötte már a gyakornoki időt, és annak lejárta előtt helyezkedik el máshol, nem kell a három éves időszakot újrakezdeni, hanem csak egy év a letöltendő gyakornoki idő.

Az 5. §-hoz

A törvény - a könnyebb kezelhetőség érdekében - az Mt. szabályai szerint munkaviszonyban álló, költségvetésből működő intézmény vezetését ellátó ún. „menedzser-vezetőire” vonatkozó szabályokat - melyek eddig a 23. § (1) bekezdésében szerepeltek - külön §-ba helyezi át.

A 6. §-hoz

A törvény - összefüggésben a vezetői munkakör 2008. július 1-jétől történő bevezetésével - ismételten megállapítja a Kjt. 23. §-ának (1) bekezdését. E szabály csupán a vezetői megbízásra vonatkozik. A vezetői munkakört ugyanis a 2008. július 1-jén hatályba lépő törvény tartalmazza majd, a munkaviszonyban álló vezetőre pedig a Kjt. új 22/B. §-a rendelkezik.

A 7. §-hoz

A törvény - a jogszabály belső koherenciáját erősítő pontosító rendelkezésként - utal a Kjt. 27. § (2) bekezdésében szereplő megszüntetési jogcímre, amely szerint a határozott idejű közalkalmazotti jogviszonyt a munkáltató egyoldalúan megszüntetheti, ha egyúttal a közalkalmazott részére egyévi, ha a határozott időből még hátralévő idő egy évnél rövidebb, akkor a hátralévő időre jutó átlagkeresetét előre megfizeti.

A 8. §-hoz

A Kjt. 25/C. § (2) bekezdését érintően a törvény pontosítja, hogy rendelkezéseit akkor kell alkalmazni, ha a munkáltató jogállásváltozása előtt korábbi felmentés vagy közös megegyezés született már az érintett jogviszony megszűnéséről. Az utolsó mondatban csak a Kjt.-nek, nem pedig a felek megállapodásának és a közalkalmazotti jogviszonyra vonatkozó szabálynak biztosít eltérési lehetőséget a módosítás a távolléti díjtól való eltérésre.

A (3) bekezdés lerövidítése azért indokolt, mert miután jogállásváltozásnál a jogviszony megszűnik, a fegyelmi eljárást és a büntetés végrehajtását is meg kell szüntetni, tehát e helyütt elég csupán a folyamatban lévő munkaügyi perre utalni. A Kjt. szerint ugyanis, ha a közalkalmazotti jogviszony a 45. § (2) bekezdés b) pontjában meghatározott, jogerősen kiszabott fegyelmi büntetés végrehajtása előtt, vagy annak végrehajtása közben megszűnik, a büntetést vagy annak hátralevő időtartamát csak a Kjt. hatálya alá tartozó munkáltatónál kell végrehajtani (feltéve, ha a büntetés végrehajthatóságától számított egy éven belül a közalkalmazott e munkáltatónál közalkalmazotti jogviszonyt létesít). Ebben az esetben pedig a munkáltató nem a Kjt. hatálya alá kerül át, és a megbüntetett jogviszonya is megszűnik, tehát a Kjt. hatálya alatt kiszabott fegyelmi büntetés ezért nem hajtható végre.

A 9. §-hoz

A törvény törli a Kjt. 27. § (2) bekezdéséből a Kjt. 30. § (1) bekezdésének c) pontjára való utalást, amely a közalkalmazott munkaköri feladatainak ellátására való tartós alkalmatlansága vagy nem megfelelő munkavégzése esetén teszi lehetővé a felmentést. Egyúttal viszont az egészségügyi alkalmatlanságot külön nevesíti.

A nem egészségügyi alkalmatlanság esetében a felmentés ad lehetőséget a közalkalmazotti jogviszony munkáltató általi megszüntetésére, ebben az esetben a közalkalmazott méltatlan a hátralévő időre járó átlagkereset kifizetésére vonatkozó szabály alkalmazására.

A 10. §-hoz

A törvény kiegészíti a rendkívüli lemondás követelményeit olyan általános elvárásokkal, melyek mellőzhetetlenek - és részben a perjogi követelmények alapján már jelenleg is érvényesülnek. Az Mt.-ben a munkavállaló rendkívüli lemondása esetén is őt terheli az azt megalapozó körülmények bizonyítása, ugyanezt a szabályt indokolt átültetni a Kjt.-be is.

A 11. §-hoz

A Kjt. 30. § (1) bekezdésének új e) ponttal való kiegészítését az indokolta, hogy a társadalombiztosítási nyugellátásról szóló 1997. évi LXXXI. törvény (a továbbiakban: Tny.) 2008. január 1-jétől hatályos 9. §-a szerint előrehozott öregségi nyugdíjra az jogosult, aki nem csupán nőként az 57., férfiként a 60. életévét betöltötte és emellett 38 év szolgálati időt szerzett, de biztosítással járó jogviszonyban sem áll.

A Kjt. szabályai szerint viszont felmentéssel csak akkor lehet nyugdíjasnak minősülés címén megszüntetni a közalkalmazotti jogviszonyt, ha a közalkalmazottnak az előrehozott öregségi nyugdíjat a nyugdíjfolyósító szerv kérelmére megállapította. Ez viszont a Tny. fenti szabályai szerint nem történhet meg 2008. január 1-jét követően.

Erre tekintettel a törvény kiegészíti a felmentési okokat egy új körülménnyel. A közalkalmazott kérheti a felmentését, ha az előrehozott (csökkentett előrehozott) öregségi nyugdíj életkori, valamint szolgálati időre vonatkozó feltételeivel rendelkezik (de a nyugdíjhatóság még nem állapította meg számára e nyugdíjat). A munkáltató mérlegelheti, hogy a felmentési kérelemnek eleget tesz-e.

A 12. §-hoz

A törvény a közalkalmazotti jogviszony megszűnésének elkerülését szolgáló intézményrendszert egyfelől nem rendeli alkalmazni a nyugdíjasnak minősülő közalkalmazottra, másfelől viszont azt kiterjeszti a munkáltató jogutód nélküli megszüntetésének esetére is. Ezt költségtakarékossági (pl. a végkielégítés fizetése, a munkanélküli ellátás tekintetében), valamint munkaerő-gazdálkodási szempontok (fennmarad a közszolgálati foglalkoztatás) indokolják.

A 13. §-hoz

A törvény pontosítja a felmentés elkerülése érdekében alkalmazandó részmunkaidős kinevezésmódosítás Kjt. 30/B. §-ába foglalt feltételeit, és kimondja, hogy ez a lehetőség csak a nyugdíjasnak nem minősülő közalkalmazottakat illeti meg. A szabály szerint, amennyiben létszámleépítés során az azonos munkakört betöltő, a létszámleépítéssel esetlegesen érintett valamennyi közalkalmazott, vagy közülük egy, vagy több kezdeményezi kinevezésükben a részmunkaidő kikötését, közalkalmazotti jogviszonyuk a létszámleépítés keretében nem szüntethető meg. A munkáltató ennek érdekében azt a munkaidő mértéket közli a közalkalmazottakkal, amelyre a létszámleépítést követően az érintett közalkalmazotti munkakörökben a továbbiakban is szüksége van, és ezt az óraszámot oszthatják el megállapodásuk alapján egymás között a kérelmező közalkalmazottak. Ennek során egy főre napi 4 óránál kevesebb nem eshet, kivéve, ha ezt a munkáltató az előzetes tájékoztatásban lehetségesnek nyilvánította. Ha a munkaidő arányára vonatkozó előírásnak a kérelem megfelel, azt a munkáltató teljesíteni köteles. Az új szabály azt sem követeli meg, hogy valamennyi, felmentéssel esetlegesen érintett közalkalmazott aláírja a kérelmet, elegendő csak azok aláírása, akik a munkaidő csökkentésére irányuló ajánlatot teszik a munkáltatónak.

A 14. §-hoz

A törvény a Kjt. 30/C. § (1) bekezdését a Kjt. 30/B. § pontosításához kapcsolódóan egészíti ki azzal, hogy a munkáltató köteles közölni a felmentéssel érintettek heti munkaidejét is ahhoz, hogy a részmunkaidős foglalkoztatást kérelmező közalkalmazottak előtt ismert legyen, hogy a kérelmükben szereplő csökkentett munkaidőt mihez viszonyítva kell meghatározniuk. Ha a napi 4 óránál kevesebb is juthat egy közalkalmazottra - ezt a munkáltató mérlegelési jogkörben döntheti el - akkor erről a napi óraszámról is tájékoztatja a munkáltató a közalkalmazottakat. Ennek hiányában a 4 órára vonatkozó szabályt kell alkalmazni.

A 15. §-hoz

A törvény a Kjt. 30/E. § (1) bekezdését a munkáltató fenntartója által az állásfelajánlási rendszer működtetése érdekében vezetett elektronikus nyilvántartásnak a tartalmát pontosítja, kimondva, hogy annak a betöltetlen munkakörökhöz szükséges képesítési előírásokat és esetleges egészségügyi feltételeket is tartalmaznia kell.

A 16. §-hoz

A Kjt. 31. §-a az Mt. 90. §-ában foglaltakon túlmenő, speciális felmentési védelmi szabályokat tartalmaz. A felvezető mondatból a törvény elhagyja „az azt követő 30 napra” való utalást, ezáltal megszünteti azt az indokolatlan ellentmondást, ami az Mt.-ben, illetve a Kjt.-ben szereplő felmentési védelmi időszakokhoz kapcsolódó eljárási szabályok között jelenleg fennáll. Ezáltal a Kjt. 31. §-a igazodik az Mt. rendelkezéseihez. Ennek lényege, hogy a felmentés azonnal közölhető a védelmi időszak lejártát követően, csak a felmentési idő nem kezdődhet el 15, illetve 30 napnál korábban (e rendelkezéshez kapcsolódik a Kjt. 38. §-ának módosítása is).

A (2) bekezdés a Kjt. 31. § első mondatának módosításához kapcsolódik, ez a rendelkezés mondja ki, hogy a felmentési idő csak a felmentést követő 15, illetve 30 nap elteltével kezdődhet el.

A 17. §-hoz

A törvény egy új második mondattal egészíti ki a Kjt. 33/A. § (2) bekezdését, mely a jogviszony-megszüntetések indokolására általánosan érvényes követelményt fogalmaz meg.

A 18. §-hoz

A törvény pontosítja a közalkalmazotti jogviszony munkáltatói jogellenes megszüntetése jogkövetkezményeinek szabályait.

A Kjt. 34. § (1) bekezdésének a) pontjában a munkáltató általi jogviszony-megszüntetés valamennyi jogcímére kiterjeszti az állásba visszahelyezés kötelezettségét, ha az ott felsorolt, súlyos jogsértésekre került sor. A Kjt. 34. § (1) bekezdésének b) ponjat utal az Mt. 62/A. §-ára is, mely az üzemi (közalkalmazotti) megbízott munkajogi védelmének megsértését tartalmazza.

A Kjt. 34. § (4) bekezdés a bíróság mérlegelési jogát terjeszti ki a jogsértés súlyához igazodóan: legalább 12 havi helyett legalább 2 havi, legfeljebb 24 havi helyett legfeljebb 36 havi átlagkereset az átalány-kártérítés alsó határa.

A Kjt. 34. § (5) bekezdése a kárenyhítési kötelezettség tekintetében utal arra, hogy a közalkalmazottnak nem elegendő az állami foglalkoztatási szolgálathoz fordulnia új munkahely keresése érdekében, hanem magának is aktívan kell munkahelyet keresnie. (Az álláskeresőnek ezt a kötelezettségét egyébként a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) is rögzíti).

A Kjt. 34. § (7) bekezdése visszahivatkozási pontosításokat tartalmaz.

A 19. §-hoz

A törvény pontosítja a Kjt. 36. § (2) bekezdésének b) pontjában a jogszabályhelyre való utalást, és nevesíti a katonai és polgári szolgálatot (tekintettel arra, hogy hosszú ideig fennállt közalkalmazotti jogviszony esetén az érintett személy esetében még szerepelhet ilyen adat a jogviszonyban töltött idő vonatkozásában a közalkalmazotti igazoláson). Ezen túlmenően, a jogalkalmazóktól érkezett jelzésekre tekintettel a d) pontban visszaállítja azt a 2003-ban eltörölt szabályt, mely szerint a tizenharmadik havi illetmény kifizetéséről is indokolt a közalkalmazotti igazolásnak adatot tartalmaznia.

A 20. §-hoz

A Kjt. 37. § (9) bekezdésében szereplő Kjt. 25. § (1) bekezdés c) pontja a munkáltató jogutód nélküli megszűnése miatti jogviszony-megszűnésre utal. Ekkor is sor kerülhet a megszűnő munkáltató dolgozói részére állásfelajánlásra - ha ezt a lehetőséget a közalkalmazott elutasítja, a törvény szerint a végkielégítés felére jogosult. E rendelkezés módosítása összefügg a Kjt. 30/A. §-ának új (4) bekezdésével, amely a munkáltató jogutód nélküli megszűnése előtti állásfelajánlásról szól.

A 21. §-hoz

A törvény a Kjt. 37/B. §-át a 2008. január 1-jétől változó nyugdíjszabályokkal összefüggésben módosítja. Ha az előrehozott öregségi nyugdíj feltételeivel rendelkező közalkalmazott kérésére a munkáltató a közalkalmazotti jogviszonyt felmentéssel megszünteti, akkor a Kjt. alkalmazásában ezt az esetet is a nyugdíjasnak minősülés esetkörébe kell vonni. Így biztosítható, hogy a jogkövetkezmények (pl. a végkielégítés vagy a jubileumi jutalom előrehozott kifizetése tekintetében) azonos elbírálás alá essen a közalkalmazott az egyéb módon nyugdíjasnak minősült és felmentett közalkalmazottakkal.

A 22. §-hoz

A törvény a közalkalmazotti jogviszonyra nem alkalmazható szabályok körében sorolja fel az Mt. 86/B-86/E. §-ait is. Indokolt ugyanis teljeskörűen kizárni a jogállásváltozással kapcsolatos Mt. szabályokat, hiszen ezt a kérdést a Kjt. saját maga is szabályozza.

A 23. §-hoz

A törvény a Kjt. 53. § (1) bekezdésében pontosítja a fegyelmi eljáráshoz szükséges személyek munkáltatón kívülről történő kijelölésének szabályait. Ennek keretében kimondja az elfogulatlanság követelményét. A Kjt. 53. § (1) bekezdés a) pontjában a közalkalmazottak közül történő kijelölést szabályozza a törvény, kitérve a vezetői munkakörben foglalkoztatottakra is. A Kjt. 53. § (1) bekezdés b) pontja szerint a fenntartó saját tagjai (pl. önkormányzati dolgozók) közül csak akkor lehet kijelölni eljáró személyt, ha az a) pont szerinti kijelölés sikertelen volt.

A 24. §-hoz

A törvény pontosítja a munkáltató vezetője elleni fegyelmi eljáráshoz szükséges személyek munkáltatón kívüli kijelölésének szabályait, a jelenleginél részletesebben meghatározva a szükséges besorolási feltételeket, illetve rögzítve, hogy elsődlegesen a közalkalmazottak közül kell kikerülnie az eljáró személynek. A Kjt. 54/A. §-ának korábbi (2) bekezdése beépítésre került a törvény szerinti szövegbe.

A 25. §-hoz

Olyan munkáltatóknál, ahol nincs kollektív szerződés, nem indokolt elzárni a közalkalmazottakat az illetménykiegészítésben részesülés lehetőségétől. Ezért a munkáltató számára kell felhatalmazást adni, hogy az illetménykiegészítésre felhasználható összeget meghatározza.

A 26. §-hoz

A jubileumi jutalom szabályainak módosítása körében a törvény egyfelől a 2008. január 1-jétől hatályos nyugdíjszabályokkal való összhang megteremtése keretében rögzíti, hogy abban az esetben, ha az előrehozott öregségi nyugdíj feltételeivel rendelkező közalkalmazott kérésére felmentésére kerül sor, a megszűnés évében esedékes, illetve a 40 éves jubileumi jutalmat - feltéve, hogy ez utóbbi esetben a közalkalmazott legalább 35 év közalkalmazotti jogviszonyban töltött idővel rendelkezik - részére előrehozottan ki kell fizetni.

Méltánytalan a munkáltatóval szemben, hogy a súlyos fegyelmi vétséget (bizonyos esetben akár bűncselekményt) szankcionáló elbocsátás esetén is alkalmazni kelljen a jubileumi jutalom előrehozott kifizetésére vonatkozó méltányossági szabályt, ezért a törvény azt kizárja.

Mivel a Kjt. hatálya alá tartozó szervek közötti áthelyezés esetén a közalkalmazotti jogviszony formailag megszűnik, de lényegében folyamatosan áll fenn az új munkáltatónál, s így a közalkalmazottnak van esélye arra, hogy a 40 éves jubileumi jutalomra jogosító időt ott szerezze meg, ebben az esetben nem kell az áthelyezéskor annak előrehozott kifizetését megtenni, hanem azt az új munkáltató fogja kifizetni a közalkalmazott részére.

A 27. §-hoz

A törvény hivatkozási pontosítást tartalmaz, valamint külön nevesíti a katonai és polgári szolgálat időtartamát, amit a módosított Kjt. 22. §-a már nem tartalmaz. E módosítással biztosítható, hogy a várakozási időbe ugyanazok az időtartamok ne számítsanak be, mint korábban.

A 28. §-hoz

A törvény pontosító rendelkezést tartalmaz, tisztázza, hogy a közalkalmazotti jogviszony mindaddig fennáll, amíg a fegyelmi eljárás le nem zárul. Ha ugyanis a jogviszony megszűnte után kellene érvényesíteni a közalkalmazott kárfelelősségét, ezt roppantul megnehezítené a fegyelmi eljárás szabályainak alkalmazása.

A 29. §-hoz

A Kjt. 83/A. § - mely az önkormányzattal közvetlenül közalkalmazotti jogviszonyban állók elleni fegyelmi eljárásról szól - (3)-(4) bekezdését érintő pontosító jellegű módosítása a „legalább” szóval való kiegészítés.

A Kjt. 83/A. § (5) bekezdésében a törvény kizárja a Kjt. 54/A. §-a alkalmazását, mely a munkáltató vezetője ellen megindított fegyelmi eljárás esetén az eljáró személyekről szól.

A 30. §-hoz

A sui generis állami vezetői szolgálati jogviszonyt a központi államigazgatási szervekről, valamint a Kormány tagjai és az államtitkárok jogállásáról szóló a 2006. évi LVII. törvény vezette be. Mivel ez a jogviszony az eddigi közszolgálati jogviszony helyébe lépett, indokolt ugyanúgy figyelembe venni a közalkalmazotti jogviszonyban töltött idő számításánál, mint azt.

A 31. §-hoz

A jogviszony megszűnése eleve megszakítja a joghátrány végrehajtását, így a kapcsolódó per is okafogyottá válik.

A 32. §-hoz

A Kjt. lehetőséget ad arra, hogy az Mt. vezető állású munkavállalókra vonatkozó szabályai szerint, munkaviszonyban alkalmazzanak magasabb vezetőket a Kjt. hatálya alá tartozó szervnél. Ugyanakkor, tekintettel arra, hogy a Kjt. hatálya alatt a pályáztatás általánossá vált 2007. szeptember 1-jétől, az ilyen, munkaviszonyban álló magasabb vezetők esetén is érvényesíteni kell a pályázati kötelezettséget.

A 33. §-hoz

A törvény kiterjeszti a Péptv., ezen belül a közszférára vonatkozó prémiumévek program hatályát a 100%-os állami tulajdonban lévő azon gazdasági társaságok munkavállalóira, amelyek tekintetében az ágazati miniszter az államháztartásért felelős miniszterrel egyetértésben így rendelkezik.

A köztisztviselők jogállásáról szóló 1992. évi XXIII. törvény módosításáról szóló 2007. évi LXXXIII. törvény 2007. július 1-jével kiterjesztette a törvény hatályát az állami vezetőkre is, ugyanakkor nem határozta meg, hogy a prémiumévek program mellett a különleges foglalkoztatási állományra vonatkozó szabályok is irányadóak-e erre a személyi körre. Ezt a hiányt pótolja a törvény.

A 34. §-hoz

A törvény a Péptv. 2. §-ába foglalt értelmező rendelkezéseken végigvezeti az állami vezetőkre történő hatálykiterjesztés következményeit a beszámítandó, különböző jogviszonyokban töltött idők, illetve a figyelembe veendő illetmény vonatkozásában.

A 35. §-hoz

A Péptv. 3. § (2) bekezdésének módosítása szintén az állami vezetőkre való alkalmazás miatt szükséges. Egyúttal utal a törvény arra, hogy azok, akik nem vezetői megbízás, hanem vezetői munkakör alapján látnak el feladatokat (pl. az állami tulajdonban álló gazdasági társaságok munkavállalói tartoznak ide), azok esetében a törvénynek azt a fordulatát kell alkalmazni, miszerint a programba való belépést követően a résztvevő munkakörrel nem rendelkezik.

A 36. §-hoz

A Péptv. 4. § módosítását egyfelől az állami vezetőkre vonatkozó szabályozás indokolja, másfelől rendezni szükséges azok helyzetét, akik munkáltatója a programba való belépést követően jogállást vált. Ebben az esetben nem indokolt, hogy ezek a személyek kiessenek a programból, hanem nyilatkozhatnak, hogy az új munkáltatónál való továbbfoglalkozatást - a program fenntartása mellett - kívánják-e. Ha igen, az általános szabályok szerint jogviszonya átalakul olyan jogviszonnyá, amely hatálya alá a munkáltató a jogállásváltozást követően tartozik. Munkajogi jogutódlás esetén - bár ez esetben az alapjogviszony változatlanul fennáll - a törvény a jogalkalmazást segítően külön rögzíti, hogy e rendelkezések alapján kell ilyen esetben is eljárni.

A 37. §-hoz

A törvény alapján a prémiumévek programba - ide nem értve a versenyszférában külön szabályok szerint érvényesülő prémiumévek programot - valamint a különleges foglalkoztatási állományba való belépés lehetősége egy évvel meghosszabbodik, 2009. december 31-ig.

A törvény továbbá megfogalmazza a 100%-os állami tulajdonú gazdasági társaságokra való kiterjesztéshez szükséges felhatalmazó rendelkezést.

A 38. §-hoz

A törvény pontosítja a foglalkoztatási törvényben azt a rendelkezést, amely a foglalkoztatáspolitikáért felelős minisztert felhatalmazza a külföldiek magyarországi foglalkoztatásának engedélyezésére vonatkozó részletes szabályok, valamint az engedély alóli kivételek meghatározására.

A 39. §-hoz

A törvény a foglalkoztatás bővítését szolgáló bértámogatás esetében nagyobb mérlegelési lehetőséget biztosít a munkaügyi központ számára azzal, hogy a támogatás mértékének, valamint a folyósítás időtartamának a felső határát, a támogatásban részesülő foglalkoztatási kötelezettségének az alsó határát határozza meg.

-----STARTING---POINT---VEGE---

A 40. §-hoz

A törvény 2008. január 1-jével, bizonyos rendelkezései - így vezetői munkakörre vonatkozó, a 6. §-sal megállapított Kjt. 23. § (1) bekezdése, illetve a közalkalmazotti jogviszony jogellenes megszűnésének jogkövetkezményeit taglaló Kjt. 34. §-t megállapító 18. § 2008. július 1-jével lépnek hatályba. A jogalkotási folyamatba épített dereguláció követelményeként a törvény meghatározza a módosító törvény hatályvesztésének időpontját is. A módosított rendelkezések ugyanis beépülnek a módosított jogszabályok szövegébe, és a módosító törvény deregulációját követően is hatályosak maradnak.

A (3) bekezdés a vezetői munkakörre vonatkozó szabályok későbbi hatálybalépését rendező, a 2007. évi C. törvény átmeneti rendelkezéseit módosító 41. § hatálybalépéséről rendelkezik.

A (4) bekezdésbe foglalt hatályukat vesztő rendelkezések indoka a következő.

A törvény szerint a 19. §-ból elmarad az Mt. 44. §-ára való utalás. Az Mt. 44. §-a tartalmazza a központi üzemi tanács választásának kötelezettségét. E szabály Kjt-re való alkalmazhatóságának lehetővé tételét az indokolja, hogy a Kjt. hatálya alá számos összetett struktúrájú intézmény tartozik, ráadásul az utóbbi idők szervezetintegrációja ezek számát tovább szaporítja. Ezért kétszintű rendszer kell a részvételi jogok hatékony gyakorlásához a központi közalkalmazotti tanács megválasztásának előírásával.

A törvény törli a Kjt. 24. § (2) bekezdés b) pontját is, amely szerint az Mt. vezető munkavállalókra vonatkozó Harmadik rész X. fejezete (Mt. 188-192/B. §) a közalkalmazotti jogviszonyra a Kjt. szerinti eltéréssel alkalmazható, miután a Kjt. maga mondja ki, hogy azokra a magasabb vezetőkre, akik esetében ezt az ágazati miniszter előírja, az Mt. e fejezetének szabályai vonatkoznak. Rájuk tehát a Kjt. egyáltalán nem irányadó, így értelemszerűen az eltérések meghatározása sem indokolt.

A Kjt. 30/A. § (3) bekezdése utolsó mondatának törlése az állásfelajánlási rendszer hatékonyabb érvényesülését segíti elő

Miután az elbocsátás büntetés elleni jogorvoslat sem jár halasztó hatállyal a büntetés végrehajtására, okafogyottá vált a 48. § (4) bekezdésének második mondata, mely szerint a teljes távolléti díjat vissza kell tartani az elbocsátást kimondó fegyelmi határozat kézbesítésétől kezdve annak jogerőre emelkedéséig. Az (5) bekezdés második mondata is törlésre kerül, mely szerint nem kerülhet sor a távolléti díj visszafizetésére, ha az elbocsátást kimondó határozat vált jogerőssé.

A Kjt. 52. § (2) bekezdésének elhagyását szintén az indokolja, hogy az elbocsátásnál a jogorvoslatnak eleve nincs halasztó hatálya a végrehajtásra.

A Magyar Rádióra, Magyar Televízióra, Magyar Távirati Irodára való utalás elhagyásának indoka, hogy ezek a szervek már nem a Kjt. hanem az Mt. hatálya alá tartoznak.

Az Mt. 117/A. § (3) bekezdése tartalmában megegezik a 118/A. § (2) bekezdésével, ezért felesleges.

Az (5) bekezdés az átmeneti szabályokat megfogalmazó 42. §-t emeli ki kivételként a hatályukat vesztő rendelkezések közül.

A (6) bekezdésbe foglalt szövegpontosítások indoka a következő:

A Kjt. 20/A. §-át érintő szövegpontosítás oka, hogy a pályázat alóli kivétel egyik esetét ki kell terjeszteni az áthelyezés valamennyi esetére, mivel ekkor a közalkalmazott közvetlenül a közszolgálatból jön, van mód a betöltendő munkakörhöz szükséges szakmai-emberi képességeinek kontrollálására.

A törvény a Kjt. 24. § (2) bekezdését módosítva kimondja, hogy az Mt. 79. §-ának (4) bekezdése alkalmazandó a közalkalmazotti jogviszonyra, hiszen ez azt a munkavállalót védő szabályt tartalmazza, mely szerint határozatlan időtartamúnak kell tekinteni a munkaviszonyt, ha a határozott időtartamú munkaviszony azonos felek közötti ismételt létesítésére, illetve meghosszabbítására az ahhoz fűződő munkáltatói jogos érdek fennállása nélkül kerül sor, és a megállapodás megkötése a munkavállaló jogos érdekének csorbítására irányul.

A Kjt. 37. §-ának (4) bekezdésében és a 38/A. § (2) bekezdésének a) pontjában csupán jogszabályhelyre való hivatkozási pontosításokra kerül sor.

A Péptv. 5. § (4) bekezdését hivatkozási pontosítás miatt módosítja a törvény.

A 41. §-hoz

Tekintettel arra, hogy a vezetői feladatokat teljes munkakörben ellátó közalkalmazottakra irányadó szabályok várhatóan 2008. július 1-jén lépnek hatályba az illetményrendszerre vonatkozó előírásokkal egyetemben, a törvény kimondja, hogy nem lép hatályba a 2007. évi C. törvénnyel megállapított, e kérdést rendező Kjt. 23. § (1) bekezdése, illetve csak 2008. július 1-jétől hatályos a Kjt. 23. § (2)-(3) bekezdése (e rendelkezések hatálybalépésére eredetileg 2008. január 1-jén került volna sor). Helyette a Kjt. 2007. augusztus 31-én hatályos 23. § (1) bekezdése hatályos 2008. június 30-ig, majd 2008. július 1-jétől a törvény 6. §-ával megállapított Kjt. 23. § (1) bekezdése hatályos.

A (3) bekezdés a 2007. évi C. törvénybe foglalt korábbi átmeneti szabályt egészíti ki azzal, hogy rendezi, hogyan kell eljárni, ha a korábbi vezetői munkakörré átalakuló vezetői megbízás határozott időre szólt. Ebben az esetben a vezető megbízású közalkalmazottat hátrány nem érheti, ha tehát a jogviszonya határozatlan időre szólt, az nem alakul át a lényegesen kedvezőtlenebb határozott időre szóló jogviszonnyá.

A (4) bekezdésbe foglalt módosítás - a vezetői munkakörre vonatkozó szabályok 2008. július 1-jén történő hatálybaléptetésével összefüggésben - eltolja az átmeneti szabály alkalmazásának időszakát ezen időpontig.

A 42. §-hoz

A rendelkezés a jogellenes jogviszony-megszüntetés jogkövetkezményeivel kapcsolatos átmeneti szabályt tartalmaz.