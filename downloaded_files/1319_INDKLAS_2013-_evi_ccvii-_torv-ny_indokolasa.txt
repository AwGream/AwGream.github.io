2013. évi CCVII. törvény indokolása

egyes törvényeknek az Alaptörvény ötödik módosításával összefüggő módosításáról

-----STARTING---POINT---ALTALANOS--- 

A törvény az Alaptörvény ötödik módosításával összefüggésben a jogrendszer törvényi szintjén szükséges módosítások átvezetését célozza, valamint a választási eljárásról szóló törvény kodifikációs pontosításait végzi el.

-----STARTING---POINT---RESZLETES---

Az 1. és a 10-12. §-hoz

Az Alaptörvény ötödik módosítása a politikai reklámra vonatkozóan a következő szabályozást építette be az Alaptörvény IX. cikk (3) bekezdésébe: „A demokratikus közvélemény kialakulásához választási kampányidőszakban szükséges megfelelő tájékoztatás érdekében politikai reklám médiaszolgáltatásban kizárólag ellenérték nélkül, az esélyegyenlőséget biztosító, sarkalatos törvényben meghatározott feltételek mellett közölhető.”

Az esélyegyenlőséget biztosító szabályozásra a törvény az alábbi szabályozást tartalmazza:

A közszolgálati médiaszolgáltató az általános választásokon rádiós és televíziós műsorszolgáltatásban köteles közzétenni politikai reklámokat.

Az általános országgyűlési választásokon összesen hatszáz perc áll az országos listát állító jelölő szervezetek rendelkezésére. A hatszáz perc jelölő szervezetek közötti megoszlását a Nemzeti Választási Bizottság állapítja meg, egyértelmű feltételek szerint:

- az időtartam közszolgálati médiaszolgáltatónként egyenlő arányban oszlik meg (MTV Zrt., Duna Televízió Zrt., Magyar Rádió Zrt.), a közszolgálati médiaszolgáltató a politikai reklámokat a legnagyobb éves átlagos közönségaránnyal bíró szolgáltatásában teszi közzé,

- az időtartamot az országos listát állító jelölő szervezetek között egyenlő arányban kell felosztani azzal, hogy a pártlistát állító jelölő szervezetek politikai reklámjainak közzétételére rendelkezésére álló időtartam négyszázhetven perc, a nemzetiségi listát állító jelölő szervezetek politikai reklámjainak közzétételére rendelkezésére álló időtartam százharminc perc.

A közszolgálati médiaszolgáltató naponta három alkalommal, 6-8, 12-14 és 18-20 óra között kezdődő idősávokban, egységes blokkban, megszakítás nélkül köteles biztosítani a politikai reklámok közzétételét.

A pártlistát állító jelölő szervezetek, illetve a nemzetiségi listát állító jelölő szervezetek politikai reklámjait egymást követő két blokkban kell közzétenni.

A jelölt, illetve a jelölő szervezet a politikai reklám közzétételének idejét maga választhatja meg, de egy idősávban naponta csak egyszer, legfeljebb egyperces időtartamban tehet közzé.

A közzétételre szánt politikai reklámot legkésőbb a közzétételt megelőző második napon át kell adni a médiaszolgáltató részére.

Az Európai Parlament (a továbbiakban: EP) tagjainak választásán a szabályozás a fenti azzal, hogy a rendelkezésre álló műsoridő tartama együttesen háromszáz perc.

Az általános önkormányzati választásokon a szabályozás a fenti azzal, hogy

- annak a nyolc jelölő szervezetnek a politikai reklámjait kell közzétenni, amelyek országos összesítésben a legtöbb képviselő- és polgármester-jelöltet állították,

- a rendelkezésre álló műsoridő tartama együttesen háromszáz perc.

Az általános nemzetiségi önkormányzati választásokon a szavazás napját megelőző napon a közszolgálati médiaszolgáltató rádiós és televíziós műsorszolgáltatásban az országos listát állító jelölő szervezetek politikai reklámjait egy alkalommal, politikai reklámonként legfeljebb 30 másodperces időtartamban köteles közzétenni.

A nem közszolgálati, országosan elérhető médiaszolgáltatást nyújtó médiaszolgáltató - a politikai reklám közlésére szolgáló csatorna vagy csatornák, és az arra rendelkezésre bocsátott időtartam megjelölésével - legkésőbb a választást megelőző 50. napon közli a Nemzeti Választási Bizottsággal, ha biztosítani kívánja politikai reklám közzétételének lehetőségét. Amennyiben a határidőig nem nyilatkozik, politikai reklámot nem tehet közzé. A Nemzeti Választási Iroda a választások hivatalos honlapján a nyilatkozatot tett médiaszolgáltatót és a csatorna vagy csatornák megnevezését, illetve a közzétételre biztosított időtartamot közzéteszi. A politikai reklám közzétételére a közszolgálati médiaszolgáltatóra vonatkozó rendelkezéseket kell megfelelően alkalmazni, de - a nemzetiségi választás kivételével - a médiaszolgáltató meghatározhat ettől eltérő időtartamot is. Ebben az esetben a jelölő szervezetek rendelkezésére álló időtartamot arányosan csökkenteni, illetve növelni kell.

Az EP, az önkormányzati és a nemzetiségi választásokon a helyi és körzeti médiaszolgáltatók egyenlő feltételek - különös tekintettel a politikai reklámok számára, megjelenési sorrendjére, időtartamára és az adásba kerülés időpontjára - mellett tehetik közzé a jelöltet, illetve listát állító jelölő szervezetek és a független jelöltek politikai reklámjait.

A 2. §-hoz

A módosítás célja annak biztosítása, hogy az állami költségvetés a Nemzeti Választási Bizottság tagjainak a tisztségük betöltésével összefüggő, választási időszakban kifejezetten jelentős költségeit is fedezze.

A 3. §-hoz

A módosítás szabályozza azt az esetet, amikor a Nemzeti Választási Bizottság tagjává vagy póttagjává felkért személy rajta kívülálló okból nem tud megjelenni öt napon belül az Országgyűlés előtt eskü vagy fogadalomtétel céljából. A módosítás lehetővé teszi, hogy ilyen esetben az Országgyűlés elnöke előtt tett eskü pótolja az elmulasztott eskütételt. Fontos hangsúlyozni, hogy a Ve. 37. § (3) bekezdése jelenleg is tartalmaz kisegítő szabályokat arra vonatkozóan, hogy például a polgármester helyett a főpolgármester, a megyei közgyűlés elnöke helyett a Nemzeti Választási Bizottság elnöke előtt lehet esküt vagy fogadalmat tenni, de nem tartalmaz arra vonatkozó szabályt, hogy milyen módon pótolható az Országgyűlés előtti eskütétel.

A 4. §-hoz

A választási eljárásról szóló törvény (a továbbiakban: Ve.) nem nyújt megoldást arra az esetre, ha az egyéni választókerületi választási iroda vagy a helyi választási iroda vezetője törvényből eredő kötelezettségének több alkalommal, illetve huzamosabb ideig nem tesz eleget. Ez veszélyezteti a választások törvényes lebonyolítását, ezért szükséges az ennek gátját képező rendelkezést megalkotni.

Az 5. és 24. §-hoz

Az okmányirodai hálózat választási célokra történő igénybevétele nélkül a választások lebonyolítása nehezen lenne elképzelhető. Tekintettel arra, hogy az okmányirodai hálózat a fővárosi és megyei kormányhivatalokhoz került, közreműködésük nélkül nem lehet a választást törvényesen lebonyolítani.

A 6. és 22. §-hoz

A módosítás célja - a MÁÉRT-on elhangzott egységes vélemény alapján - annak biztosítása, hogy a külhoni választópolgárok regisztrációs kérelmében és a szavazásról szóló nyilatkozatában megnyilvánuló akarata a legmesszebbmenőkig érvényesülhessen úgy, hogy ez ne veszélyeztesse a választópolgár egyértelmű azonosíthatóságát.

A 7. §-hoz

A mozgóurnát igénylő választópolgárok kinyomtatott jegyzékének adattartalmát a Ve. nem tartalmazza. Garanciális rendelkezés lévén, indokolt törvényben szabályozni.

A 8. §-hoz

Szükséges az értesítőn a születési név és a születési dátum feltüntetése annak a helyzetnek a kezelésére, ha több, azonos nevű választópolgár azonos lakcímmel rendelkezik.

A 9. §-hoz

A módosítás célja, hogy egyértelmű helyzetet teremtsen annak jogszabályi rögzítésével, hogy mi minősül tiltott kampánytevékenységnek. A törvény értelmében nyilvános felhívás nem tehető sem a mozgóurna igénylésében, sem a szavazóhelyiséghez történő szállításban való segítségnyújtásra. Emellett a törvény kizárja a szavazóhelyiséghez való tömeges szállítást azzal, hogy kimondja, autóbuszos - „D” vagy „D1” kategóriájú vezetői engedélyhez kötött - személyszállítás e célból nem végezhető. A módosítás így a visszaélésszerű magatartást kizárja, a választópolgárok szabad döntésén alapuló joggyakorlását azonban elősegíti.

A 13. §-hoz

A módosítás elősegíti a Nemzeti Választási Bizottság feladatainak hatékonyabb ellátását.

A 14-15. §-hoz

Az alkotmányjogi panasszal kapcsolatos eljárás szabályait igazítja az eljárási határidőhöz. Az alkotmányjogi panasz benyújtására rendelkezésre álló határidőt az eljárás jellegéhez igazodóan, 3 napban határozza meg.

A 16., 19-20. és 26. §-hoz

Nem rendezi a Ve. azt az esetet, amikor a magyarországi lakcímmel nem rendelkező választópolgár levélben leadja a szavazatát, majd a szavazás napját megelőző hat napon belül Magyarországon lakóhelyet létesít. Utóbbi körülmény miatt ugyanis automatikusan névjegyzékbe kell venni, és ennek alapján jogosult arra, hogy az újonnan létesített magyarországi lakcíme szerinti szavazókörben szavazhasson.

A Nemzeti Választási Iroda a levélben érkező szavazási iratokat már a szavazás napját megelőző 6. naptól kezdődően felbonthatja és a benne foglalt nyilatkozatokat ellenőrizheti. Így már nincs arra mód, hogy az ezt követően magyarországi lakóhelyet létesített polgár levélben leadott szavazata kiszűrésre kerüljön. Indokolt a szabályozást tehát úgy kialakítani, hogy ebben az esetben a választópolgár a szavazókörben már csak egyéni választókerületi szavazólapot adhasson le, hiszen a pártlistás szavazat leadásával már élt, vagy élhetett volna.

A 17-18. §-hoz

A pártok költségvetési támogatásának megállapításához a közös jelöltek és listák tekintetében eddig alkalmazott szabályozást az új Ve. nem tartalmazza. Ennek értelmében - az eddig alkalmazott megoldás változatlanul hagyásával - olyan rendelkezést szükséges előírni, amely alapján előzetesen be kell jelenteni, hogy - a pártok működéséről és gazdálkodásáról szóló törvény (a továbbiakban: párttörvény) 5. § (2) bekezdése szempontjából - a közös jelöltek és a közös listák jelöltjei a jelölésben részt vevő pártok között milyen arányban oszlanak meg.

A 21. §-hoz

A Ve. nem szabályozza a szavazásról szóló nyilatkozat adattartalmát. Ezt pótolni szükséges.

A 23. §-hoz

Kodifikációs pontosítást tartalmaz.

A 25. §-hoz

A Ve. sarkalatossági záradékát pontosítja.

A 27. §-hoz

A Ve. 270. §-a szerint a külképviseleti szavazás során a választópolgár személyazonosságát igazolja, lakcímét nem. Erre tekintettel a kinyomtatott külképviseleti névjegyzéknek nem kell tartalmaznia a választópolgár lakcímét. Szükség van viszont arra, hogy az azonos nevű választópolgárokat a külképviseleti választási iroda meg tudja különböztetni. Ezért van szükség arra, hogy a külképviseleti névjegyzék a születési nevet is tartalmazza.

A 28. §-hoz

A Ve. kodifikációs hibáit korrigálja.

A 29. §-hoz

Hatályon kívül helyező rendelkezéseket tartalmaz.

A 30-35. §-hoz

Sem a helyi önkormányzati képviselők és polgármesterek választásáról szóló törvény (a továbbiakban: az Övjt.), sem a Ve. nem tartalmazza, hogy a polgármester, az egyéni választókerületi képviselők, továbbá a fővárosi és megyei önkormányzati képviselők választása során a választópolgár hány szavazatot adhat le. Indokolt ezért az Övjt.-t módosítani.

A 36. §-hoz

Az országgyűlési képviselők választási rendszerének megváltozásával szükséges a párttörvény szövegét [5. § (2) bekezdés] pontosítani: törölni kell az országgyűlési választások első fordulójára vonatkozó utalást.

A 37-40. §-hoz

A Nemzeti Választási Bizottság elnevezésével, valamint iránymutatásának megjelentetésével kapcsolatos technikai módosításokat végzi el.

A 41-42. §-hoz

Az Alaptörvény ötödik módosítása miatt az Alkotmánybíróságról szóló törvényben szükséges terminológiai változtatások és hivatkozás-pontosítások mellett a rendelkezés az Alkotmánybíróság tagjainak Alaptörvényben foglalt megbízatási idejét korlátozó rendelkezést helyezi hatályon kívül, valamint olyan alkalmazási szabályt ad, amely az új rendelkezést a megbízatásukat töltő alkotmánybírákra is alkalmazni rendeli. Ezzel párhuzamosan a rendelkezés az alkotmánybírává való megválasztás feltételévé teszi, hogy a jelölt a 70. életévét még ne töltse be.

Hatályát veszti az a szabály, amely szerint a határidőn belüli pótlás elmaradása esetén meghosszabbodik az alkotmánybíró mandátuma.

A 43. §-hoz

Magyarország Alaptörvényének ötödik módosítására tekintettel a bíróságok szervezetéről és igazgatásáról szóló 2011. évi CLXI. törvény (a továbbiakban: Bszi.) módosítása két előírás tekintetében vált szükségessé.

Az Alaptörvény ötödik módosításával módosított Alaptörvény rendelkezik arról, hogy az Országos Bírói Tanács (a továbbiakban: OBT) nemcsak felügyeli az Országos Bírósági Hivatal elnökének tevékenységét, hanem részt vesz a bíróságok igazgatásában is. A Bszi. jelenleg az OBT-t csak, mint felügyeleti szervet jeleníti meg, bár a feladatai között megjelennek az igazgatási feladatok is. Erre tekintettel indokoltnak mutatkozik a Bszi. rendelkezéseinek kiegészítése azzal, hogy az OBT a felügyeleti tevékenység mellett igazgatási tevékenységet is végez.

Az Alaptörvény az ötödik módosításával érintett 25. cikk (6) bekezdésében kimondja, hogy az OBT tagokat sarkalatos törvényben meghatározottak szerint a bírák választják, ezért a Bszi. sarkalatossági záradékában a jövőben nemcsak az Alaptörvény 25. cikk (8) bekezdését, hanem (6) bekezdését is meg kell jelölni, mint ami alapján sarkalatosak a Bszi. egyes rendelkezései.

-----STARTING---POINT---VEGE---

A 44-45. §-hoz

A törvény hatálybalépéséhez szükséges rendelkezéseket állapítja meg, valamint a törvény minősített többséget igénylő szabályainak elfogadásával kapcsolatos alaptörvényi követelményekre utal.