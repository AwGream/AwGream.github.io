2021. évi CXXV. törvény végső előterjesztői indokolása

az Európa Tanács kulturális örökséggel kapcsolatos bűncselekményekről szóló, Nikóziában, 2017. május 19-én kelt egyezménye kihirdetéséről

Általános indokolás

Az Európa Tanács kulturális örökséggel kapcsolatos bűncselekményekről szóló, Nikóziában, 2017. május 19-én kelt egyezménye (a továbbiakban: Egyezmény) 2017. május 19-én nyílt meg aláírásra az Európa Tanács tagállamai, valamint az Európa Tanácsban tagsággal nem rendelkező azon államok részére, amelyek részt vettek az Egyezmény kidolgozásában.

Az Egyezmény létrehozásának célja a kulturális örökség ingó és ingatlan elemeinek fokozottabb védelmének megteremtése tekintettel arra, hogy a kulturális örökség elemeivel kapcsolatos bűncselekmények száma növekvő tendenciát mutat. A régészeti lelőhelyekről jogellenesen eltávolított és jogellenesen kivitt vagy behozott kulturális javakat egyre többféle módon - országhatárokat átlépve - értékesítik, amiben a szervezett bűnözés és terrorista csoportok is részt vesznek, a kulturális javak jogellenes kereskedelmét finanszírozási forrásként használják. Az ilyen bűncselekmények egyre nagyobb mértékben vezetnek a világ kulturális örökségének elpusztulásához.

Az Egyezmény kihirdetésével bővülnek és erősödnek azok a lehetőségek, amelyek kulturális örökségünk védelmét szolgálják, és előmozdítja Magyarország kulturális örökségének és az egyetemes kulturális örökség védelmét.

Az Egyezmény - céljának elérése érdekében - büntetendőnek nyilvánítja a kulturális örökség ingó és ingatlan elemei lopásával, elpusztításával, megkárosításával, jogellenes kivitelével, jogellenes behozatalával és jogellenes kereskedelmével kapcsolatos egyes cselekményeket. Továbbá az Egyezményben részes felek közötti szorosabb egység megteremtése érdekében ösztönzi a bűnmegelőzés és a büntető igazságszolgáltatási intézkedések megerősítését, valamint elősegíti a nemzeti és nemzetközi együttműködést a kulturális örökség ingó és ingatlan elemeivel kapcsolatos bűncselekmények elleni küzdelem terén. A rendelkezések hatékony végrehajtásának érdekében az Egyezmény nyomonkövetési mechanizmust vezet be.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

Részletes indokolás

Az 1-2. §-hoz

A Javaslat e §-ai tartalmazzák az Országgyűlés felhatalmazását az Egyezmény kötelező hatályának elismerésére, valamint rendelkeznek annak kihirdetéséről.

A 3. §-hoz

E § kimondja, hogy a mellékletek tartalmazzák az Egyezmény hivatalos magyar fordítását és hiteles angol nyelvű szövegét.

A 4. §-hoz

A Javaslat e §-a utal arra, hogy az Egyezményhez Magyarország a 3. és 4. mellékletben szereplő fenntartásokat teszi.

Az 5. §-hoz

E § a törvény hatálybalépéséről rendelkezik.

A 6. §-hoz

E § a törvény végrehajtásáért felelős minisztert nevezi meg.

Az 1-2. melléklethez

Az 1-2. mellékletek az Egyezmény hiteles angol nyelvű szövegét és hivatalos magyar nyelvű fordítását tartalmazzák

A 3. melléklethez

A Javaslat e melléklete az Egyezmény 4. cikk 1. bekezdéséhez Magyarország részéről tett fenntartás hiteles angol nyelvű szövegét és annak hivatalos magyar nyelvű fordítását tartalmazza.

A 4. melléklethez

A Javaslat e melléklete az Egyezmény 5. cikk 2. bekezdéséhez Magyarország részéről tett fenntartás hiteles angol nyelvű szövegét és annak hivatalos magyar nyelvű fordítását tartalmazza.