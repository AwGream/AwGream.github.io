1996. évi III. törvény indokolása

a Magyar Köztársaság és az Európai Beruházási Bank között, a pénzügyi együttműködésről szóló keretmegállapodás kihirdetéséről

Indokolás

Az Európai Beruházási Bankot (EIB) az Európai Közösség tagjai hozták létre 1957-ben. Az EIB magyarországi tevékenységét az 1990. június 25-én a Magyar Nemzeti Bankkal kötött keretmegállapodás alapján végezte. Az EIB Kormányzótanácsa ugyanis 1989-ben határozatot hozott, melyben felhatalmazta az EIB-t összesen 1 milliárd ECU összegben projektekhez kapcsolódó kölcsönök nyújtására Magyarország és Lengyelország számára. Az összeg teljes egészében kihelyezésre került, az EIB összesen 397 millió ECU összegben nyújtott kölcsönöket magyar kedvezményezetteknek, elsősorban az infrastruktúra és az energiaszektor fejlesztésére.

Az Európai Unió Tanácsának 1993. december 13-i határozata és ennek kapcsán az EIB Kormányzótanácsának 1994. május 2-i döntése értelmében az EIB felhatalmazást kapott újabb 3 milliárd ECU összegben hasonlóan projektek finanszírozása céljából kölcsönök nyújtására, ezúttal 10 közép- és kelet-európai ország számára. A keretösszeg nem kerül előre felosztásra a kedvezményezett országok között, a kölcsönök nyújtása - természetesen az EIB által lefolytatott hitelvizsgálati eljárások eredményének figyelembevételével, kölcsönszerződések keretében - a projektek benyújtásának sorrendjében történik. A fentiek alapján szükségessé vált új keretmegállapodások megkötése, melyeket az EIB - Igazgatótanácsának döntése alapján - egységes formában, az érintett államokkal köt meg.

Az Országgyűlés a Kormány előterjesztése alapján 51/1994. (X. 19.) OGY határozatában felhatalmazta dr. Békesi László pénzügyminisztert a keretmegállapodásnak a Magyar Köztársaság nevében történő aláírására. A keretmegállapodás aláírása a felek között 1994. október 21-én megtörtént. Az említett országgyűlési határozat 1. d) pontja felkérte a Kormányt, hogy a keretmegállapodás aláírását követően - annak törvénnyel történő kihirdetése érdekében - törvényjavaslatot nyújtson be.