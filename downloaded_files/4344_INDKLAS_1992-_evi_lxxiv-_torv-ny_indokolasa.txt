1992. évi LXXIV. törvény indokolása

az általános forgalmi adóról

-----STARTING---POINT---ALTALANOS--- 

Az 1988-as adóreform során - a történelmileg kialakult fogyasztói árarányok következtében - egy olyan forgalmiadó-rendszer bevezetésére nyílt mód, amelyben az alapvető fogyasztási javak zöme a 0-kulcs alá, a fogyasztási iparcikkek túlnyomó része pedig egy viszonylag magas adókulcsba került besorolásra. A vásárolt fogyasztásból a 0-kulcsos javak részesedése közel 39%-ot, a 25%-os adókulcs alá soroltaké pedig 53%-ot képviselt. (A 15%-os adókulcsba sorolt és az ún. tárgyi adómentes szolgáltatások részesedése a vásárolt fogyasztásból kereken 4-4%-ot tett ki.)

A forgalmiadó-rendszer másik fő jellemző vonása volt a házilagos lakásépítéshez felhasznált anyagok csaknem teljes körében az adó visszatérítése, valamint a kész lakásokra a 0%-os kulcs alkalmazása. Ezt a megoldást - az építőanyagok termelési árkiegészítésének megszüntetésére tekintettel - a lakásárak növekedésének meghatározott keretek között tartása indokolta. A kivételes adóvisszatérítések köre időközben még bővült is.

Az 1988-ban bevezetett forgalmiadó-rendszer fentiekben vázolt ellentmondásai a gyakorlati működés során kiéleződtek. Ezek közül a legfontosabbak a következők:

- A fogyasztási szerkezet kedvezőtlen irányú változása miatt egyre bővült az az adóalap, amely után forgalmiadó-bevétel nem realizálódott. Ezt szemléletesen mutatja, hogy a vásárolt fogyasztásból a 0-kulcsos termékek és szolgáltatások részesedése 1992-re már 44%-ra nőtt, míg a 25%-os kulcs alá tartozóké 46%-ra mérséklődött.

- Döntően az előző okokból a vásárolt fogyasztásra jutó átlagos forgalmi adó az 1988. évi 11%-ról 1992-re 8,5%-ra csökkent.

- A forgalmi adó és a fogyasztási adó összegének aránya (1988-ban 1,7, 1992-ben pedig már csak 0,9) egészségtelenül és az Európai Közösségek tagállamaival egybevetve példátlanul eltolódott az utóbbi javára.

- A kivételes adóvisszatérítések igen kiterjedt rendszere (amellett, hogy az adóellenőrzésben igen nagy energiákat köt le és nem képes a szociális szempontok figyelembevételére) bürokratikusnak bizonyult és visszaélésekre is módot adott.

Mindezekből az a következtetés adódik, hogy a jelenlegi mértékrendszer fenntartása esetén az állami költségvetés nominálértékben elkerülhetetlenül növekvő kiadásaihoz az általános forgalmi adó a reálisan előirányozható egyéb bevételek befolyása esetén sem képes egy szilárd és kielégítően emelkedő bevételi forrásul szolgálni.

Az előző megfontolásból egy 8%-os, illetve 25%-os adókulcsot tartalmazó, és a kivételes adóvisszatérítéseket maradéktalanul megszüntető forgalmiadó-rendszerre való áttérés a kívánatos. A 25%-os adókulcs mérséklésének elhalasztását elsősorban költségvetési szempontok indokolják.

A besorolások tekintetében a jövedelem- és fogyasztáspolitikai szempontok meghatározók. Ennek kapcsán a kedvezményes kulcsba sorolt élelmiszerek köre némileg bővül, az iparcikkeké pedig némileg szűkül. A Javaslat szerint az alapvető élelmiszerek, a gyógyszerek és általában az egészségügyi cikkek, a könyvek, az újságok és a folyóiratok, a tüzelőanyagok, valamint a villanyáram, a vezetékes gáz és a távhő, az ivóvíz- és a csatornaszolgáltatás, a tömegközlekedés, a környezetvédelmi szolgáltatások és más alapvető szolgáltatások a csökkentett (kedvezményes) adókulcs alá tartoznak.

Az üzemanyagok besorolására javasolt megoldás lényege, hogy a motorbenzinnél a forgalmi adó a fogyasztási adó terhére, a gázolaj esetében pedig annak változatlansága mellett kerül bevezetésre. Ezzel összefüggésben a gázolajra jutó forgalmi adó - a személygépkocsik kivételével - a termelő szférában a felhasználó számára visszatérül, a motorbenziné viszont nem. A javasolt megoldást alapvetően három szempont indokolja:

- nemzetközi összehasonlításban nálunk a gázolaj ára a motorbenzinéhez képest alacsony;

- a gázolaj túlnyomó részét, mintegy 85%-át a termelő szférában használják fel, a motorbenzin esetében a lakossági és a költségvetési intézményi felhasználás a döntő;

- a termelési, illetve a nem termelési célú felhasználás egymástól való elhatárolása (a felhasznált üzemanyag fajtájától függetlenül) a személygépkocsik esetében gyakorlatilag megoldhatatlan.

Az Európai Közösségek tagállamaiban alkalmazott gyakorlat figyelembevételével a mezőgazdasági termelés kezelésére egy olyan megoldás került kialakításra, amely a vállalkozók döntési szabadságát és a túlzott adminisztráció elkerülését egyaránt tekintetbe veszi. A konstrukció lényege - választható jelleggel - az ún. kompenzációs rendszer, melynek alkalmazása esetén a termelő lényegében mentesül a forgalmi adózással kapcsolatos adminisztráció alól. Ez a megoldás a termelő számára a beszerzést terhelő forgalmi adót az értékesítéskor egy, főbb termékcsoportokra megállapított kompenzációs felár formájában téríti meg.

A lakásszektor forgalmiadó-rendszeren keresztüli preferálásának megszüntetését - egy ésszerű kompenzációval összekapcsolva - nyomós indokok támasztják alá:

- a jelenlegi rendszer az alacsony jövedelműekkel egybevetve a magas jövedelműeknek többszörösen nagyobb összegű preferenciát nyújt;

- az üdülők és a lakások elhatárolásának nehézségei miatt gyakorlatilag nem korlátozható a lakásépítésre;

- lebonyolítása bürokratikus, nehézkes, ellenőrzése pedig az adóhatóságnál igen nagy energiákat köt le;

- mindezek miatt tömeges visszaélésekre is lehetőséget ad.

A konstrukció átalakításából származó többlet forgalmiadó-bevétel jelentős része visszaáramlik a lakásszektorba - a gyermekszám szerinti lakástámogatás jelentős összegű, differenciált emelésével, valamint az önkormányzatoknak juttatandó.

-----STARTING---POINT---RESZLETES---

Az 1. §-hoz

A forgalmiadó-kötelezettség területi hatálya a belföldön teljesített termékértékesítésre és szolgáltatásnyújtásra terjed ki. A Javaslat azáltal, hogy belföldnek minősíti a Magyar Köztársaság egész területét, megszünteti a korábban külföldnek minősülő vámszabadterület különleges jogállását, eleget téve ezzel a versenysemlegesség követelményének.

A 2-3. §-okhoz

A Javaslat az adóalanyi minőségben belföldön teljesített visszterhes termékértékesítéshez és szolgáltatásnyújtáshoz köti az adófizetési kötelezettséget. Az „adóalanyi minőség” kiemelése kifejezésre juttatja, hogy ha az adóalany nem bevételszerző gazdasági tevékenysége körébe tartozó termékértékesítést és szolgáltatásnyújtást teljesít, akkor e vonatkozásban nem alanya a forgalmi adónak, ezért nem tartozik adófizetési kötelezettséggel. Ugyanakkor a termékimport az adóalanyiság meglététől függetlenül von maga után adófizetési kötelezettséget.

A 4. §-hoz

A Javaslat e §-a az adóalanyok körét, az adóalannyá válás feltételeit részletezi. Mind a természetes személy, mind a jogi személy, továbbá az olyan jogi személyiség nélküli szervezet, amely neve alatt kötelezettségeket vállalhat és jogokat szerezhet, alanyává válik az adónak, feltéve, hogy saját nevében és felelősségére gazdasági tevékenységet folytat, függetlenül attól, hogy azt milyen célból végzi, és az jár-e eredménnyel vagy sem.

A közös tulajdonban és közös használatban lévő ingó és ingatlan dolog hasznosítása tekintetében a Javaslat tulajdonostársak közösségét jelöli meg adóalanyként.

Az 5. §-hoz

A gazdasági tevékenység körébe tartozónak minősíti a Javaslat a mezőgazdasági, kitermelő-ipari, építőipari, feldolgozóipari, kereskedelmi és az egyéb szolgáltatói tevékenységet, ideértve a szellemi szabadfoglalkozásként folytatott tevékenységeket is, ha azokat bevétel elérése érdekében rendszeresen, üzletszerűen végzik.

Jellegüknél fogva nem minősíti a Javaslat saját néven és felelősségre folytatott tevékenységnek a munkaviszony, szövetkezeti tagsági viszony alapján létrejött munkaviszony jellegű jogviszony, valamint olyan munkavégzésre irányuló egyéb jogviszony keretében végzett tevékenységet, amely a megbízó felelőssége mellett alá- és fölérendeltségi helyzetet jelent a munkavégzés feltételeiben és annak díjazásában. Tartalmát tekintve az e jogviszonyok keretében munkát végzőt harmadik személy felé felelősség nem terheli, mivel munkáltatója, illetve megbízója nevében és felelősségére végzi a tevékenységet, ezért indokolatlan lenne adóalannyá történő minősítése.

A 6-12. §-okhoz

A Javaslat fenti §-ai határozzák meg a termékértékesítés, a szolgáltatásnyújtás, a termékimport, a termékexport, a nemzetközi közlekedéshez és a termékek nemzetközi forgalmához közvetlenül kapcsolódó termékértékesítés és szolgáltatásnyújtás fogalmát, továbbá azokat a műveleteket, amelyeket e fogalmak alá tartozónak minősít.

A Javaslat termékértékesítésnek tekinti a birtokba vehető dolog ellenérték fejében történő átengedését, amely annak átvevőjét tulajdonosként való rendelkezésre jogosítja.

Vannak olyan, céljukat tekintve tulajdonátruházást megvalósítani kívánt termékátadásról szóló okiratok, amelyek alapján valamely dolog birtokbaadásával egyidejűleg nem valósul meg tulajdonátruházás, mert az csak egy későbbi időpontban következik be azáltal, hogy az ellenértéket részletekben egyenlítik ki és a tulajdonjog megszerzése csak az utolsó részlet kiegyenlítéséhez, illetve a szerződés lejártához kötődik. Az ilyen típusú tranzakciót a Javaslat eleve termékértékesítésnek minősíti, függetlenül attól, hogy a tulajdonjog csak később, a teljes ellenérték kiegyenlítésével, illetve a szerződés lejártával száll át a bérlőre vagy a vevőre.

Termékértékesítésnek minősíti a Javaslat a megbízó és a bizományos között a termék feletti rendelkezési jog átadást is. Ennek indoka, hogy a bizományos a továbbiakban a saját nevében köt adásvételi szerződést harmadik személlyel, vagyis e tekintetben kvázi tulajdonosi jogosultságokkal rendelkezik.

A vállalkozási szerződés alapján történő termékátadást a Javaslat minden esetben termékértékesítésnek tekinti, függetlenül attól, hogy a termék előállításához szükséges anyagokat a vállalkozó, vagy annak megrendelője szolgáltatta.

A Javaslat egyértelművé teszi, hogy rendelkezései alkalmazása szempontjából nincs jelentősége annak, hogy a termékértékesítés teljesítésére a felek egyező akarata, jogszabályi előírás, hatósági eljárás, vagy árverés útján kerül sor.

A terméknek a vállalkozás köréből történő kivonása, valamint ingyenesen más tulajdonába adása is kiváltja az adóalany adófizetési kötelezettségét, amennyiben ezekhez kapcsolódóan az előzetesen felszámított adó levonható. Nem indokolt ugyanis annak megengedése, hogy a gazdasági tevékenység érdekkörén kívüli termékfelhasználás kedvezményezett legyen. Ez alól a szabály alól a Javaslat három kivételt tesz: egyrészt a nemzetközi gyakorlathoz igazodóan az árumintát és a kisértékű ajándékot; másrészt a személyi és a társasági jövedelemadóztatással összhangban az alapítvány részére, illetve a közérdekű célú kötelezettségvállalás keretében juttatott természetbeni adományt.

A Javaslat negatív módon határozza meg a szolgáltatásnyújtás fogalmát. Minden olyan ellenérték fejében végzett művelet szolgáltatásnyújtás, amely a Javaslat értelmében nem minősül termékértékesítésnek, kivéve azt az esetet, ha az ellenértéket pénzzel vagy készpénz-helyettesítő eszközzel egyenlítik ki. A teljesség igénye nélkül néhány nevesített esetet is megjelöl a Javaslat, melyeket szolgáltatásnyújtásnak minősít. E nevesített esetek egyértelművé teszik, hogy nemcsak az aktív tevőleges cselekmény, hanem az ellenérték fejében vállalt passzív magatartás is szolgáltatásnyújtásnak minősül.

A Javaslat a visszterhes szolgáltatásnyújtással azonos módon ítéli meg az adóalany olyan szolgáltatásnyújtását, melyet a gazdasági tevékenysége érdekkörén kívül eső szükségletei fedezésére vesz igénybe.

A 13. §-hoz

Az egyéb fogalmak címszó alatt sorolja fel a Javaslat az alkalmazásában érvényesülő sajátos fogalmak értelmezését.

A 14-15. §-okhoz

Különös jelentőséggel bír a Javaslatban a teljesítés helyének meghatározása. E nélkül a felek szabadon rendelkezhetnének a teljesítés helyének kijelölése felől, ezáltal olyan helyzet állhatna elő - különösen a szolgáltatások körében -, hogy valamely tevékenység a hazai, valamint a más, ilyen típusú adórendszert alkalmazó országok gyakorlata szerint is adóztatható lenne, vagy egyik szerint sem minősülnének adóztathatónak. Ezért a Javaslat a területi hatály elvéből kiindulva - fő szabályként - a szolgáltatás teljesítési helyének a szolgáltatás nyújtó gazdasági tevékenységének székhelyét, illetve állandó telephelyét jelöli meg. A kivételek köre a közös piaci normákhoz történő igazodást célozza.

A 16-21. §-okhoz

Az adófizetési kötelezettség - fő szabályként - a teljesítésről kibocsátott számlában, egyszerűsített számlában és számlát helyettesítő okmányban a teljesítés napjaként feltüntetett időpontban keletkezik. A Javaslat néhány speciális esetet kivéve a teljesítés időpontjának meghatározására a Polgári Törvénykönyv szabályait rendeli alkalmazni. Előfordulnak azonban olyan esetek is, amelyek az e szabálytól történő eltérést indokolják: vagy azért, mert a teljesítés ellenértékének egy része már a teljesítést megelőzően kiegyenlítést nyert (17. §); vagy azért, mert az általános szabályoktól eltérően nem a szolgáltatás nyújtója, hanem a szolgáltatás igénybevevője az adófizetésre kötelezett, aki a teljesítés időpontját követően jut az adó alapjának meghatározásához szükséges okirat birtokába (18. §).

A Javaslat 19. §-a a számviteli szabályokra és a tényleges pénzügyi teljesítésre is figyelemmel rögzíti az adó keletkezésének a fő szabálytól eltérő időpontját.

Tételesen körülírt esetekben a Javaslat azt a megoldást követi, hogy külön-külön meghatározza a teljesítés időpontját, figyelembe véve más jogszabályok rendelkezéseit és az egyes szerződéstípusok specialitását is. Indokolatlan lenne például az adófizetési kötelezettség keletkezésének időpontját a termék tényleges átadásához kötni akkor, ha az ellenérték csak utólag válik ismertté, mert összegének meghatározása a vevő jogszabályon alapuló minősítése alapján történik. Nyilvánvaló ugyanis, hogy az adó alanyának a termék átadásánál még nem állnak rendelkezésére az adó alapjának meghatározásához szükséges adatok.

Folyamatosan teljesített termékértékesítésnél és szolgáltatásnyújtásnál a Javaslat a teljesítés időpontjaként a részkifizetés esedékességének napját jelöli meg.

Termékimport esetén az adófizetési kötelezettség az árunyilatkozat elfogadásának időpontjában keletkezik, tekintve, hogy a belföldi forgalom számára történő vámkezelésre is csak a nyilatkozat elfogadását követően kerülhet sor. Hasonló az indok az olyan vámhatósági intézkedésnél is, amelynek eredményeként a terméket a belföldi forgalom számára vámkezeltnek kell tekinteni.

A 22-27. §-okhoz

Az adó alapját termékértékesítésnél és szolgáltatásnyújtásnál a teljesítésért járó ellenérték alapján kell meghatározni. A Javaslat a teljeskörűség igénye nélkül felsorolást ad arról, hogy mit kell az ellenértékhez tartozónak tekinteni.

Nem tartoznak az adó alapjába az árleszállítás, engedmény címén elengedett összegek, továbbá az úgynevezett átmenő tételek, amelyeket az adóalany más nevében és javára vételez be, és nyilvántartásában elszámolási kötelezettségként szerepeltet. A Javaslat egyértelművé teszi, hogy az ellenértéknek az a része, amely árcsökkentés, engedmény, vagy a teljesítés meghiúsulása miatt visszatérítésre kerül, csökkenti az adó alapját.

Gyakran előfordul, hogy az ellenértéket nem pénzösszegben határozzák meg, hanem terméket vagy szolgáltatást kérnek cserébe. Ilyen esetek az adó alapja az adó nélküli forgalmi érték.

A részben pénzben, részben nem pénzben kikötött ellenértéknél először a nem pénzbeni rész adó nélküli forgalmi értékét kell megállapítani, majd ennek összegéhez kell hozzáadni az ellenértéknek a pénzben kifejezett összegét.

Az olyan termékértékesítésnél és szolgáltatásnyújtásnál, ahol nincs ellenérték, a Javaslat elsődlegesen a számviteli értékelési elvekre alapozva határozza meg, hogy mit kell az adó alapjának tekinteni.

A termékimportot terhelő adó alapja a termék jogszabály szerint megállapított vámértéke, melyet különböző tételek növelnek. Ezek részben a vámkezeléshez kötődnek, részben a belföldi rendeltetési helyig felmerülő különböző költségekből tevődnek össze.

A 28-29. §-okhoz

A Javaslat kétkulcsos mértékrendszert tartalmaz. Fő szabályként az adó mértéke 25%, a kedvezményes 6%-os kulcs alá a Javaslat 1. számú mellékletében felsorolt termékek és szolgáltatások tartoznak. A „0” kulcs a nemzetközi gyakorlathoz igazodóan az export és az exporttal egy tekintet alá eső ügyletek, valamint a nemzetközi közlekedéshez és a termékek nemzetközi forgalmához közvetlenül kapcsolódó termékértékesítések és szolgáltatásnyújtások mentesítését hivatott biztosítani.

A felszámítható adó mértékének meghatározásánál az adófizetési kötelezettség keletkezésének időpontjában érvényes adómértéket kell figyelembe venni.

A 30-31. §-okhoz

A Javaslat egyes, alapvetően társadalmi közös fogyasztásként megvalósuló tevékenységeket végső fogyasztásnak minősít, és tárgyi alapon adómentességben részesít. Tárgyi adómentességben részesülnek bizonyos gazdasági tevékenységek is, melyeket jellegükre tekintettel (például adótechnikai okokból) indokolatlan lenne megadóztatni. Tárgyi adómentességben részesül az is, aki a tárgyi adómentes tevékenység teljesítésében közreműködik, ha az más nevében és javára történik.

A Javaslat tárgyi adómentességben részesíti - meghatározott körben végzett termékértékesítése és szolgáltatásnyújtása tekintetében - az eredeti szerzőnek minősülő természetes személy adóalanyt is, de lehetővé teszi számára az adófizetési kötelezettség választását is. Ez adott esetben kedvezőbb lehet az adóalany számára. A tárgyi adómentesség ugyanis azt jelenti, hogy bár adót nem kell fizetni, de a beszerzést terhelő adót sem lehet levonni, továbbá a számlában sem lehet elkülönítetten adót feltüntetni.

Az az importált termék, melyet nem a belföldi forgalom számára vámkezeltek (így az árutovábbítás, raktározás és behozatali előjegyzés jogcímén vámkezelt termék), tekintve, hogy az adóztathatóság belföldre terjed ki és ez esetekben a termék belföldiesítése nem, vagy csak feltételezhetően történik meg, tárgyi adómentességben részesül. Természetesen ha az így behozott terméket utóbb a belföldi forgalom számára vámkezelik, a tárgyi adómentesség megszűnik.

A 32-39. §-okhoz

Az adólevonási jogosultság biztosítása az általános forgalmi adó rendszerben az adóhalmozódás kiküszöbölését szolgálja. Az adóhalmozódás kiküszöbölése úgy valósul meg, hogy az adóalany saját adófizetési kötelezettségéből levonhatja azt az adóösszeget, amelyet a részére teljesített termékértékesítés és szolgáltatásnyújtás során felé áthárítottak. A Javaslat előzetesen felszámított, így levonható adónak minősíti a termékimport után kivetett és megfizetett adóösszeget, továbbá azt az adóösszeget, amelyet az adóalany a szolgáltatást saját nevében megrendelőként, valamint saját vállalkozásában megvalósított beruházása után fizetett meg. Ez utóbbi esetekben nem áthárított adóról van szó, de az adórendszer működési elveiből következően, a tevékenység jellegére tekintettel, előzetesen felszámított adóként való kezelésük indokolt.

Az adó jellegéből következik az is, hogy ha az adóalany nem a gazdasági tevékenysége keretében, illetve annak segítése érdekében használja fel a terméket és a szolgáltatást, ne élhessen az adólevonás jogával.

Ha az adóalany a terméket és a szolgáltatást tárgyi adómentes termékértékesítéshez és szolgáltatásnyújtáshoz használja fel, nincs adófizetési kötelezettsége, de ehhez kapcsolódóan nem illeti meg az adólevonási jogosultság sem.

Az ólmozott és ólmozatlan motorbenzin, a háztartási tüzelőolaj és a személygépkocsi beszerzése tekintetében csak akkor gyakorolható az adólevonási jog, ha azok beszerzése közvetlenül továbbértékesítési céllal történik.

Az adólevonási jog gyakorlásának személyi feltételeként határozza meg a Javaslat, hogy csak azok az adóalanyok élhetnek ezzel a jogosultsággal, akik nyilvántartásukat az egyszeres vagy kettős könyvvitel szabályai szerint vezetik.

A Javaslat egyértelművé teszi, hogy az adóalany a nyilvántartásbavételt megelőzően teljesített beszerzései vonatkozásában nem élhet adólevonási jogosultsággal. E szabály alól kivétel a természetes személy adóalany, ha a nyilvántartásbavétel időpontját megelőzően, legfeljebb azonban 36 hónappal korábban a beszerzett terméke vonatkozásában birtokolja az adó összegét hitelesen igazoló dokumentumot, továbbá ez irányú ráfordítását utóbb a vállalkozásával összefüggő költségként számolja el.

A Javaslat 37. §-a a nyilvántartását az egyszeres könyvvezetés szabályai szerint vezető, valamint a nyilvántartását megváltoztató adóalanyok tekintetében határozza meg az adólevonási jog keletkezésének időpontját.

Ha az adóalany adólevonásra jogosító és adólevonásra nem jogosító tevékenységet is végez és a Javaslat által előírt tételes elkülönítés nem oldható meg maradéktalanul, a levonható, illetve a le nem vonható rész meghatározását arányosítással végezheti el.

A 40-41. §-okhoz

Az adó fizetésére kötelezett személy - fő szabályként - a teljesítésre kötelezett adóalany. Bizonyos szolgáltatási körben az adó fizetésére nem a szolgáltatást nyújtó, hanem a szolgáltatást saját nevében megrendelő adóalany kötelezett. Ezekben az esetekben a Javaslat a belföldi megrendelő adóalanyt jelöli meg adófizetésre kötelezettként, tekintve, hogy a szolgáltatás nyújtójától - mint külföldön nyilvántartásba vett adóalanytól - az adó nem lenne követelhető.

Termékimport esetében a Javaslat az importálót jelöli meg az adófizetés kötelezettjeként.

A 42. §-hoz

Az adózással kapcsolatos eljárási szabályokra az adózás rendjéről szóló jogszabály rendelkezéseit jelöli meg a Javaslat, de csak azokban a kérdésekben, melyeket a Javaslat rendelkezései nem szabályoznak.

A 43-45. §-okhoz

A termékértékesítés és szolgáltatásnyújtás teljesítését az adóalanynak bizonylatolnia kell. A számla tartalmi követelményei arra tekintettel kerültek meghatározásra, hogy az mind a számlakibocsátó, mind pedig a terméket átvevő és a szolgáltatást igénybevevő részéről az adó elszámolásának alapjául szolgál.

A számla valódiságáért mindig annak kibocsátója a felelős, mivel e követelmény alapjául szolgáló valamennyi adattal ő rendelkezik.

Előfordulhat azonban, hogy utólag a számlát mégis módosítani kell. Ebben az esetben helyesbítő számlát kell kiállítani még akkor is, ha ez az adó utólagos felszámítását és áthárítását jelenti.

A 46-48. §-okhoz

Ez a forgalmiadó-rendszer - fő szabályként - az önadózás elvére épül, amely azt jelenti, hogy az adóalany maga állapítja meg, vallja be és fizeti meg az adót. Ennek érdekében megfelelően részletezett nyilvántartást kell vezetnie, melynek tartalmi követelményeit a Javaslat 46. §-a rögzíti.

Kivétel az önadózás alól a termékimport, melynél kivetéses adózás érvényesül. Az adót a vámhatóság szervei határozatban állapítják meg, illetve vetik ki. Ennek indoka, hogy az importot terhelő adó a külföldi eladótól nem követelhető.

Az adóbevallás és az adó elszámolásának szabályai egyrészt az adózó kötelezettségeit rögzítik, de e kötelezettségek eredményeként illetik meg azok a jogosultságok is, amelyek az adó visszaigényelhetőségéhez vezetnek.

A 49-51. §-okhoz

A Javaslat meghatározott értékhatár alatt az adóalany választásától teszi függővé, hogy az egyébként adóköteles gazdasági tevékenysége után az adókötelezettséget, vagy az adómentességet választja-e. A Javaslat abból indul ki, hogy egy viszonylag alacsony ténylegesen elért, vagy várható bevétel alatt az adókötelezettséggel együtt járó nyilvántartási, adminisztrációs feladatok aránytalanul nagy terhet rónak az adózóra, ugyanakkor az ebből realizálódó forgalmi adót lényegesen meghaladnák az ellenőrzéssel kapcsolatos költségek. Az alanyi adómentesség nem kötelező, hanem választható. Ha az adóalany él a választási jogosultságával, mentesül ugyan az adófizetési kötelezettség alól, de adólevonási jogát sem gyakorolhatja. Az alanyi adómentesség intézménye lényege szerint csak adminisztrációs könnyebbséget jelent az adóalany számára.

Az 52-54. §-okhoz

A Javaslat a kereskedelmi szálláshely-eladási tevékenységet folytató adóalany számára - ha a bejelentést megelőző adóévben az e tevékenységéből származó tényleges bevétele, valamint a bejelentés adóévében az e tevékenysége után ésszerűen várható bevétele időarányosan nem haladja meg az 1 500 000 forintot - lehetővé teszi, hogy a tételes adózás helyett, illetve annak szabályai mellőzésével az elszámolandó adó összegét az adóbevallási időszakban ténylegesen elért bevételre vetített 3,5 százalékos kulcs alkalmazásával állapítsa meg.

Ha az adózásnak ezt a módját választja az adóalany, az adólevonási jogát a kereskedelmi szálláshelyadási tevékenysége tekintetében nem gyakorolhatja.

Az e fejezetben szabályozott adózási mód az adóév végéig választható, de annak elteltét követően megismételhető. Ha az adóéven belül az adóalany túllépi a meghatározott értékhatárt, vagy mezőgazdasági kistermelési tevékenységen kívüli, más gazdasági tevékenységet is folytat, az adózás e fejezetben szabályozott módszerének alkalmazhatósága megszűnik, az adóalanynak a továbbiakban a tételes adózás szabályai szerint kell eljárnia.

Abban az adóbevallási időszakban azonban, melyben az 1.500.000 forintos összeghatárt túllépi vagy a mezőgazdasági kistermelési tevékenységen kívüli más gazdasági tevékenységét megkezdi még az e fejezetben szabályozott adózási mód szerint kell a kereskedelmi szálláshelyadási tevékenysége után elszámolandó adót megállapítani, bevallani és elszámolni. A megszűnést követő második adóév végéig az adózásnak ezt a módját nem választhatja.

Az 55-59. §-okhoz

A mezőgazdasági termelő sajátos helyet foglal el a forgalmi adózás rendszerében. Különleges jogállását a termelés jellege, az értékesítés módjának a klasszikus vállalkozói körben érvényesülő gyakorlattól való eltérése indokolja.

E sajátosságokra tekintettel nem indokolt a mezőgazdasági termelőktől megkövetelni a normál adózási eljáráshoz kapcsolódó kötelezettségeket, amelyek viszont az előzetesen felszámított adó levonhatóságának feltételei is. Ugyanakkor célszerű lehetővé tenni, hogy a beszerzést terhelő adó részükre is megtérüljön. Ennek megvalósulását szolgálja az ún. kompenzációs rendszer bevezetése, melynek lényege, hogy a mezőgazdasági termelő a továbbfeldolgozónak, továbbértékesítőnek, tehát nem közvetlenül a fogyasztónak történő értékesítése esetén, kompenzációs felár formájában a tevékenységét terhelő adót tőlük visszakapja. A kompenzációs felár a felvásárlási ár százalékában meghatározott.

A felvásárló részére biztosítja a Javaslat, hogy a kompenzációs felárként kifizetett adót előzetesen felszámított adóként vegye figyelembe.

A kompenzációs rendszer alkalmazását a Javaslat a mezőgazdasági termelő adóalanyiságához köti, amely bejelentkezési kötelezettséget von maga után.

Az adóalanyként történő bejelentkezés automatikusan megalapozza a kompenzációs rendszer alkalmazhatóságát, de a bejelentkezéskor nyilatkozhat a termelő arra vonatkozóan is, hogy az egyszerűsített adózás helyett a normál eljárás szerinti, vagyis a tételes elszámoláson alapuló adózást választja. Ha jogállását megváltoztatva a tételes adózást választja, attól a változtatást követő második adóév végéig nem térhet el.

A Javaslat a kompenzációs rendszer alkalmazása esetére a felvásárló részéről bizonylatadási, a mezőgazdasági termelő részéről pedig nyilatkozattételi kötelezettséget ír elő. Ennek indoka a kompenzációs felár érvényesíthetőségében rejlik, vagyis ezáltal jogosult az átvevő adóalany a felárként kifizetett összeget előzetesen felszámított adóként figyelembe venni.

A 60-61. §-okhoz

A bolti kiskereskedelmi tevékenységet folytató adóalany számára - a tevékenység jellegére tekintettel - a Javaslat az általános szabályoktól eltérő adómegállapítási módot tesz lehetővé. A Javaslat 5. számú mellékletében rögzített számítási módszer az adóév végéig választható, amely ez időszak leteltével megismételhető.

E módszer jelentősége egyrészt az, hogy a nyitó- és zárókészlet, illetve azok különbözete korrekciós tényezőként finomítja a fizetendő adó összegének meghatározását. Másrészt azon kiskereskedelmi boltok esetében, melyek a fizetendő adót nem fogyasztói áron értékelt adatokból számolják, ott az eltérő árrések alkalmazásából származó, az állami bevételt hátrányosan érintő torzító hatást egyenlíti ki egy diktált koefficiens, mely a számított adót 10%-kal növeli.

Természetesen a különleges adózási mód alkalmazása nem kötelező, hanem választható. Fontos szabály, hogy ha az adóalanynak több üzlete van, és üzletenként elkülönített nyilvántartást vezet, lehetősége van arra, hogy üzleteire külön-külön is az adózásnak e módját válassza.

A 62-64. §-okhoz

A használt termék felvásárlásának különös szabályai az adó levonása tekintetében térnek el az általános szabályoktól. A Javaslat rendelkezései azt hivatottak betölteni, hogy az adóalany a nem adóalanytól történő felvásárlás esetén is élhessen adólevonási jogosultsággal.

A 65-66. §-okhoz

Az idegenforgalmi tevékenységet folytató adóalany e tevékenysége keretében rendszerint több, egyébként önálló szolgáltatásnak minősülő tevékenységet teljesít az utas részére. A Javaslat ebből kiindulóan az adóalany idegenforgalmi tevékenységéhez kapcsolódó, az utas részére teljesített összes termékértékesítését és szolgáltatásnyújtását egyetlen, belföldön teljesített szolgáltatásnyújtásnak minősíti, feltéve, hogy a gazdasági tevékenységet folytató adóalany székhelye vagy telephelye - ahonnan a teljesítést kezdettől fogva végzi - belföldön található. Ezek hiányában a belföldi állandó lakóhelyet vagy a belföldi szokásos tartózkodási helyet jelöli meg a Javaslat.

A Javaslat egyértelművé teszi, hogy az olyan termékértékesítés és szolgáltatásnyújtás, amelyet az idegenforgalmi tevékenységet folytató adóalany a saját nevében rendel meg, de ezt az utas javára teszi, s a teljesítés közvetlenül külföldön történik, nem tartozik az adó alkalmazási hatálya alá.

Az utas részére biztosított olyan szolgáltatásnyújtás, vagy termékértékesítés tekintetében, amelyet az idegenforgalmi tevékenységet nyújtó adóalany a saját nevében ugyan, de más adófizetésre kötelezett adóalanytól vásárolt meg az utas javára, adólevonási jogával nem élhet. Közvetített szolgáltatás esetében ugyanis az adóval növelt ellenérték az idegenforgalmi közvetítői tevékenységet nyújtó adóalany adóalapját csökkenti.

A 67. §-hoz

A Javaslat a termékek és szolgáltatások statisztikai besorolási számaira való hivatkozásnál a Központi Statisztikai Hivatal Jegyzékeinek az 1992. év augusztus 31. napján érvényes besorolási rendjét tekinti irányadónak. Ezt az időpontot követő statisztikai besorolások változásai az adó kötelezettségeket nem változtatja meg.

A 68. §-hoz

Gyakori, hogy a vevő, vagy a szolgáltatás igénybevevőjének fizetésképtelensége miatt a termék eladója vagy a szolgáltatás nyújtója nemcsak az értékesítése ellenértékéhez nem jut hozzá, de kénytelen viselni az adó finanszírozásával kapcsolatos terheket is, amelyek egyébként a vevőt, vagy a szolgáltatás igénybe vevőjét terhelnék.

1991. évtől az értékesítő adóalanynak lehetősége van arra, hogy a behajthatatlan követelésekhez kapcsolódó, általa korábban megfizetett adót visszaigényelhesse. Ennek részletes feltételeit rögzíti a Javaslat 68. §-a.

A technikai lebonyolítást illetően, tekintve, hogy a Javaslat eltérő rendelkezést nem tartalmaz, az adóhivatalnál történő eljárásra az államigazgatási eljárásról szóló törvény szabályait kell alkalmazni.

A 69. §-hoz

A termékimport után megfizetett adó kérelemre visszaigényelhető, egyrészt ha utólag kiderül, hogy a termék adómentességben részesült, másrészt ha a termék - a szerződés meghiúsulása, illetőleg jótállási vagy szavatossági igény alapján, továbbá lecserélés jogcímén - véglegesen visszakerül külföldre.

A visszafizetési kérelem benyújtására csak az adó megfizetésének esedékessége naptári évének utolsó napjától számított 5 éven belül van lehetőség.

A 70. §-hoz

A bizonylatolási kötelezettség teljeskörűsége, a fogyasztók érdekvédelme, az eltitkolt jövedelmek felderítése azok az indokok, amelyek az általános nyugtaadási kötelezettség előírását indokolják.

A Javaslat ugyanakkor taxatíve határozza meg azokat az eseteket, amelyekre nem ír elő nyugtaadási kötelezettséget.

A 71-72. §-okhoz

A Javaslat e §-ainak rendelkezése egyrészt felhatalmazza a Kormányt, hogy rendeletben határozza meg a törvényi szintű rendelkezést nem igénylő, kapcsolódó részletszabályokat. Nevezetesen a külföldi utas, a külföldön bejegyzett vállalkozó és a diplomáciai, konzuli képviseletek, valamint azok tagjai részére adható adóvisszatérítéseket.

Másrészt felhatalmazza a pénzügyminisztert a nyugta adóigazgatási azonosításának módjával kapcsolatos jogszabályi rendelkezésre, valamint a külügyminiszterrel egyetértésben adható adófizetés alóli mentességek engedélyezésére.

Felhatalmazza továbbá a vámhatóságot az importáló kérelmére - kivételes esetekben - adható adófizetés alóli mentesítés engedélyezésére.

A 73. §-hoz

A Javaslat e §-a azokat a körülményeket határozza meg, amelyekben az adóhatóság továbbra is adhat felmentést a nyugtaadási kötelezettség alól.

-----STARTING---POINT---VEGE---

A 74-76. §-hoz

A Javaslat e §-ában foglalt rendelkezései tartalmazzák a hatálybalépéssel kapcsolatos szabályokat és azokat a rendelkezéseket, amelyek a hatálybalépéssel egyidejűleg hatályukat vesztik, valamint az új általános forgalmi adó rendszer bevezetésével kapcsolatos alapvető átmeneti szabályokat.

A 77. §-hoz

A Javaslat e §-a az adóigazgatási azonosításra alkalmas nyugta adását biztosító pénztárgép üzembehelyezésének igénybe vehető kedvezmény egyes feltételeit tartalmazza. A kedvezmény formájának, mértékének és egyéb feltételeinek meghatározását a nyugta adóigazgatási azonosításának módjáról szóló pénzügyminiszteri jogszabályi rendelkezés hatáskörébe utalja.

A 78-79. §-hoz

A törvény lehetőséget teremt arra, hogy lakóingatlan vásárlása vagy építése, bővítése és közművesítése esetén az adó meghatározott hányada visszaigényelhető legyen.

Mentes az adó alól a privatizációval kapcsolatos termékértékesítés és szolgáltatás is.