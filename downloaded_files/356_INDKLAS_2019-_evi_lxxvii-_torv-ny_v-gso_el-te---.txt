2019. évi LXXVII. törvény végső előterjesztői indokolása

a Magyarország Kormánya és a Szerb Köztársaság Kormánya között a Magyarországon és a Szerb Köztársaságban kiállított, államilag elismert bizonyítványok és oklevelek, továbbá a tudományos fokozatot tanúsító okiratok kölcsönös elismeréséről szóló Egyezmény kihirdetéséről

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

A Magyar Népköztársaságban és a Jugoszláv Szocialista Szövetségi Köztársaságban kiállított, iskolai végzettséget tanúsító bizonyítványok, valamint oklevelek egyenértékűségének kölcsönös elismeréséről szóló, Budapesten, 1980. évi március hó 7. napján aláírt megállapodás [kihirdette a Magyar Népköztársaságban és a Jugoszláv Szocialista Szövetségi Köztársaságban kiállított, iskolai végzettséget tanúsító bizonyítványok, valamint oklevelek egyenértékűségének kölcsönös elismeréséről szóló, Budapesten, 1980. évi március hó 7. napján aláírt megállapodás kihirdetéséről szóló 23/1981. (VIII. 10.) MT rendelet] elfogadása óta olyan jelentős változások mentek végbe mindkét ország oktatási rendszerében, amelyek azt meghaladottá tették.

A Magyarország Kormánya és a Szerb Köztársaság Kormánya között a Magyarországon és a Szerb Köztársaságban kiállított, államilag elismert bizonyítványok és oklevelek, továbbá a tudományos fokozatot tanúsító okiratok kölcsönös elismeréséről szóló Egyezmény (a továbbiakban: Egyezmény) elfogadása nagymértékben hozzájárul a két ország közötti oktatási és tudományos kapcsolatok bővüléséhez, és elősegíti a magyar hallgatók Szerbiába, illetve a szerbiai, köztük a vajdasági magyar hallgatók Magyarországra irányuló nemzetközi mobilitását, a Kormány szomszédságpolitikájával és a 2015-ben elfogadott Fokozatváltás a felsőoktatásban felsőoktatási stratégia nemzetköziesítési célkitűzéseivel összhangban. Az Egyezmény emellett megkönnyíti a magyar illetve szerbiai felső- vagy középfokú végzettséggel rendelkező szakemberek munkavállalását a partnerországban.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja alapján nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében - az Országgyűlés feladat- és hatáskörébe tartozó nemzetközi szerződés esetében - az Országgyűlés erre felhatalmazást ad.

A § a fentieknek megfelelően az Egyezmény kötelező hatályának elismerését tartalmazza.

A 2. §-hoz

Az Egyezményt az Nsztv. 9. § (1) bekezdése értelmében törvénnyel szükséges kihirdetni.

A 3. §-hoz

Az Egyezmény hiteles magyar nyelvű szövegét az 1. melléklet tartalmazza.

A 4. §-hoz

A törvény, illetve az Egyezmény hatálybalépéséről rendelkezik.

Az 5. §-hoz

Az Nsztv. 10. § (1) bekezdés f) pontja alapján a törvény tartalmazza a szerződés végrehajtásáért felelős szerv megjelölését.