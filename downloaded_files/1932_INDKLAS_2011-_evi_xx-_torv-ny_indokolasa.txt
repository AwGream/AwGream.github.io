2011. évi XX. törvény indokolása

az államhatárról szóló 2007. évi LXXXIX. törvény módosításáról 

-----STARTING---POINT---ALTALANOS--- 

Az államhatárról szóló 2007. évi LXXXIX. törvény (a továbbiakban: At.) 3. §-a és 5. §-a olyan rendelkezéseket tartalmaz, amelyek a határon átnyúló fejlesztések kivitelezését nehezítik, akadályozzák. A jelenlegi szabályozás miatt több határon átnyúló fejlesztés kivitelezése veszélybe került. Az At. hatályos rendelkezései alapján a határsávban történő, illetve az államhatáron átnyúló építkezésekre elsősorban a vonatkozó kétoldalú nemzetközi szerződésekben foglalt szabályok az irányadók.

Magyarország az államhatárral kapcsolatos kétoldalú nemzetközi szerződést kötött Ausztriával, délszláv államokkal (Horvátország, Szerbia, valamint Szlovénia), Romániával, Szlovákiával és Ukrajnával. Ausztria esetében a Magyar Népköztársaság és az Osztrák Köztársaság között a közös államhatár láthatóságának biztosításáról és az ezzel összefüggő kérdések szabályozásáról Budapesten, 1964. október 31-én aláírt szerződés  kihirdetéséről szóló 1965. évi 10. törvényerejű rendelet 6. és 7. cikke kimondja, hogy a határvonaltól és a határjeltől számított 1 méteres távolságon belül építmény, üzem vagy kerítés létesítése tilos, kivéve, ha létesítésük a nyilvános közlekedésre vagy a határforgalom lebonyolítására szolgál. Románia esetében az Egyezmény a Magyar Népköztársaság Kormánya és a Román Szocialista Köztársaság Kormánya között, a magyar-román államhatár rendjéről, határkérdésekben való együttműködésről és kölcsönös segítségnyújtásról szóló 2009. évi XII. törvény 6. cikke kimondja, hogy a határnyiladékban tilos mindenfajta építkezés, kivéve a közúti közlekedési, vasúti, vám- és határőrségi létesítményeket. Az osztrák és a román határszakaszokon külön kétoldalú nemzetközi szerződés nélkül is sor kerülhet a határon átnyúló beruházások megvalósítására.

A délszláv államokkal, Szlovákiával és Ukrajnával közös határszakaszokra vonatkozó kétoldalú nemzetközi szerződések tekintetében az At. módosítása nem jelent megoldást, mivel a hatályos kétoldalú nemzetközi szerződések kötelezően további nemzetközi szerződés megkötését írják elő.

A határterületen a vadászat, határvízen a közlekedés, a halászat és horgászat rendjéről szóló 56/1997. (X. 21.) BM-FM együttes rendelet (a továbbiakban: R.) a határőrizetről és a Határőrségről szóló 1997. évi XXXII. törvény (a továbbiakban: Hőr. tv.) felhatalmazása alapján került kiadásra, ugyanakkor a Hőr. tv. 2007. december 31-i hatályon kívül helyezése óta az érintett megyei rendőr-főkapitányságok nem alkalmazzák az R.-t, mivel az továbbra is a Hőr. tv.-re, illetve a Határőrségre utal vissza a határvízen történő közlekedés engedélyezése iránti kérelem benyújtása vonatkozásában.

Felhatalmazó rendelkezés hiányában az R. miniszteri rendelettel történő módosítására, valamint az engedély iránti kérelemre vonatkozó szabályozás aktualizálására - a Dráva folyón található magyar-horvát határszakasz miatt - mindenképpen szükség van.

-----STARTING---POINT---RESZLETES---

Az 1. §-hoz

A módosítás megteremti annak lehetőségét, hogy Magyarország és a szomszédos országok a lehető legkönnyebben kivitelezhessék a határon átnyúló beruházásokat.

A 2-3. §-hoz

Tartalmazza a határvizeken történő közlekedés engedélyezésével kapcsolatos szabályokat és az R. módosításához, valamint egy új, a határvízen történő közlekedés engedélyezéséről szóló BM rendelet megalkotásához szükséges felhatalmazást.

-----STARTING---POINT---VEGE---

A 4. §-hoz

Tartalmazza a hatálybalépésre vonatkozó rendelkezéseket.

Az 5. §-hoz

A hatályon kívül helyezés elősegíti a határon átnyúló fejlesztések kivitelezését.