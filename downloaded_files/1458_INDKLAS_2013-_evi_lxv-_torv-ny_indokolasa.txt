2013. évi LXV. törvény indokolása

a szakképzésről szóló 2011. évi CLXXXVII. törvény módosításáról

-----STARTING---POINT---ALTALANOS--- 

A módosítás célja, hogy a szakképzésről szóló 2011. évi CLXXXVII. törvény 5. §-ában (a 92. §-ban foglaltakkal együtt) előírt, az állami fenntartású szakképző iskolák körében végrehajtandó széleskörű intézményi integrációról szóló fenntartói döntéseket a hatályos rendelkezés szerinti 2013. május 31-ei határidő helyett 2014. május 31-i határidővel kelljen meghoznia az állami fenntartóknak.

A tapasztalatok azt mutatják, hogy a Klebelsberg Intézményfenntartó Központ (KLIK) e hatályos rendelkezést nem tudja kellően előkészített módon végrehajtani, ami így akár károkat is okozhatna az intézményrendszerben. Az állami fenntartásba vétel 2013. január 1-jén történt meg, az átvétel gyakorlati megvalósítása azonban jelentősen elhúzódott, a korábban megyei önkormányzati fenntartású iskolák pedig, amelyek 2012. január 1-jétől a megyei intézményfenntartó központok (MIK-ek) fenntartásában működtek, 2013. április 1-jével kerültek át a KLIK fenntartásába. A köznevelés-fejlesztési tervek részét képező megyei szakképzési tervek előkészítése még folyamatban van, s külön átszervezést igényel a Vidékfejlesztési Minisztérium fenntartásába kerülő intézményi kör átadása is.

Mindezek alapján 2014-ben, egy évvel később, az elkészült megyei szakképzési tervek eredményeit is figyelembe véve, megalapozottabb döntést tud hozni az állami intézményfenntartó központ, amely valóban a szakképző iskolai rendszer hatékonyságának növelését, ésszerűsítését tudja ily módon szolgálni.

-----STARTING---POINT---RESZLETES---

Az 1. §-hoz

A rendelkezés a 92. § (10) bekezdését változatlanul hagyva, azt kiegészíti egy bc) ponttal, amely a térségi integrált szakképző központnak (TISZK-nek) számító együttműködési rendszerek körét kiegészíti 2014. augusztus 31-ig egy olyan együttműködési rendszer típussal, amelyet olyan állami szakképző iskolák alkotnak, amelyek nem teljesítik ezen időpontig az 5. § (1)-(4) bekezdésekben előírt létszám-előírásokat. Ez biztosítja, hogy az intézményintegráció végrehajtásáig is TISZK-nek minősüljenek az uniós támogatásban részesült, állami iskolákból álló TISZK-ek. A paragrafus új (10a) bekezdése pedig kiterjeszti az összevont állami szakképző iskolákból álló TISZK-re vonatkozó rendelkezések hatályát ezen, átmenetileg még nem összevont állami szakképző iskolákból álló TISZK-ekre, ezzel szintén a jogfolytonosságot biztosítva.

A 2. §-hoz

A rendelkezés a 92. § és a 92/A. § átmeneti szabályokban a szükséges helyeken átvezeti a 2013. évi határidő 2014. évire történő módosítását.

-----STARTING---POINT---VEGE---

A 3. §-hoz

Hatályba léptető rendelkezést tartalmaz.