2015. évi CCXXI. törvény indokolása

a hulladékról szóló 2012. évi CLXXXV. törvény módosításáról

-----STARTING---POINT---ALTALANOS--- 

A hulladékgazdálkodási közszolgáltatás területén az Európai Unió által előírt hasznosítási kötelezettségek teljesítése érdekében el kell különíteni az önkormányzati és az állami hatásköröket. A hatáskörök elkülönítése alapján az önkormányzatok továbbra is rendelkeznek a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) 13. § (1) bekezdés 19. pontjában meghatározott hatáskörrel, valamint az állami feladatok is meghatározásra kerülnek.

A hulladékról szóló 2012. évi CLXXXV. törvény (a továbbiakban: Ht.) módosítása által az állami feladatok ellátására az állam céget alapíthat, amelyen keresztül biztosítottá válik az Európai Unió által meghatározott kötelezettségek teljesítése. Állami hulladékgazdálkodási feladat meghatározni a hulladékgazdálkodás országos céljait, a hulladékgazdálkodás fejlesztésének irányait, ellátni az önkormányzatok közötti és a regionális koordinációt, a hulladékgazdálkodás országos szintű céljainak és fejlesztési irányainak teljesülése érdekében ellátni az infrastrukturális erőforrások optimális elosztását, használatát, kezelni az önkéntesen rábízott vagyont, beszedni a közszolgáltatási díjat és kifizetni a közszolgáltatóknak a szolgáltatási díjat, valamint kezelni a közszolgáltatás keretében keletkező kintlévőségeket.

-----STARTING---POINT---RESZLETES---

Az 1. §-hoz

Annak érdekében, hogy az önkormányzati, valamint az állami hatáskört szét lehessen választani, két fogalom bevezetése szükséges. A fogalmak a Mötv. által meghatározott önkormányzati hatáskört nem sértik, annak egzakt meghatározását teszik lehetővé.

A fogalmak kiegészítésén túl az állami feladatok pontos meghatározást a Ht. mint a szakterület speciális jogszabálya tartalmazza, így az állami feladatok felsorolása szükséges. Az állami feladatok ellátása érdekében az állam koordináló szervezetet hozhat létre, amely nem tényleges közszolgáltató, így koordinációs és vagyonkezelési feladatokat lát el. A Koordináló szerv fölött irányítási és tulajdonosi feladatokat a hulladékgazdálkodási közszolgáltatási díj megállapításáért felelős miniszter látja el, amely a Ht.-ben is rögzítésre kerül.

A Ht. módosításával lehetővé válik, hogy a Koordináló szerv a hozzá rendelt feladatokhoz szükséges adatokat, információkat megkapja és kezelhesse. Az előzőek alapján a Koordináló szerv a közszolgáltatók részére fizetendő szolgáltatási díjakra javaslatot tehet, amelyet a nemzeti fejlesztési miniszter rendeletben határoz meg. A módosító rendelkezés lehetővé teszi, hogy a későbbiekben létrejövő, esetleg területet átvevő szolgáltatókra lehessen szolgáltatási díjat alkalmazni.

Az állami feladatok megfelelő ellátása és ezek megfelelő érvényesítése érdekében Országos Hulladékgazdálkodási Közszolgáltatási Terv megalkotása szükséges, amelyben meg kell határozni a hulladékgazdálkodási közszolgáltatás országos céljait, a hulladékgazdálkodási közszolgáltatás fejlesztésének irányait; a hulladékgazdálkodási közszolgáltatás ellátásának optimális területi lehatárolását és az adott területen minimálisan ellátandó közszolgáltatási feladatokat; az infrastrukturális erőforrások optimális használatának rendszerét. Szükséges továbbá a Tervben foglaltak önkormányzatok és közszolgáltatók általi alkalmazásának ellenőrzése, ehhez kapcsolódóan került sor több módosító rendelkezés beépítésére.

Az állami koordináló szervezet kijelölésére, valamint a feladatainak végrehajtása érdekében további jogszabályok megalkotása szükséges, amelyeket a Ht. felhatalmazó rendelkezései között szerepeltetni kell.

A meglévő közszolgáltatási szerződések módosítása válik szükségessé, amelynek keretében rögzíteni szükséges abban az állami hatásköröket és az azt ellátó koordináló szerv feladatait, hatásköreit. A rendelkezés a Ht. átmeneti rendelkezései közé kerül be, így a törvény erejénél fogva kell a szerződéseket módosítani.

A 2. §-hoz

Az első bekezdés keretében kerül sor az állami és az önkormányzati közfeladat elhatárolására vonatkozó pontosítások bevezetésére.

A többi bekezdés rendelkezései adnak felhatalmazást a Koordináló szervnek a hulladékgazdálkodási közszolgáltatási díjak beszedésére. Tekintettel arra, hogy a közszolgáltatási díjat a Koordináló szerv számlázza és szedi be, a Magyar Energetikai és Közmű-szabályozási Hivatal (a továbbiakban: Hivatal) részére a felügyeleti díjat a Koordináló szervnek kell megfizetnie. A Hivatal, mint az Országgyűlés alá rendelt szervezet díjfelügyeletet lát el a Koordináló szerv fölött. A Fogyasztóvédelmi Felügyelet a számlázás, díjbeszedés, kintlévőség kezelés tekintetében a Koordináló szerv felé irányadó, míg a lakosok értesítésével kapcsolatos egyéb a jogszabályban felsorolt esetek továbbra is a közszolgáltató tekintetében irányadóak.

A 3. §-hoz

A Koordináló szerv számlázza és szedi be a közszolgáltatási díjat, így a Hivatal részére a felügyeleti díjat a Koordináló szervnek kell megfizetnie.

-----STARTING---POINT---VEGE---

A 4. §-hoz

A törvény hatálybalépésének időpontját határozza meg.