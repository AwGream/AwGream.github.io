2005. évi CXXXII. törvény indokolása

a lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény módosításáról

-----STARTING---POINT---ALTALANOS--- 

A Lakástörvény módosítása eleget tesz a 71/2004. (VI. 22.) OGY határozat V/8. pontjában és az ennek alapján kiadott 2184/2004. (VII. 21.) Korm. határozat 26/c) pontjában megjelölt - az önkormányzatok részére az ún. lakásmaffia tevékenység visszaszorítását, valamint az önkormányzatok tulajdonosi joggyakorlását segítő - részletesebb törvényi szabályok kialakítására vonatkozó feladatoknak.

Ezen túlmenően, a törvény a Lakástörvény hatályba lépése óta eltelt több mint 10 év alatt bekövetkezett társadalmi-gazdasági változásokhoz igazodó és ebből adódóan nem csak az önkormányzati lakásokra irányadó új szabályokat, valamint egyes rendelkezések idejétmúlttá válása miatt szükséges további módosításokat illetve hatályon kívül helyező rendelkezéseket is tartalmazza.

-----STARTING---POINT---RESZLETES---

Az 1-4. §-hoz

A törvény nem csak az önkormányzati és az állami lakások, hanem minden más lakás bérletére, továbbá az albérletre (törvény 13. §) is, kötelezővé teszi a szerződés írásba foglalását azzal az átmeneti szabállyal, hogy az új rendelkezések hatályba lépését megelőzően már szóban, vagy ráutaló magatartással az egyéb (a korábbi „magán”-) tulajdoni formákra létrejött bérleti szerződéseket érvényesnek kell tekinteni. A gyakorlati élet tapasztalatai egyértelműen igazolják, hogy mindkét szerződő fél számára a jogbiztonságot, a későbbi jogviták gyors és eredményes rendezését csak az írásban megkötött szerződések szolgálhatják. A kötelező írásbeliség általánossá tétele hozzájárul a lakásmaffia-tevékenység visszaszorításához is. Az új szerződésekre vonatkozó kötelező írásbeliség alkalmazása nem jelent problémát, mert már a Lakástörvény 1994. január 1-jén életbe lépett új rendelkezései miatt, az egyéb tulajdoni formákra nézve a ma még nem kötelező írásba foglalás nagymértékben elterjedt.

A törvény - elfogadva a széles körben jelzett igényeket - lehetővé teszi, hogy a nem szociális jelleggel bérbe adott önkormányzati lakás esetén a helyi rendelet a Ptk. szerinti óvadék kikötésének lehetőségét és feltételeit szabályozza, és ugyanilyen lehetőséget ad a minisztereknek az állami lakások tekintetében [erre ma csak az egyéb tulajdoni formáknál van mód]. Ezáltal az önkormányzati és az állami lakás bérbeadója is, számottevően nagyobb garanciát kap a hiányzó lakbér, illetve a lakás rendeltetésszerű használatra alkalmas állapotának helyreállításához szükséges költségek megtérülésére. A szociális helyzet alapján bérbe adott önkormányzati lakásnál azonban a rászoruló családok terhére a több-tízezer forintos (esetenként ennél is magasabb összegű) óvadék megfizetésének kötelezettsége még nem írható elő; az ő tekintetükben a törvény szerinti alacsony lakbér-mértéket és lakbér-támogatási rendszert továbbra is működtetni kell.

A törvény lehetőséget ad az önkormányzatoknak és állami lakás esetén a minisztereknek arra, hogy rendeletükben szabályozzák, és ilyen szabályozás esetén a lakásbérleti szerződésben meghatározzák a lakásban való életvitelszerű bentlakás kötelezettségét. Ennek alapján a jövőben ugyanúgy élhet az önkormányzati, vagy az állami lakás bérbeadója - a szerződés fennállása alatt a lakásban történő bentlakás kötelezettségének megszegése esetén - a törvény 24. § (1) bekezdés b) pontja szerinti rendkívüli felmondás jogával, mint az egyéb tulajdonnál a szerződésben kikötött ilyen feltétel esetén. A jogbiztonságot szolgálja a két hónapot meghaladó távollét előzetes írásbeli bejelentésének kötelezettsége, továbbá a bejelentett távollét, illetőleg a menthető okból elmulasztott bejelentés esetén a felmondás tilalma.

A hatályos törvény nem tartalmazza a lakás rendeltetésszerű használatának ellenőrzésére vonatkozó szabályokat, ami elsősorban az önkormányzati lakások „átjátszására”, a lakásbérleti jog - egyébként törvényellenes - „eladására”, számtalan visszaélésre adott alkalmat. Az új szabályok értelmében a bérbeadó a törvény rendelkezése alapján évente legalább egy alkalommal - illetőleg a helyi önkormányzat rendeletében vagy a bérleti szerződésben történt kikötés esetén ennél gyakoribb időszakonként - ellenőrzi a használatot és a szerződéses kötelezettségek teljesítését. Az önkormányzatnak (állami tulajdon esetén a miniszternek) erre külön rendeleti szabályokat nem kell alkotnia. A bérbeadó saját érdekét szolgáló évente legalább egyszeri ellenőrzés törvényi előírása, illetve a szerződésben a mindkét fél által tisztázott gyakoribb időszakonkénti (pl. negyedéves, féléves) ellenőrzés a bérbeadó kellő időben történő joggyakorlására, és a visszaélések megakadályozására ad módot. A bérlőnek a lakásba történő bejutást arra alkalmas - tehát a mindkét félnek megfelelő - időben biztosítania kell és az ellenőrzést tűrni köteles, azonban őt szükségtelenül háborítani nem lehet; e szabályok megfelelően irányadók a rendkívüli káresemény vagy veszélyhelyzet miatt a lakáson belül szükséges hibaelhárítás elvégzésének biztosítása esetén. Ennek alapján, ha pl. a lakáson belüli vízvezeték hibája a másik lakásban, vagy/és az épület közös részein kárt okoz, a bérlő nem akadályozhatja meg a lakáson belül szükséges hibaelhárítás elvégzését.

Az 5-7. §-hoz és a 14. §-hoz

A lakásbérlet lényege, hogy a bérbeadónak nem csak az épülettel, a közös területekkel, helyiségekkel és az épület-berendezésekkel kapcsolatban vannak kötelezettségei, hanem a lakáson belül a rendeltetésszerű használat során felmerülő lakásberendezései tárgyak, és a burkolatok, nyílászárók karbantartásáról, javításáról, pótlásáról, cseréjéről is neki kell gondoskodnia. A magyar lakásbérleti rendszer ezzel szemben - még a rendszerváltást megelőzően - úgy alakult át, hogy a jogi szabályozás, a központilag alacsonyan tartott lakbérek miatt, a lakáson belüli feladatokat teljes egészében a bérlőre hárította. Olyan helyzet alakult ki ez által, mintha a bérlő a lakás tulajdonosa lenne.

E helyzet megváltoztatásának első lépése volt, hogy a törvény 1994. január 1-jétől fenntartotta ugyan főszabályként - az általánosan jellemző jövedelmi-vagyoni viszonyok miatt - a lakáson belüli feladatok bérlőre hárítását, azonban lehetővé tette a szerződésben az ettől eltérő megállapodást. Az eltérő megállapodás lehetősége az egyéb tulajdonnál a konkrét szerződés kérdése, amellyel a felek jelentős része a gyakorlatban ma is él. Önkormányzati lakás esetén az eltérő megállapodás létrejöttének törvényi feltétele, hogy a helyi rendeletben az önkormányzat a lakbér mértékét - a bérbeadó által a lakáson belüli feladatok vállalása és a költségek megtérülése céljából - magasabb mértékben meghatározza. Erre azonban kifejezetten a nem szociális jellegű bérleteknél van (és egyelőre még a jövőben is ezeknél lesz) lehetőség, mert csak a magasabb jövedelmű családok képesek a magasabb lakbért megfizetni.

A változtatás következő lépése, hogy a törvény szerint főszabályként a bérbeadó és a bérlő megállapodása az irányadó az említett lakáson belüli feladatok elvégzésére, illetőleg az e munkákkal járó költségek viselésére. Az ilyen megállapodás hiányában a kisebb (karbantartással és felújítással járó) kiadások a bérlőt, a nagyobb (pótlással és cserével kapcsolatos) költségek a bérbeadót terhelik; ez a szabályozás összhangban van a Ptk. 427. § (1) bekezdésében meghatározott dologbérletre vonatkozó rendelkezéssel.

Az új főszabály alól kivételt képez a szociális helyzet alapján bérbe adott, és az állami lakás, amelyeknél a bérlő viseli a lakáson belüli költségeket, de a lakbér összegét ennek figyelembe vételével kell megállapítani. A törvény állami lakás esetén módot ad az új főszabály szerinti megállapodás megkötésére is, mert az állami lakás bérlőjének sok esetben a szociálisan rászorulókhoz képest kedvezőbbek a jövedelmi-vagyoni körülményei, mely alapján képes a magasabb lakbér megfizetésére.

Az önkormányzati és az állami lakás esetén, a lakáson belüli költségeknek a lakbér mértékében történő figyelembe vételéhez a 34. § részletes szabályokat ad.

A 34. § (2) bekezdése tartalmazza a szociális helyzet alapján bérbe adott, és az állami lakás lakbér-mértékénél irányadó szempontokat, ideértve állami lakásnál az eltérő megállapodás alapjául szolgáló magasabb lakbér-mérték szabályozásának lehetőségét is.

A 34. § (4)-(5) bekezdései tartalmazzák a nem szociális helyzet alapján létrejött szerződéseknél a felek megállapodása alapján a bérbeadó lakással, lakásberendezésekkel kapcsolatos ráfordításainak illetve a nyereségnek a figyelembe vételét.

Továbbra is általános (minden tulajdonformára irányadó) rendelkezés, hogy a bérlőt nem terhelhetik azok a lakáson belüli költségek, amelyek az épület felújításából illetve a vezetékrendszer meghibásodásából adódnak. Ezzel párhuzamosan lényeges annak törvényi szabályozása, hogy minden esetben a bérlő köteles helytállni azokért a károkért, amelyek a saját vagy a vele együttlakó személyek magatartása miatt keletkeztek a lakáson belül vagy az épület más részein.

A törvény az új alcím megfogalmazásával egyértelművé teszi, hogy a törvény kizárólag az önkormányzati és a 87. §-ban említett állami lakások lakbér-mértékére tartalmaz keretszabályokat, mert minden más esetben a fizetendő lakbér szabad megállapodás tárgya.

Az új lakbér-szabályok elsődlegesen az önkormányzatok eredményesebb lakásgazdálkodását segítik, amelyek egyúttal az időközben bekövetkezett társadalmi-gazdasági körülményekhez igazodnak.

A törvény nem változtat azon az alapelven, hogy az önkormányzati és az állami lakások lakbére - ellentétben az egyéb tulajdonú lakásokkal, és (tulajdonformától függetlenül) a nem lakás céljára szolgáló helyiségekkel - a jövőben sem lehet „szabad megállapodás” tárgya. A szociálisan rászoruló családokról történő gondoskodás feladatának teljesítése mellett, a nem szociális jellegű elhelyezéseknél is a helyi lakásgazdálkodási célokat kell elérni (munkahelyteremtéshez kapcsolódva a településen más módon lakáshoz jutni nem képes dolgozók időleges vagy végleges letelepítése, stb.). Így a fizetendő lakbérnek illetve a lakbér változásainak - a helyi lakásgazdálkodási célok alapján az elhelyezések meghatározott bérlői körhöz kötöttsége miatt - a leendő bérlők számára kiszámíthatónak kell lenniük.

Mindezekre tekintettel a törvény meghatározza a szociális, a költségelvű, és a piaci lakbérmérték önkormányzati rendeleti szabályozásához irányadó szempontokat, világossá téve, hogy a lakbérek mértéke a bérbeadás jellege szerint differenciálható.

Kifejezetten a gazdasági körülményekből adódik, hogy az önkormányzatoknak a szociális helyzetük miatt rászoruló családok tekintetében a lakásra - jelenleg még - alacsony (a törvény 10. §-a szerinti épület-üzemeltetési és karbantartási költségeket tartalmazó) lakbérmértéket kell szabályozniuk, mert a költségelvű, vagy a piaci lakbér megfizetéséhez elegendő támogatási forrással az önkormányzatok még nem rendelkeznek.

A törvény egyértelművé teszi azt is, hogy a költségelvű és a piaci bérlet esetén a lakbérben a lakáson belüli feladatok bérbeadó által történő elvégzésének költségei jelentik a szociális bérlethez képest azt a többletet, ami a lakbérben érvényesíthető, illetve ami piaci bérletnél nyereség beszámítására is módot ad.

Továbbra sem változik azonban, hogy - függetlenül a bérbeadás jellegétől - a rendeletben megállapított, a konkrét lakásra vonatkozó lakbérmérték szerint havi lakbér összege kizárólag a helyi rendelet módosítása esetén változtatható, illetve emelhető. Ez azt jelenti, hogy például a piaci bérletre irányadó összkomfortos 800 Ft/négyzetméter lakbérmérték szerint egy 50 négyzetméteres lakásra fizetendő havi 40 ezer forintos lakbérre a pályázati kiírás esetén licitáltatni nem lehet, illetve ettől az összegtől a bérbeadó és a bérlő megállapodással sem térhet el. Az eltérés csak a helyi rendelet módosítása esetén, a szabályozott új lakbérmérték alapján történhet meg a szociális, a költségelvű és a piaci lakbérnél egyaránt.

Ezek a rendelkezések megakadályozzák az olyan - téves értelmezésen alapuló - törvénysértő, de a gyakorlatban többször (a közelmúltban is) tapasztalt „megoldásokat”, melyek a pályázati licitálás vagy a közvetlen megegyezés alapján lényegében az önkormányzati lakbért szabad megállapodás tárgyává teszik, kiszolgáltatva ezzel a bérlőket az előre nem kiszámítható lakbérek megfizetése tekintetében.

A törvény új eleme annak kimondása, hogy a szociálisan rászorulók részére nyújtott önkormányzati lakbértámogatás mértékét, feltételeit és eljárási rendjét az önkormányzatoknak a szociális igazgatásról és szociális ellátásokról szóló 1993. évi III. törvénynek (a továbbiakban: Szoctv.) az önálló ellátásként nyújtható helyi lakásfenntartási támogatásra vonatkozó keretein belül kell megállapítaniuk. A Szoctv-re utalás az önkormányzati rendeletek döntő többségénél a gyakorlatban már tapasztalt és jól bevált megoldást követi. Nem utolsó sorban egyértelművé válik a lakbértámogatás rendszerének egységes elvek szerinti működtetése a 12/2001. (I. 31.) Korm. rendelet 32/D. §-a szerinti új típusú (a nem önkormányzati és nem állami lakások bérlőire irányadó) lakbértámogatások tekintetében is, amelynél az Lt. vonatkozó rendelkezéseire utalás mellett ugyancsak a Szoctv. szerinti rászorultság figyelembe vételének előírása szerepel.

A törvény rendelkezik a jogosultság éves felülvizsgálatáról és arról is, hogy ennek megszűnése esetén a bérbeadó - a bérlő vagyoni-jövedelmi helyzetéhez képest - az önkormányzati rendeletben szabályozott magasabb (költségelvű vagy piaci) lakbért jogosult megállapítani.

A törvény 6. §-a a jogcím nélküli lakáshasználat esetén - az elhelyezésre jogosult bérlő kivételével - már két hónap elteltével módot ad a használati díj emelésére. A törvény 7. §-a (és az ezzel összefüggő 12. §) a lakásba befogadható, illetve az önkormányzati lakás bérleti jogának folytatására jogosult személyek körénél a félreérthető megfogalmazást pontosítja a bérlő unokája meghatározása tekintetében. A törvény az értelmező rendelkezések között meghatározza a gyermek (értelemszerűen ilyen a bérlő gyermekének a gyermeke is), és a szülő fogalmát, továbbá világossá teszi, hogy a gyermek (és a gyermek gyermeke) meghatározás alatt nem csak a vérszerinti, hanem az örökbefogadott, a mostoha- és nevelt gyermeket is érteni kell.

A 8-9. §-hoz

A konkrétan jelzett gyakorlati problémák megoldása céljából a törvény felhatalmazza a bérlőkijelölési, továbbá a bérlő-kiválasztási jog jogosultját arra, hogy a 24. §-ban meghatározott felmondási ok fennállása esetén a bérbeadónál kezdeményezze a szerződés felmondását, mely kezdeményezés teljesítését a bérbeadó nem tagadhatja meg. Nevesítésre került az a másik megoldás is, hogy amennyiben a bérbeadó él a felmondás jogával, erről a bérlőkijelölési (a bérlő-kiválasztási) jog jogosultját egyidejűleg írásban értesítenie kell.

Olyan esetekről van szó, amikor az önkormányzati (volt tanácsi) lakásra a korábbi lakásügyi jogszabály alapján meglévő - a Lakástörvénnyel fenntartott - bérlőkijelölési, vagy a megállapodással megszerzett bérlő-kiválasztási joggal rendelkező állami szerv nem tudja az új bérlő kijelölésének (vagy kiválasztásának) jogát gyakorolni, mert a bérbeadó - az állami szerv megalapozott kérése ellenére - elmulasztja a szerződés felmondását.

A felmondás joga azonban az állami szervet (a bérlőkijelölési, vagy bérlő-kiválasztási jog jogosultját) nem illetheti meg, mert a lakásbérleti szerződést a tulajdonos önkormányzat bérbeadójának kell a kijelölt (kiválasztott) bérlővel megkötnie. Ez a rendelkezés irányadó a Lakástörvény 1994. január 1-jén történt hatályba lépése után a 3. § (3) és (5) bekezdések alapján önkormányzati, vagy állami lakásra megállapodással megszerzett bérlő-kiválasztási jog esetén is.

A törvény - a szociális helyzet alapján bérbe adott önkormányzati lakások kivételével - megnyitja a lehetőséget arra, hogy az önkormányzat és az állami szerv a cserelakásos felmondás jogával bármikor, indokolás nélkül élhessen. Ennek megfelelően a jövőben az önkormányzatnak is módja lesz arra, hogy ha a lakásra vagy az épületre a benne lévő lakásokkal együtt bármilyen (például helyi lakás-, vagy más városgazdálkodási) érdekből szüksége van, akkor a költségelven vagy a piaci alapon bérbe adott lakások bérlőit - megfelelő cserelakás egyidejű felajánlásával - a lakásokból kimozdítsa. Ez csak a határozatlan idejű bérletekre vonatkozó új lehetőség, mert a határozott idő lejártával a szerződés - cserelakás felajánlásának kötelezettsége nélkül - egyébként megszűnik.

Lényeges, hogy a törvény az önkormányzati, és az állami lakásoknál - az ilyen bérlakások sajátos rendeltetési céljaira és az ezekhez rendelkezésre álló alacsony nagyságrendű lakásállományra figyelemmel - továbbra sem ad módot az ún. rendes, vagyis a cserelakás felajánlása nélküli felmondás jogának gyakorlására.

A szociális helyzet alapján bérelt lakásoknál a bennük lakó családok életkörülményei miatt, a bármikor, indokolás nélkül történő cserelakásos felmondásra továbbra sincs lehetőség. Ezekben az esetekben a cserelakásos felmondásra a jövőben is csak az épület átalakítása, bontása, korszerűsítése, vagy a még fennálló társbérlet megszüntetése céljából van mód. Ennek megfelelően az új rendelkezések nem érintik az önkormányzatnak a szociális helyzetük miatt rászorulókról való megfelelő gondoskodás, így - többek között - a kényszerű költözködés lehetőség szerinti elkerülésének kötelezettségét. Nem szólva arról, hogy több önkormányzat a szociális elhelyezésekre elkülönített lakásállománnyal rendelkezik.

Az egyéb (nem állami és nem önkormányzati) tulajdon tekintetében a törvény megszünteti az 1994. január 1. előtt illetve az ezt követően létrejött határozatlan idejű szerződések közötti különbségtételt azáltal, hogy a Lakástörvényt megelőző jogszabályok szerinti cserelakásos felmondás szabályait a törvény módosítása miatt szükséges új átmeneti rendelkezések között fogalmazza meg. Az ilyen bérletek nagyságrendje a törvény hatálybalépése óta eltelt időszakban számottevően tovább csökkent, így csak az 1994. január 1-től bevezetett rendes felmondás jogát indokolt a továbbiakban a törvény főszabályaként megtartani.

A 10-14. §-hoz

A törvény a visszaélésre alkalmat adó lakáscsere szabályait pontosítja és kiegészíti. Ezen kívül, a törvény hatályon kívül helyezi a cserével beköltöző új bérlő mintegy jogfolytató helyzetére utaló szabályt, mert az Lt. 23. § (1) bekezdésének e) pontja értelmében egyértelműen új szerződésről van szó és ennek feltételeit, a fizetendő lakbér összegét a bérbeadó jogosult megállapítani. Ez önkormányzat esetén csak a bérleti rendeletben szabályozott feltételeknek és - a bérlő vagyoni-jövedelmi helyzetének megfelelő - lakbérmértéknek felelhet meg, így ennek alapján az új bérlő hátrányos helyzetbe egyébként nem kerülhet.

Kifejezetten az önkormányzatok tekintetében új szabály, hogy a törvény már nem bízza a helyi rendeletre a másik lakásra való csere kikötésének lehetőségét és egyértelművé teszi, hogy önkormányzati lakás bérleti joga csak másik lakás tulajdonjogára vagy bérleti jogára cserélhető (így pl. haszonélvezeti jogra, vagy albérleti jogra nem). A további kiegészítés az önkormányzati lakásokra vonatkozóan tételesen tartalmazza, hogy a bérbeadó a hozzájárulást megelőzően milyen határidővel és milyen dokumentumok benyújtását kérheti a cserepartnertől, továbbá - a dokumentumok, illetve a helyszíni megtekintés alapján felmerülő - fiktív csere kétsége esetén a hozzájárulást megtagadhatja. Ezeket az eljárási szabályokat a jövőben a törvény alapján - helyi rendeleti szabályozás nélkül - az önkormányzati bérbeadó szerveknek, személyeknek alkalmazniuk kell, ami nagymértékben hozzájárul a lakásmaffia tevékenység visszaszorításához.

A törvény 12-14. §-ainak részletes indokolását - a módosítás során a törvény eredeti szerkezetének megtartása következtében - az érintett témakörök tartalmazzák (unoka fogalma, írásbeli szerződés, lakbérek mértéke), míg a 10. § elírást pontosít.

A 15-20. §-hoz

A törvény egyértelművé teszi, hogy az önkormányzati helyiségbér mértékét a helyi rendeletben szabályozni nem lehet, mert a helyiségbér összegében önkormányzati tulajdonnál is a felek szabad megállapodása az irányadó (a lakásokkal ellentétben, a pályáztatott helyiségnél a fizetendő bérre, lehet licitáltatni).

A gyakorlati igények elfogadása alapján a törvény lehetővé teszi, hogy a bérbeadó hozzájárulása esetén a bérlő a helyiség egészét albérletbe adja, mert a helyiségekben - a lakásokkal ellentétben - szolgáltató, kereskedelmi, üzleti stb. tevékenységet folytatnak, valamint a bérbeadó ilyenkor is jogosult a helyiségben végezhető tevékenységi kör meghatározására. A hozzájárulás megszerzésének kötelezettsége meggátolja a Lakástörvény 1994. január 1-jei hatálybalépését megelőzően bérbeadói hozzájárulás nélkül történt albérletbe adásokat, amelyeket a (most már hatályon kívül helyezésre kerülő) 78. § átmeneti szabályai szerint rendezni kellett. A helyiség albérletbe adásának új szabálya egyébként, a polgári jog szabályai szerinti üzemeltetési szerződés megkötésének lehetőségét továbbra sem gátolja.

Lényeges módosítás, hogy a jövőben a határozatlan időre bérbe adott önkormányzati helyiség esetén a szerződés rendes felmondására - az állami, és az egyéb tulajdonra 1994. január 1. óta hatályos rendelkezéssel azonosan - egy éves felmondási idő az irányadó. Az eddigi öt év kikötése a gyakorlatban nem érvényesült, mert az önkormányzatok ezeket a szerződéseket határozott időre adták és adják bérbe (a rendes felmondás kérdése ilyenkor fel sem merülhet). Az állami és az egyéb tulajdonú bérletek bérlői tekintetében egyébként is negatív különbségtétel - tekintettel az eltelt több mint 10 évre - ma már nem indokolható. A korábbi szerződésekre a kereskedelmi, a vendéglátó-ipari és fogyasztási szolgáltató tevékenységet végző állami vállalatok vagyonának privatizálásáról (értékesítéséről, hasznosításáról) szóló 1990. évi LXXIV. törvénnyel, az ún. Előprivatizációs törvénnyel bevezetett és a Lakástörvény által meghosszabbított összesen 14 éves felmondási moratórium pedig, a felmondási idővel együtt számítva, 2005. január 1-jén letelt. Összességében, az 1994-ben még indokolható kötöttséget az önkormányzati tulajdonra is meg kell szüntetni, mert az önkormányzati helyiségtulajdon korlátozása csak átmenetileg volt elfogadható. Mindez összhangban van az Alkotmánybíróság 64/1993. (XII. 22.) AB határozatában megfogalmazottakkal. E szerint az önkormányzati helyiségvagyon - ellentétben az önkormányzati lakásokkal - ugyanúgy a szabad vállalkozás körébe tartozik, mint bármely állami, vagy egyéb tulajdonú helyiség.

A 21-26. §-hoz

A törvény az önkormányzati lakásokra 1995. november 30-ig fennállt vételi jog megszűnésére tekintettel, a törvény vételi jogra vonatkozó rendelkezéseit elhagyja, egyértelművé téve ezáltal, hogy a volt állami (tanácsi) bérlakások bérlőit ma már ugyanúgy csak az e törvény szerinti elővásárlás joga illeti meg, mint az állami lakások bérlőit. A vételi jog fennállása kérdésében megindult és még nem befejezett bírósági eljárásokban a megindításkor hatályos jogszabályi rendelkezések alkalmazására a törvény szerinti új átmeneti rendelkezések adnak jogi garanciát.

A törvény hatálybalépése óta eltelt időszak gazdasági-társadalmi körülményeinek változása és az önkormányzat, valamint az állam tulajdonjogának védelme indokolja, hogy az eddigi 25 éves részletfizetési kedvezményt és 10%-os első vételár-részlet kikötését a törvény 15 évre és 20%-ra módosítja. Ez összhangban áll a lakásukat megvásárolni képes bérlők fizetőképességével, egyúttal lehetővé teszi, hogy a tulajdonos önkormányzat hamarabb hozzájusson az őt megillető vételárhoz.

A 27. §-hoz

A törvény eleget tesz annak a hosszú évek óta, lényegében a rendszerváltozás következtében felmerült - és a lakásmaffia-tevékenység megelőzése miatt az utóbbi években megerősödött - megalapozott igénynek, hogy a lakásjogi rendelkezéseken alapuló, de jelenleg csak kormányrendeleti szinten szabályozott ingatlanközvetítői szakmai tevékenység alapvető szabályait törvénynek kell tartalmaznia.

A törvény ezért - a társasházakról szóló 2003. évi CXXXIII. törvényben, az ún. Társasházi törvényben az ingatlan-, és a társasházkezelésre irányadó szabályozáshoz hasonlóan - meghatározza az ingatlanközvetítés fogalmát, továbbá az üzletszerű ingatlanközvetítői tevékenység végzéséhez a szakképzésről szóló 1993. évi LXXVI. törvény, az un. Szakképzési törvény felhatalmazásával kiadott külön jogszabály (miniszteri rendelet) szerinti szakképesítés kötelező megszerzésére, és ennek igazolásával a nyilvántartás vezetésére vonatkozó előírásokat.

E mellett - hangsúlyosan figyelembe véve a lakásmaffia tevékenység megelőzését célzó 71/2004. (VI. 22.) OGY határozat III/6. pontjában előírt feladat teljesítéseként elkészített új, emelt szintű ingatlanvagyon-értékelő és közvetítői tevékenységre vonatkozó szakképesítési követelményrendszert - a törvény meghatározza ennek a tevékenységnek a fogalmát is, továbbá az üzletszerű végzéshez kapcsolódó kötelezést és nyilvántartásba vételt.

A fentieknek megfelelően a középfokú képesítést adó ingatlanközvetítésre, továbbá az emelt szintű képesítést nyújtó ingatlanvagyon-értékelő és közvetítő tevékenységre vonatkozó törvényi keretszabályokat a Lakástörvénynek kell tartalmaznia. Mindkét szakmai képesítési rendszer a lakások és a nem lakás céljára szolgáló helyiségek, az ezeket magukban foglaló épületek és a hozzájuk tartozó földrészletek, továbbá a beépíthető telkek bérletét és elidegenítésüket (adásvételüket, cseréjüket) tartalmazó, a Ptk. felhatalmazása alapján kiadott Lakástörvény - az ingatlanközvetítés tekintetében jelenleg még a törvény által hatályon kívül helyezett 49/1982. (X. 7.) MT rendelet és 13/1988. (XII. 27.) ÉVM rendelet - rendelkezésein alapul. Mindkét tevékenység a törvényben meghatározott szakmai területeken, a hivatkozott ingatlanok körében ugyanúgy az előírt műszaki, gazdasági és jogi követelmények együttes, átfogó ismeretét és alkalmazását követeli meg, mint ahogyan azt a társasház-kezelési, és az ingatlankezelési tevékenységek tekintetében a Társasházakról, illetőleg a Lakásszövetkezetekről szóló külön törvények tartalmazzák.

Az új szabályozás összességében a lakás-és helyiségbérlet illetve elidegenítés (adásvétel és csere) közvetítéséhez, valamint az ingatlanvagyon értékeléséhez a megrendelők (bérlők, bérbeadók, tulajdonosok) számára lényegesen nagyobb jogbiztonságot, a valóban szakértelemmel rendelkező ingatlanszakértők igénybevételét, ezáltal a visszaélések számottevő visszaszorítását eredményezi. Nem utolsó sorban a Lakástörvénynek a törvényben megfogalmazott előírásai és a Társasházi törvény 2004. január 1-jén, továbbá a Lakásszövetkezeti törvény 2005. január 1-jén hatályba lépett rendelkezései alapján, teljes körűvé válik a jogbiztonság a kiemelt jelentőségű nemzeti ingatlanvagyon fenntartásában, kezelésében és fejlesztésében, továbbá a mindenkori tulajdonosok, bérlők, használók kötelezettségeinek elvégzésében, jogaik gyakorlásában.

A 28-33. §-hoz

A módosítás nem érinti az önkormányzatnak azt a törvényi kötelezettségét, hogy a településen szociális helyzetük alapján rászorulók részére történő bérbeadás szabályait a bérleti rendeletében meg kell határoznia (ennek alapján a döntő többség a megüresedő lakásokra kiírt pályázatában jelöli meg a szociális rászorultság feltételeit). A gyakorlati igények, illetve a nagyobb városok egy részében bevezetett helyi lakásigénylési rendszer tapasztalatai alapján azonban szükséges, hogy a törvény nevesítse az éves lakásigénylési rendszer szociálisan rászorulók részére való alkalmazásának lehetőségét. Az ilyen családok jövedelmi helyzete miatt a törvénynek rendelkeznie kell arról is, hogy a lakásigénylések benyújtásának feltételeként az igénylők által történő ellenérték megfizetése nem írható elő.

Az 1994. január 1. óta bekövetkezett jogszabályi változások és a gyakorlati tapasztalatok teszik szükségessé a fővárosi közgyűlésnek a fővárosi kerületek lakbér-megállapítási elveire szűkített hatáskörének megfogalmazását, mert a kerületi önkormányzatoknak kell - tulajdonosként - a törvény keretein belül a lakásaik bérbeadásáról és az épületek fenntartásáról gondoskodniuk. Indokolt a bérleti joggal terhelt lakás és helyiség apportálási tilalmának főszabályként való fenntartása is. Pontosítást jelent, hogy az Övt. alapján a KVSZ illetve jogutódja (KVI) vagyonkezelésében lévő lakások és helyiségek bérletére és - a bizonytalan joggyakorlat miatt tett kiegészítés értelmében az elidegenítésükre - vonatkozóan a fekvés szerinti önkormányzat rendeletét kell alkalmazni. E mellett a törvény előírja az 1998. évi XXXIX. törvénnyel az Egészségbiztosítási Pénztár tulajdonából állami tulajdonba és az Országos Egészségbiztosítási Pénztár (OEP) vagyonkezelésébe került, bérbeadás útján hasznosított lakásokra és helyiségekre is - igazodva a bekövetkezett változáshoz, az ilyen bérlők biztonsága érdekében - a helyi önkormányzati rendeleti szabályok alkalmazását.

A törvény a bekövetkezett jogszabályi változásoknak megfelelően pontosítja a 87. § (1) bekezdésének bevezető szövegét, azonban a szabályozás érdemi részén nem változtat. Az (1) bekezdés b) pontja szerinti kiegészítés a törvény 3. § (1) bekezdésében említett óvadék kikötésének lehetőségére utal. Lényeges változás, hogy az 55. § (2) bekezdés hatályon kívül helyezéséből következően, az e törvény alapján elővásárlásra jogosultak (bérlő, bérlőtárs, stb.) részére történő elidegenítésre akkor is az illetékes miniszter rendeletének szabályait kell alkalmazni, ha a lakás (a nem lakás céljára szolgáló helyiség) nem a 81. § (1) bekezdésben meghatározott Övt. alapján került a KVSZ illetőleg a jogutód KVI vagyonkezelésébe. Nem indokolható ugyanis, hogy az eredendően az Övt. szerinti lakásvagyonra irányadó rendelkezések (a helyi önkormányzati rendelet szabályai) az e körön kívüli, illetve utóbb bármilyen jogcímen a KVI vagyonkezelésébe kerülő további lakások elővásárlási jogosultjaira is vonatkozzanak. A jövőben az ilyen állami lakások tekintetében - az Övt-vel nem érintett minden más állami lakással megegyező módon - az illetékes miniszteri rendelet szabályait kell alkalmazni. Eltérés egyébként csak a vételár megfizetésének kedvezményeiben mutatkozhat, mert a törvény az önkormányzati, és az állami lakásokra azonosan határozza meg a lakott forgalmi érték figyelembe vételét, a részletfizetés időtartamát és az első részlet mértékét.

A 34. §-hoz

A törvény jelenleg az átmeneti rendelkezések között tartalmazza az otthonházakra, ezen belül a nyugdíjasok házára, a fiatalok elhelyezését szolgáló garzonházakra, és a szobabérlők házára vonatkozó alapvető szabályokat. A gyakorlati élet bizonyította, hogy ezekre a speciális elhelyezési formákra a jövőben is, hosszú távon szükség van, ezért a törvény önálló alcímen, főszabályként emeli át a vonatkozó rendelkezéseket. A módosítás a törvény hatályának meghatározásánál egyértelművé teszi, hogy a felsorolt lakásellátási formák az otthonházak körébe tartoznak (1. §).

A 35-37. §-hoz

A törvény pontosításokat fogalmaz meg a bírósági végrehajtásról szóló 1994. évi LIII. törvény, valamint a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseire utalással. A törvény - az eredeti 2. számú melléklet helyett kodifikációs követelmények miatt új 91/A. §-ként meghatározott értelmező rendelkezések között - pontosítja a lakószoba és a félszoba fogalmát, kiegészíti a főzőhelyiség megjelölését, továbbá meghatározza a jogcím nélküliek, a műteremlakás, a műemléképületben lévő lakás, a gyermek és a szülő fogalmát, valamint a Lakástörvény alapján elővásárlásra jogosultak körét.

A 38. §-hoz

A lakásmaffia-tevékenység visszaszorítását célzó - a bevezetőben hivatkozott - Országgyűlési határozatban foglaltakra figyelemmel a törvény egy új, 2. számú mellékletben tételesen hivatkozik azokra a normatív törvényi rendelkezésekre, melyek alapján az önkormányzati bérleti, és elidegenítési rendeletek szabályait meg kell állapítani. Erre szükség van azért is, mert a törvény hatályosulásának átfogó (legutóbb 2001-2002-ben elvégzett) felülvizsgálata, illetve az egyedi ügyekben szerzett tapasztalatok során több önkormányzat rendeletében előfordultak olyan szabályok, amelyek a törvény értelmében nem az önkormányzati tulajdonra vonatkoznak, így azok megváltoztatását kellett kezdeményeznünk. (Pl. a törvény ugyanazon §-on belül, a nem önkormányzati tulajdonú lakásba jóval szűkebb személyi kör bérbeadói hozzájárulás nélküli befogadását teszi lehetővé, mint önkormányzati lakás esetén).

-----STARTING---POINT---VEGE---

A 39-45. §-hoz

A törvény átmeneti rendelkezései biztosítják, hogy a hatályba lépést megelőzően szóban, vagy ráutaló magatartással létrejött bérleti (albérleti) szerződéseket utólag sem kell írásba foglalni, továbbá a vételi jog fennállása kérdésében a jogvita keletkezésekor hatályos rendelkezéseket kell alkalmazni. Az átmeneti szabályok rendezik továbbá a szükséglakás ismételten lakásként való bérbeadásának tilalmát, a Lakástörvény hatálybalépését megelőzően létrejött és még fennálló egyéb tulajdonú lakásbérleti szerződések felmondására a szerződés megkötésekor irányadó jogszabályok alkalmazását, a lakás-használatbavételi (igénybevételi) díj, és a lakásépítési hozzájárulás visszafizetésének szabályait, valamint a hatályba lépés előtt megszerzett ingatlanközvetítői szakképesítés és nyilvántartásba vétel érvényességét.

A törvény - 2006. március 31. napjával történő hatálybalépésével egyidejűleg - a törvénynek az új rendelkezések miatt szükséges, illetőleg a már idejétmúlt egyes szabályait hatályon kívül helyezi. Ezek olyan, korábban még indokolható, de oka-fogyott vagy a jövőben túlzott kötöttséget jelentő rendelkezések, mint:

- a lakás nem lakás céljára való bérbeadásának kötelező rendeleti szabályozására, a Lakástörvényt megelőző jogszabályok szerinti tartási szerződés átmeneti szabályaira, az ún. jóhiszemű jogcímnélküliek elhelyezésére, az önkormányzati lakás leendő bérlő általi megépítésére, a bérleti jogról való ún. lemondásra, a használatbavételi díj átmeneti szabályaira, továbbá

- az 1994. június 30-ig fennállt lakbér-moratóriumra, a Lakástörvény hatálybalépését megelőzően létrejött bérlőtársi jogviszonyokra, illetőleg a helyiségeknél az ún. Előprivatizációs törvény miatt előírt és letelt felmondási moratóriumra, a helyiség albérletbe adásánál 1994. március 1-jéig fennállt átmeneti szabályokra, továbbá

- a Lakástörvény hatálybalépésekor a korábbi jogszabályok alapján megindult és folyamatban volt hatósági eljárások lezárásának átmeneti szabályaira

vonatkoztak.

A törvény szerint a hatálybalépésével azonos időpontban (2006. március 31. napján) kell az új törvényi rendelkezések alapján módosított/kiegészített önkormányzati, és miniszteri rendeleteknek hatályba lépniük.

A törvény meghatározza azokat az új rendelkezéseket, amelyeket a jogbiztonság érdekében csak a hatályba lépést követően létrejött új szerződések illetve bérbeadói hozzájárulások esetében kell alkalmazni (óvadék fizetésének és a lakásban való életvitelszerű bentlakás kikötésének lehetősége, a lakáson belüli költségek viselésének új szabályai, az önkormányzati helyiségbérleti szerződés egy éves felmondási időtartama, a lakáscserékhez történő bérbeadói hozzájárulás eljárási szabályai, valamint elidegenítés esetén a részletfizetés időtartama és az első részlet mértéke).

A törvény megfelelő felkészülési időt ad az új ingatlanvagyon-értékelő és közvetítő tevékenységre vonatkozó szakképzettség kötelező megszerzésére és a nyilvántartásba vételre. Minthogy teljesen új képzésről van szó, nem merül fel a „felkészületlenség” illetve a nem kellő jogbiztonság kérdése. Az első képzések - előreláthatólag - 2005. őszén megkezdődhetnek, a képzési idő a félévet meghaladja. Így az ehhez kapcsolódó törvényi rendelkezések 2006. szeptember 1. napján hatályba léphetnek; a mielőbbi hatályba lépés - figyelemmel az ún. lakásmaffia-tevékenység megelőzésére is - a később induló és befejeződő képzések tekintetében hasonlóképpen szükséges.

A törvény hatályon kívül helyezi az árak megállapításáról szóló 1990. évi LXXXVII. törvénynek az önkormányzati, valamint az 1989. január 1. előtt létrejött magántulajdonú lakásbérletekre vonatkozó ún. árhatósági jogkörét is. Az önkormányzat ugyanis a saját tulajdonára nem „hatóság”-ként, hanem tulajdonosként jogosult és köteles a rendeletében a lakbérek mértékét szabályozni.

A nem önkormányzati tulajdonra pedig ma már teljesen indokolatlan fenntartani az önkormányzat által megszabható „felső határ” előírásának lehetőségét. Az ilyen bérleteknél a lakbér összegében a felek teljesen szabadon állapodhatnak meg - amit a mindenkori piaci viszonyok befolyásolnak -, továbbá a Lakástörvény már korábban az összes többi magánbérletre (legutóbb 1997-ben az 1953. előtt vagy azt követően hatósági határozattal létrejött ún. kényszerbérletekre is) hatályon kívül helyezte az önkormányzat árhatósági jogkörét.

A 46. §-hoz

A törvény a bírósági végrehajtásról szóló 1994. évi LIII. törvény (a továbbiakban: Vht.) rendelkezéseit kiegészíti egy új, 183/A. §-sal. Ennek lényege, hogy a határozott időre kötött lakás-és helyiségbérleti szerződések esetén a határozott idő lejártát követően - ha a bérlő a lakást, helyiséget nem adja vissza kiürítve a bérbeadónak - az önkényesen elfoglalt lakás kiürítésére vonatkozó 183. § rendelkezései alkalmazhatók legyenek. A téli időszakban azonban ilyen esetekben is figyelembe kell venni a Vht. 182/A. § szabályait azzal azonban, hogy az ingatlan a kiürítés szempontjából nem tekinthető önkényesen elfoglalt lakásnak.

Az új lehetőség bevezetése megelőzi a hosszadalmas bírósági eljárásokat, egyúttal biztonságossá és kiszámíthatóvá teszi a bérbeadók (tulajdonosok) számára a lakás (helyiség) birtokba vételével, ismételt bérbe adásával, más hasznosításával, vagy az elidegenítéssel kapcsolatos jogainak gyakorlását. A jogintézmény bevezetése összhangban áll a Lakástörvény 23. § (2) bekezdésének és 36. § (1) bekezdésének rendelkezéseivel, melyek értelmében a meghatározott idő elteltével a szerződés megszűnik, ezért a szerződés felmondására és a lakáskiürítés iránti bírósági eljárás megindítására nincs szükség.