2018. évi LXXX. törvény indokolása

a Nemzeti Média- és Hírközlési Hatóság 2017. évi egységes költségvetésének végrehajtásáról

Általános indokolás

A Nemzeti Média- és Hírközlési Hatóság (a továbbiakban: Hatóság) elnöke a médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 134. § (3) bekezdésében foglalt határidőig benyújtotta a 2017. évi - a Nemzeti Média- és Hírközlési Hatóság Médiatanácsának költségvetését is magába foglaló - egységes költségvetéséről szóló törvényjavaslat-tervezetét az Országgyűlés költségvetési ügyekben illetékes bizottságához.

A Költségvetési bizottság a Hatóság 2017. évi egységes költségvetéséről szóló törvényjavaslatot az Országgyűlés elé terjesztette, melyet az a megtárgyalást követően a 2016. évi CXXIV. törvénnyel fogadott el.

A Hatóság kiadási és bevételi főösszege 35 300,0 millió Ft-ban került jóváhagyásra, a Médiatanács működési költségvetését pedig 452,5 millió Ft összeggel hagyta jóvá az Országgyűlés.

A Médiatanács kezelésében lévő bevételek és kiadások 2017. évi főösszege 1 054,0 millió Ft, a jóváhagyott előirányzatok szerint.

Az Mttv. 136. § (15) bekezdése alapján, a Hatóság egységes költségvetésének mellékleteként a Médiaszolgáltatás-támogató és Vagyonkezelő Alap 2017. évi költségvetését 79 876,2 millió Ft összeggel hagyta jóvá a törvényhozó testület.

Az Mttv. 134. § (3) bekezdésében és a (10) bekezdésében foglaltaknak megfelelően a Nemzeti Média- és Hírközlési Hatóság elnöke elkészítette az egységes költségvetés végrehajtásáról szóló zárszámadási törvényjavaslatot, melyet a jogszabályi rendelkezéseknek megfelelően határidőben benyújtott Országgyűléshez, annak Költségvetési bizottságán keresztül.

Részletes indokolás

Az 1. §-hoz

A rendelkezés a Nemzeti Média- és Hírközlési Hatóság 2017. évi költségvetésének végrehajtása alapján a bevételi és kiadási főösszegeket tartalmazza. A bevétel 36 257,8 millió Ft, míg a kiadás 32 665,1 millió Ft volt.

A 2. §-hoz

A Hatóság bevételeinek forrásonként részletezett összegét tartalmazza.

A 3. §-hoz

A Hatóság kiadásainak teljesítését mutatja be kiadási célcsoportonként.

A 4. §-hoz

A rendelkezés megállapítja a pénzmaradvány és a tartalékok összegét. Felhatalmazást ad a pénzmaradvány egy részének felhasználására, meghatározva a jogcímeket.

Az 5. §-hoz

E rendelkezések a Médiatanács működési bevételének és kiadásának elszámolását, valamint a Médiatanács által kezelt előirányzatok felhasználását tartalmazzák.

A 6. §-hoz

E szakasz a Médiaszolgáltatás-támogató és Vagyonkezelő Alap zárszámadását foglalja magában.

A 7. §-hoz

Hatályba léptető rendelkezés.