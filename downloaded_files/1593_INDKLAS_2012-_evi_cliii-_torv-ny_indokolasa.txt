2012. évi CLIII. törvény indokolása

Magyarország 2012. évi központi költségvetéséről szóló 2011. évi CLXXXVIII. törvény módosításáról

Általános indokolás

A törvény elsődleges célja a költségvetési törvény módosításával felemelni azt az értékhatárt, amelyre az állami vagyonról szóló 2007. évi CVI. törvény 36. § (4) bekezdése kiutal.

Részletes indokolás

Az 1. §-hoz

Az állami vagyonról szóló 2007. évi CVI. törvény (a továbbiakban: Vtv.) 36. § (2) bekezdésének c) és d) pontjai alapján állami vagyon tulajdonjoga ingyenesen átruházható helyi önkormányzat javára törvényben vagy törvény felhatalmazása alapján kiadott jogszabályban foglalt feladatai elősegítése érdekében, valamint többcélú kistérségi társulás javára feladatai ellátásának elősegítése érdekében. Ezen ingyenes vagyonjuttatásokról a Kormány nyilvános határozattal dönt.

A Vtv. 36. § (4) bekezdése alapján (2) bekezdés c) és d) pontja alapján ingyenesen átruházható vagyontárgyak összesített értéke nem haladhatja meg az adott évi költségvetési törvényben meghatározott keretösszeget. Magyarország 2012. évi központi költségvetéséről szóló 2011. évi CLXXXVIII. törvény (a továbbiakban: Köt. tv.) 5. § (3) bekezdés d) pontja alapján a Vtv. 36. §-ának (4) bekezdésében meghatározott ingyenesen átruházható vagyontárgyak 2012. évi összesített bruttó forgalmi értéke jelenleg 5 milliárd forint lehet. 2011-ben ez az összeg 10 milliárd Ft volt.

A törvény a hatályos törvényi rendelkezés szerinti 5 milliárd Ft-os keretösszeget 15 milliárd Ft-os mértékben állapítja meg. A 2012. évi keretösszeg szinte teljes mértékben felhasználásra került. Ugyanakkor a települési önkormányzatok folyamatosan nyújtanak be igényléseket az állami vagyon ingyenes juttatására vonatkozó döntések előkészítését végző Magyar Nemzeti Vagyonkezelő Zrt.-hez.

Az államháztartási törvény 2012. január 1-jén hatályba lépett módosítása alapján az ingyenes átadások a költségvetés hiányát nem növelik. Az átadások nyomán a nem - vagy nem hatékonyan - hasznosított vagyontárgyak fenntartási, üzemeltetési, őrzési költségének megtakarításával a központi költségvetés állami vagyonnal kapcsolatos kiadásai csökkennek.

Az állami vagyontárgyak ingyenes átadása a helyi önkormányzatok és többcélú kistérségi társulások részére elősegíti az érintett települések, térségek fejlesztését, javítja az önkormányzati feladatok ellátásának hatékonyságát, a helyi lakosság közszolgáltatásokkal való ellátását.

A 2. §-hoz

A hatályba léptetésről szóló rendelkezés.