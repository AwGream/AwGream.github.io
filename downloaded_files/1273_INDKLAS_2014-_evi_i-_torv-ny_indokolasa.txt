2014. évi I. törvény indokolása

a Magyarország Kormánya és Georgia Kormánya között a nemzetközi közúti személyszállításról és árufuvarozásról szóló Megállapodás kihirdetéséről

Általános indokolás

A törvény célja a Magyarország és Georgia között a nemzetközi közúti személyszállításról és árufuvarozásról szóló Megállapodás (a továbbiakban: Megállapodás) kötelező hatályának elismeréséhez szükséges felhatalmazás megszerzése és kihirdetése.

A földrajzi távolság és közlekedés-szakmai érdekek hiánya miatt a közúti fuvarozás területén a kétoldalú egyezményes háttér kialakítása Georgiával jóval az ország függetlenné válását követően kezdődött meg. A georgiai féllel 2006-ban cseréltünk először megállapodás-tervezetet és annak szakértői kidolgozását levelezés útján folytattuk. Az egyeztetésekkel egyidejűleg a georgiai fuvarozók részéről egyre nagyobb érdeklődés mutatkozott az európai piacokra való eljutás iránt. A georgiai fél közvetlen engedélycserére tett javaslatot, amely szakmailag is sürgetővé és szükségessé tette a megállapodás-tervezet mielőbbi véglegesítését.

A kidolgozott Megállapodás a kétoldalú vagy tranzitban átmenő közúton végzett személyszállítási és árufuvarozási tevékenységet szabályozza. A Megállapodás rögzíti a személyszállítás, illetve árufuvarozás végzésének feltételeit és kereteit, az árufuvarozás adó- és engedélymentességének eseteit, szabályozza a túlméretes vagy veszélyes áruk szállítását, rendelkezik a fuvarozó kötelezettségeiről és a szabálysértés esetén hozandó intézkedésekről, valamint meghatározza a megállapodás végrehajtásáért felelős illetékes szerveket és bizottságot.

A Megállapodás aláírására 2013. szeptember 30-án Tbilisziben, a Magyar-Georgiai Gazdasági Együttműködési Kormányközi Bizottság társelnökeinek találkozóján került sor.

A közúti személyszállításról és árufuvarozásról szóló magyar-georgiai megállapodás - a nemzeti szabályozásokkal és a közösségi joggal összhangban - megteremti a két ország közötti közúti fuvarozás jogi kereteit.

A közúti kapcsolatok egyezményes szabályozása mindkét fél érdeke. A dokumentum hozzájárul az ország keleti irányú gazdasági kapcsolatainak erősítéséhez és elősegítheti a kétoldalú kereskedelmi-gazdasági kapcsolatok erősítését

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés adhat felhatalmazást.

A 2. §-hoz

A Megállapodás szövegének végleges megállapítását követően, az Nsztv. 9. §-a értelmében, a Megállapodást törvényben kell kihirdetni.

A 3. §-hoz

A Megállapodás a közúti személyszállítás és árufuvarozás területén való kétoldalú együttműködés kialakítása és elmélyítése érdekében jött létre.

A Megállapodás 1. cikke a Megállapodás tárgyi hatályát, 2. cikke a fogalom meghatározásokat tartalmazza.

A Megállapodás 3. cikke rögzíti a menetrend szerinti, a 4. cikke a nem menetrend szerinti, az 5. cikke pedig a külön menetrend szerinti autóbuszjárat indításának feltételeit tartalmazza.

A Megállapodás 6. cikke szabályozza az árufuvarozás végzésének feltételeit, a 7. cikke felsorolja az adó- és engedélymentesen végezhető fuvarozásokat. A 7. cikknek - tartalma szerint és az 1. cikk 2. bekezdésével is összhangban - nem célja áfamentesség biztosítása. A 7. cikk szerinti adómentesség alatt gépjárműadó alóli mentességet kell érteni. A 8. cikk a túlméretes, illetve veszélyes árut szállító gépjárművek számára tartalmaz előírást.

A Megállapodás 9. és 10. cikke a fuvarozók kötelezettségeit határozza meg a másik ország nemzeti jogszabályainak betartására és felelősség-biztosítás meglétére vonatkozóan.

A Megállapodás 11. cikke a gépjárműadó alól mentes szállítások és fuvarozások útdíj-fizetési kötelezettségét, a 12. cikke a fuvarozással kapcsolatos vám- és adószabályokat foglalja össze.

A Megállapodás 13. cikke tartalmazza a kabotázs fuvarozás tilalmát. A 14. és 15. cikkek a határ- és egyéb ellenőrzésekre vonatkozó szabályozásokat rögzítik.

A Megállapodás alkalmazása céljából a Felek Vegyes Bizottságot hoznak létre, amelynek működési kereteit, tagjait, a Bizottság jogosultságait, az ülések összehívásának rendjét a 16. cikk rögzíti.

A Megállapodás 17. cikke záró rendelkezésként rendelkezik - többek között - a Megállapodás hatálybalépésének, módosításának, illetve felmondásának feltételeiről.

A 4. §-hoz

A Megállapodás, a 17. cikk (2) bekezdésének értelmében azon utolsó írásbeli értesítés kézhezvételének napját követő harmincadik napon lép hatályba, amelyben a Szerződő Felek diplomáciai úton értesítették egymást a Megállapodás hatálybalépéséhez szükséges belső eljárások teljesítéséről.

A fentiek naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a közlekedésért felelős miniszter gondoskodik.