1996. évi LXXXV. törvény indokolása

az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról

-----STARTING---POINT---ALTALANOS--- 

Az illetéktörvényt legutóbb a gazdasági stabilizációt szolgáló egyes törvénymódosításokról rendelkező törvény korrigálta. Az újabb felülvizsgálatot a mögöttes jogintézményekben bekövetkezett változások, az eljárási illetékek értékvesztése, valamint a jogalkalmazás során felmerült vitás kérdések megoldása motiválta.

1. A Javaslat a vagyonszerzési illetékek körében - a mértékek változatlanul hagyása mellett - mindössze néhány, ám jogalkalmazási szempontból jelentős módosítást tartalmaz. Az ítélkezési gyakorlat alakulására figyelemmel pontosítja az ún. cserét pótló adásvétel szabályait. Az ismert illetékalap kedvezményt a törvény változatlanul azoknak a lakástulajdont szerzőknek biztosítja, akik másik lakástulajdonukat a vásárlást megelőző vagy azt követő egy éven belül eladják. A Javaslat célja, hogy kiküszöbölje annak a lehetőségét, hogy a kedvezmény több lakás vásárlása esetén a forgalmi értékek összevonása útján is érvényesüljön.

2. Az ingatlan-, valamint gépjárműforgalmazás sajátos esete a vagyontárgyak ún. pénzügyi lízing konstrukció keretében történő értékesítése, mely a gazdasági fejlődéshez szükséges beruházásoknál egyre fontosabb szerephez jut. A hasonló vagyontárgyakat forgalmazók vagyonszerzéseivel való azonos megítélés elkerülhetetlenné teszi az illetékalanyok e körére is az illetékkedvezmény, illetékmentesség kiterjesztését.

3. Az államigazgatási, és a bírósági eljárási illetékekre jellemző szolgáltatás-ellenszolgáltatás elvéből következik, hogy az illetéknek az eljárásra fordított költségekkel arányban kell állnia, azokat részben vagy egészben fedeznie kell.

Az eljárási illetékek körében előirányzott módosítások az értékarányok változásához igazítják egyes államigazgatási eljárási illetékek tételes mértékeit. A változtatások kizárólag azokra az eljárásokra szorítkoznak, amelyeknek nagyságrendje az adott eljárással felmerülő költségekhez képest aránytalanul alacsony. A korrekció érinti az államigazgatási eljárások un. általános tételű illetékét, néhány speciális eljárás illetékét és a fellebbezési illeték minimumát, továbbá egyes bírósági eljárások kirívóan alacsony illetéktételeit, illetve a százalékos illetékek alsó határát. Ez utóbbiak fő indoka, hogy az elmúlt években tovább nőttek a bíróságokkal szembeni elvárások, bővült a bíróságok hatásköre. A bírósági eljárási illetékek átfogó felülvizsgálatára 1993. évben került sor, az akkor megállapított illetékminimumok időközben elértéktelenedtek, miközben a bírósági ügyek száma és ezzel egyidejűleg a bíróságok személyi és dologi kiadásai tovább növekedtek.

4. A Javaslat nem vállalkozik az államigazgatási, bírósági eljárási illetékek és az igazgatási jellegű szolgáltatási díjak elhatárolási szabályainak kialakítására. A korrekció változatlanul hagyja a díj bevezetésére, az ügykör szerint érdekelt miniszter felhatalmazására vonatkozó rendelkezéseket. Tovább él a törvénynek az a garanciális jellegű megszorítása is, amely szerint a lakosság széles körét érintő díjfizetési kötelezettség csak törvénnyel állapítható meg. A Javaslat csak néhány részletszabály meghatározására korlátozódik, mely mérsékli a díj szabályozással kapcsolatban felmerült problémákat és a túlzott díjtételek bevezetését célzó törekvéseknek határt szab.

A Javaslat a jogalkalmazási tapasztalatok alapján néhány más illetékrendelkezés pontosítását és kiegészítését is végrehajtja.

5. A Javaslat szerinti változtatások a jogértelmezési viták megoldását, valamint a mögöttes jogintézmények, illetve az értékviszonyok változása folytán szükséges korrekciókat tartalmazzák. A valorizálás az illetéktételek mérsékelt emelésével valósul meg, aminek társadalmi-gazdasági kihatása nem tekinthető jelentősnek.

Bevételi kihatását tekintve a bírósági eljárási illetékek minimumának emelésével mintegy 250 millió forint, az államigazgatási eljárási illetékek - beleértve az illetékbélyegben fizetendő engedélyezési illetéket is - változásával 600 millió forint, a pótkocsi szerzése utáni differenciált illeték bevezetésével pedig kb. 100 millió forint, tehát összességében 950 millió forint többletbevétel realizálható. Ebből - a központi költségvetés és az önkormányzatok közötti megosztás alapján - a költségvetést 900 millió forint, az önkormányzatokat pedig mintegy 50 millió forint illeti meg.

Az eljárási illetékek növekedése megfontoltabb eljárás-kezdeményezésre késztethet, azonban a jogérvényesítést nem akadályozza. Ennek garanciájául szolgál, hogy az illetéktörvény elismeri a külön jogszabályokon alapuló költségmentesség intézményét. Ilyen rendelkezést fogalmaz meg az államigazgatási eljárás általános szabályairól szóló törvény, amikor kimondja, hogy az államigazgatási szerv teljes vagy részleges költségmentességet engedélyezhet annak a magánszemélynek, aki kereseti, jövedelmi és vagyoni viszonyai miatt az eljárási költséget (melynek része az illeték is) nem képes viselni. A bírósági eljárásban alkalmazható költségmentesség feltételeit pedig - az illetéktörvény által ugyancsak akceptált - IM rendelet szabályozza. Ezen túlmenően az illetékfeljegyzési jog folytán a bírósági eljárási illeték előzetes megfizetése alóli mentesülésre is lehetőség van.

6. A tulajdoni reformmal, a kárpótlással, a részarány-tulajdon nevesítésével összefüggő feladatok a földhivataloknál több évre elhúzódó, nagyfokú leterhelést okoznak. Az említett feladatok kulturált ellátása, a keletkezett ügyirathátralékok feldolgozása csak a számítástechnikai eszközök igénybevételével történhet, ami viszont jelentős költségigénnyel jár.

A földhivatalok bizonyos szolgáltatásainak ellenértéke jelenleg is díj formájában jelenik meg, vagyis saját bevételt képez. Figyelemmel arra, hogy a költségvetés tovább már nem terhelhető, indokolt a földhivatal leginkább szolgáltatás jellegű tevékenységéért, a hiteles tulajdonilap-másolat kiadásáért fizetendő illetékek díjjá való átalakítása. Ezáltal az eljárás költségét azok viselik, akik a szolgáltatást igénybe veszik, így járulva hozzá a hatóság működésével felmerülő kiadások fedezéséhez.

-----STARTING---POINT---RESZLETES---

Az 1. §-hoz

A Javaslat a teljes személyes illetékmentességben részesülők körébe beépítette a Magyar Nemzeti Bankot, amelynek illetékmentességét ezideig a Magyar Nemzeti Bankról szóló törvény biztosította. A jelenleg hatályos mentességi szabály hatályon kívül helyezéséről a Javaslat 33. §-a rendelkezik.

A 2. §-hoz

A több éve funkcionáló szabályozás illetékalap kedvezményben részesíti azokat a lakástulajdonszerzőket, akik másik lakástulajdonukat a vásárlást megelőző, vagy azt követő egy éven belül eladják. A jól bevált kedvezményi szabály alapját a Javaslat nem érinti, a tulajdonszerző változatlanul nem a megszerzett lakás forgalmi értéke, hanem a vásárolt és eladott lakástulajdon - terhekkel nem csökkentett - forgalmi értékének a különbözete után fizeti az illetéket. Ha a vevő egy éven belül több lakástulajdont értékesít, az illeték alapját képező értékkülönbözet megállapításánál csak a lakás vételét közvetlenül megelőző vagy követő - számára kedvezőbb illetékalapot eredményező - elidegenítést kell figyelembe venni.

A tulajdoni viszonyokban bekövetkező változások nyomán egyre gyakoribb, hogy viszonylag rövid időn belől ugyanaz a személy több lakást értékesít, illetve vásárol. A kialakulóban levő joggyakorlat a vásárolt lakások forgalmi értékének összevonásával, kiterjesztően alkalmazza a kedvezményt.

A Javaslat egyértelműen rögzíti, hogy minden egyes lakásvásárlással szemben csak egyetlen - a vásárlást megelőző vagy követő, de mindenképpen a vagyonszerző számára kedvezőbb illetékalapot eredményező - lakáseladást lehet figyelembe venni a kedvezmény alkalmazása során.Ha a vevő a további lakás vásárlásához kapcsolódóan lakáseladást nem tud igazolni, e szerzése tekintetében az u.n. cserét pótló vételre alkalmazható illetékalap kedvezményre nem tarthat igényt.

A 3. §-hoz

Az ingatlanmobilitás változatlan preferálása mellett az illetékteher továbbhárításából adódó árnövekedés lehetőségét is elkerülve a Javaslat 2%-os illetéket állapít meg az ingatlanalapok, a főtevékenységként ingatlanforgalmazásra jogosult vállalkozók, valamint az ingatlanok pénzügyi lízingjét főtevékenységként végző vállalkozók ingatlanszerzéseire.

A pénzügyi, más szóval finanszírozási lízing tevékenységet főtevékenységként folytató vállalkozások az egyéb kedvezményezett körrel való azonos megítélésének illetékjogi alapja a használatbaadáshoz kapcsolódó vagyonmozgás, mivel a futamidő végén a lízingtárgy a lízingbevevő tulajdonába kerül. [Ettől eltérően nem jellemző a vagyonmozgás (vagyonszerzés) az operatív lízing konstrukció keretében végzett tevékenységre, mivel a lízingtárgy feletti tulajdonjog megszerzésére ez esetben nem kerül sor.] A pénzügyi lízing jelenleg a leggyakoribb lízingtípus. A főtevékenységként, üzletszerűen folytatott pénzügyi lízing rendszeres jellegét indokolja, hogy a pénzügyi lízing tevékenységet folytató vállalkozásoknak törvény által meghatározott mértékű (jelenleg 5 millió Ft) törzstőkével kell rendelkezniük, az Állami Bankfelügyelet felé történt bejelentés alapján működhetnek. Az említett körülmények minden tekintetben azonos rangsorba emelik a pénzügyi lízinget végzőket az ingatlanalap kezelőkkel, illetve az ingatlanforgalmazó vállalkozásokkal.

A kedvezményre jogosultak főtevékenységük szerinti meghatározása - e kiterjesztett körben is - irányadó marad, különbséget téve az eseti jellegű és a rendszeres értékesítések között. A kedvezmény egyik célja ugyanis, hogy ne az esetleges ügyleteket, hanem az értékesítést főtevékenységként végző vállalkozókat támogassa. A főtevékenységként folytatott pénzügyi lízingtevékenység pedig feltételezi annak rendszeres jellegét.

A szabályozási megoldást elsősorban az befolyásolta, hogy a pénzügyi lízing egységes (TEÁOR 6590) "Egyéb pénzügyi tevékenység, a biztosítás és a nyugdíjalap kezelés nélkül" elnevezésű szakágazatba tartozik sok más tevékenységgel együtt. Így elnevezése és jelzőszáma önmagában nem ad elégséges támpontot annak megkülönböztetésére, hogy a pénzügyi lízing tevékenység folytatására jogosult vállalkozó milyen vagyontárgyat (ingatlan, gépjármű) forgalmaz e formában, s ezt főtevékenységként végzi-e. Ezért a Javaslat a jogosultak körét tovább pontosítja és a statisztikai jelzőszám mellett a főtevékenységet az Állami Bankfelügyelet és a Magyar Lízingszövetség nettó árbevételre vonatkozó nyilatkozataitól teszi függővé.

A 4. §-hoz

A kizárólag elektromos hajtómotorral ellátott gépjármű - minthogy beletartozik a gépjármű törvényi fogalmába - illetékezésének feltételeit teremti meg a Javaslat. Az ilyen gépjármű tulajdonjogának megszerzéséhez ma is vagyonszerzési illetékkötelezettség tapad, azonban a járművek sajátosságából adódóan a belső égésű motorral ellátott gépjárművek szerzésére megállapított illetékmérték alkalmazhatatlan. Ennélfogva a vagyonszerzések ténylegesen az illeték hatókörén kívül esnek. A Javaslat az elektromos erőgéppel működtetett gépjármű hajtómotor teljesítményének minden megkezdett 1 kW-ja után 300 Ft elvonást helyez kilátásba.

A megszerzett vagyon értékével arányosabb illetékteher kialakítása céljából a Javaslat a pótkocsi szerzéshez kapcsolódó egységes tételű illetéket - a jármű össztömegétől függően - differenciálja és az elértéktelenedett illeték elvonást 4000, illetve 10.000 forintra emeli.

Az 5. §-hoz

A jelenlegi illetékmentességi szabályok megtartása mellett a Javaslat kibővíti a mentességre jogosult vállalkozói kört a gépjármű lízinget főtevékenységként folytató vállalkozókkal. A Javaslat szerint e mentességre jogosultság a főtevékenység statisztikai jelzőszámával, az Állami Bankfelügyelet nyilvántartásbavételt tanúsító nyilatkozatával, valamint a Magyar Lízingszövetség nettó árbevételre vonatkozó nyilatkozatával igazolható.

A 6. §-hoz

A Javaslat az értékviszonyok módosulása miatt elértéktelenedett u.n. általános tételű eljárási illetéket az első fokú eljárással felmerülő átlagos költségekhez igazítja. (A jelenleg érvényesülő 800 forint illeték 1000 forintra emelkedik).

A Javaslat a jogorvoslatot továbbra is önálló, illetékköteles eljárásnak tekinti, melynek igénybevétele esetén az illetéket az alapeljárásban történt illetékfizetéstől függetlenül kell megfizetni. A Javaslat fenntartja a fellebbezési eljárás százalékos mértékének számítási módját és nem változtatja annak maximumát, de az eljárások megnövekedett munka és költségigénye miatt a fellebbezési eljárásban fizetendő illetékminimum összegét 1000 forintról 2000 forintra emeli.

A 7. §-hoz

A Javaslat a tanácsi szakigazgatási szervek megszüntetése és a hatósági jogkörök jegyzőhöz történt telepítése miatt kialakult helyzet figyelembevételével újraszabályozza az egy beadványban előterjesztett, és a jegyző különböző hatásköreit érintő - külön határozatot igénylő - kérelmek illeték vonzatát. Eszerint az ugyanazon szerv különböző hatásköreibe tartozó kérelmek mindegyike után le kell róni az eljárási illetéket még akkor is, ha azokat egy beadványban terjesztik elő.

A módosítást követően az egy beadványban előterjesztett több kérelem esetén az illeték egyszeri megfizetésére vonatkozó szabály (Itv. 31. § (3) bekezdés) csak akkor alkalmazható, ha ugyanattól a szervtől egyazon hatáskörében eljárva, több ügy eldöntését kérik.

A 8. §-hoz

A Javaslat az önálló bírósági végrehajtónak az általa lefolytatott eljárással összefüggésben kezdeményezett eljárásával bővíti a tárgyi illetékmentes eljárások körét, figyelemmel a megyei bírósági végrehajtó és az önálló bírósági végrehajtó eljárásának illetékjogi szempontból egységes kezelésére.

A Javaslat az adóhatóságnál és vámigazgatási ügyben a vámhatóságnál folyó eljárásokra biztosított indokolatlan kedvezményeket szűkíti oly módon, hogy az illetékmentességet - a méltányossági eljáráson túlmenően - az adó-, illeték és vámigazolás, továbbá az adó- és értékbizonyítvány kiadása iránt kezdeményezett eljárásoktól is megvonja.

A törvény hatályos rendelkezése a külön jogszabály előírása szerint kötelező bejelentést mentesíti az eljárási illeték alól. A Javaslat pontosítja és részben szűkíti az illetékmentességre jogosultak körét. A mentességet ugyanis csak az államigazgatási szerv által nyilvántartott adatok körében bekövetkezett olyan adatmódosulásra biztosítja, melynek bejelentését külön jogszabály kötelezővé teszi. A szabályozás ily módon akceptálja a különböző hatósági nyilvántartások naprakészségéhez fűződő nyomós indokokat is.

A 9-18. §-hoz

Az 1993. óta hatályos 500 és 1000 forint összegű illetékminimumok elértéktelenedtek, ezeket a legegyszerűbb eljárás költségigénye is meghaladja. Az aránytalanság feloldása érdekében a Javaslat, a polgári peres és nemperes eljárásokra vonatkozó illetékek %-os mértékét fenntartva, csak a fizetendő illeték minimumát igazítja az értékviszonyokhoz. Ilyen megfontolásból növeli a Javaslat néhány bírósági eljárás kirívóan alacsony illetéktételének összegét is.

A Javaslat rendezi a büntetőeljárással összefüggésben az állammal szemben felmerült kártalanítási igény érvényesítése iránt indított eljárás illetékkötelezettségét, oly módon, hogy az eljárásra a polgári peres eljárás illetékére vonatkozó szabályok alkalmazását rendeli.

A 19. §-hoz

A Javaslat szélesíti a polgári ügyekben illetékmentességet élvezők körét. Eszerint az önálló bírósági végrehajtót - sajátos jogállása miatt - az általa lefolytatott végrehajtási eljárással összefüggésben kezdeményezett eljárásban illetékmentesség illeti meg. Az önálló bírósági végrehajtók kiváltak a bírósági szervezetből, s ezzel az Itv. 5. § (1) bekezdés c) pontja szerinti személyes illetékmentességi körből kikerültek. A Javaslat értékeli, hogy a szervezetileg elkülönült önálló bírósági végrehajtó eljárása továbbra is a bírósági eljárás része, feladata pedig a bíróságok és jogvitát eldöntő más szervek határozatainak, továbbá egyes okiratokon alapuló követeléseknek az érvényre juttatása, ezért az önálló bírósági végrehajtónak a megyei bírósági végrehajtóval azonos statust biztosít.

A 20. §-hoz

A Javaslat a jogérvényesítés elősegítése céljából kiegészíti az illetékfeljegyzési jogot élvezők körét: a társasház közösséget a tulajdonostárssal szemben közös költség megtérítése iránt indított perben, valamint a büntető eljárással összefüggésben az állammal szemben felmerült kártalanítási igényt érvényesítő feleket mentesíti a bírósági eljárási illeték előzetes megfizetése alól.

A 21. §-hoz

A Javaslat az eljárások díjkötelezettségének megállapításával kapcsolatosan néhány részletszabály meghatározására és korrekciójára szorítkozik. Ennek folytán korlátozza a szolgáltatás költségeihez képest aránytalanul magas díjtételek érvényesítésének lehetőségét és kifejezetten megtiltja, hogy a díjon felül - amely az eljárási illetéket változatlanul magában foglalja - az ügyfelet illetékkel, vagy más költséggel (pl. kiszállási díj, nyomtatványköltség stb.) terhelje az eljáró szerv. (E költségek körébe azonban a díjat esetlegesen terhelő adó nem tartozik bele.) A Javaslat kötelezi a jogalkotókat arra is, hogy - a törvény hatályba lépését követően kiadott vagy módosításra kerülő díjrendelkezésekben - a díj megállapításán és kezelésén túl minden kérdésről teljeskörűen rendelkezzenek. A Javaslat egyértelművé teszi, hogy az eljárási illeték és az igazgatási jellegű szolgáltatási díj két különböző fizetési kötelezettség, ily módon a díjjogszabályban fellelhető joghézag pótlására az illetéktörvény rendelkezései automatikusan nem alkalmazhatók, csak azokban a kivételes esetekben, amikor arról az érintett díjjogszabály kifejezetten így rendelkezik.

A 22. §-hoz

Az MNB 1997-től megszünteti a valutaárfolyam közzétételét. Az árfolyam megállapítás új rendjéhez igazodóan a Javaslat újraszabályozza az idegen állam pénznemében megjelölt érték átszámításánál követendő szempontokat.

A 23. §-hoz

A hatályos szabályozás figyelmen kívül hagyja, hogy a Ptk. szabályaiból következően nem csupán természetes személyek szerezhetnek vagyoni értékű jogokat, (pl. haszonélvezeti, használati jogot), ezért a különféle társaságok, jogi személyek javára meghatározott időre kikötött vagyoni értékű jog forgalmi értékének meghatározása jogalkalmazási problémát jelent. Ennek megoldása érdekében a Javaslat kimondja, hogy a meghatározott időre szóló haszonélvezeti, használati jogszerzés esetén a jog értékének számításánál a jogosultság tényleges időtartamát kell alapul venni. A természetes személyek javára kikötött haszonélvezet, használat jogával kapcsolatos szabályozás viszont változatlan marad, mind az életkor szerinti szorzók alkalmazása, mind a jog maximális értékének meghatározása tekintetében.

A 24. §-hoz

Az adó- és értékbizonyítvány kiállításával kapcsolatos hatáskört a helyi önkormányzatok és szerveik, a köztársasági megbízottak, valamint egyes centrális alárendeltségű szervek feladat- és hatásköreiről szóló törvény (1991. évi XX. tv. 140. §-a) szabályozza. Ezért a Javaslat csak az adó- és értékbizonyítvány tartalmi kérdéseit rendezi és pontosítja.

A 25. §-hoz

A jogalkalmazáshoz nélkülözhetetlen törvényi értelmező rendelkezések közül a Javaslat több pontot is megváltoztat. Az agrárszféra érdekeire figyelemmel kivonja a gépjármű fogalomköréből a mezőgazdasági vontatót és ezzel megszünteti a szerzése utáni visszterhes illetékkötelezettséget. Kifejezett mentességi rendelkezés hiányában azonban a mezőgazdasági vontató - mint ingóság öröklése és ajándékozása - továbbra is az általános szabályok szerint esik öröklési illetve ajándékozási illeték alá.

A Javaslat a lakásépítésre alkalmas tetőtér (padlástér) joggyakorlat által hiányolt fogalmát pótolja és egyértelműsíti annak illetékjogi minősítését, illetve vonzatát. Arra tekintettel, hogy a lakóház építésére szolgáló telektulajdon lakóházzal történő beépítéséhez hasonlóan, az ilyen célú tetőtér (padlástér) beépítés is a lakásállomány bővítését eredményezi, a Javaslat a telekszerzéssel azonos illetékjogi megítélést alkalmaz. A feltételes illetékmentesség a lakás kialakítására szolgáló és az ingatlan- nyilvántartásban önálló ingatlanként tetőtér vagy padlás elnevezéssel bejegyzett ingatlanok szerzésére vonatkozik, méghozzá a lakóházépítésre szolgáló telektulajdonnal azonos módon. Ennek megfelelően a tetőtér (padlás) öröklés, ajándékozás vagy visszteher ellenében történő megszerzése egyaránt illetékmentes, ha azt a vagyonszerző a szerződés illetékkiszabásra történő bemutatásától (hagyaték jogerős átadásától) számított 4 éven belül lakással beépíti és ennek megtörténtét megfelelően igazolja.

A kiszabott, de a végrehajtás tekintetében felfüggesztett illetéket a vagyonszerzőnek késedelmi pótlékkal terhelten kell megfizetnie, ha beépítési kötelezettségét határidőre nem teljesíti.

A pénzügyi lízinget végző vállalkozói körre kiterjesztett kedvezményi, mentességi szabályok bevezetésével párhuzamosan a Javaslat az értelmező rendelkezések között részletezi, hogy ki tekinthető az ingatlan-, valamint a gépjárműlízinget főtevékenységként folytató vállalkozónak.

Az említett fogalmak meghatározása garanciális jelentőségű, mivel így biztosítható a Javaslat érintett rendelkezéseinek egységes szemléletű végrehajtása.

A 26. §-hoz

A jelenlegi szabályozási konstrukcióban az általánostól eltérő költségigényű eljárások speciális mértékű eljárási illetékét a törvény melléklete tartalmazza. A Javaslat a külön illeték alá tartozó eljárások közül az 5 éves érvényességi idejű útlevél illetékét 4.000 forintban határozza meg, az elveszett útlevél helyett kiadott okmányért pedig az alapeljárásért járó illeték kétszeresét kell fizetni.

A Javaslat összhangba hozza a gépjármű (pótkocsi) forgalmi engedélyének kiállításával, pótlásával, a betelt forgalmi engedély cseréjével, másodlat kiállításával, illetőleg tulajdonjogot érintő változás a forgalmi engedélybe történő bejegyzésével és nyilvántartásba vételével kapcsolatos eljárás, valamint a törlési eljárás illetékkötelezettségét.

A Javaslat speciális mértékű illetéket vezet be a vállalkozói igazolványban feltüntetett adatok változásának bejelentése iránti eljárásra, valamint a megrongálódott, megsemmisült, elveszett vállalkozói igazolványról kiállított másodlatért.

A Javaslat átalakítja az üzletek működésének bejelentésére vonatkozó illetékfizetési kötelezettséget, figyelemmel arra, hogy az üzlet bejelentésének jegyző általi záradékolását működési engedély váltja fel. A Javaslat a működési engedélyben feltüntetett adatok módosításának átvezetésére is külön illetéket állapít meg.

Az üzletek működésére irányadó anyagi jogszabály változásával függ össze a szórakoztató játékautomata üzemeltetésének illetékes jegyzőhöz történő bejelentését terhelő illetékkötelezettség megszüntetése. A jövőben ugyanis a vállalkozónak az üzembehelyezett szórakoztató játékautomatákról a jegyzők felé csupán tájékoztatási kötelezettsége lesz.

A Javaslat a kereskedelmi forgalomban áruk, szolgáltatások és anyagi értéket képviselő jogok behozatalának engedélyezésével összefüggő eljárásoknál szakít a hagyományokkal és nem az eljárás tárgyának értékéhez igazodó, hanem az ügyfél által igénybevett államigazgatási eljárás költségeivel arányban álló, tételes összegű illetéket vezet be. Az eljárások sajátosságait értékelő, differenciált illetékmértékek meghatározása összhangban áll az illetékekre jellemző "szolgáltatás-ellenszolgáltatás" elvével.

A 27. §-hoz

A Javaslat meghatározza azt a szolgáltatást, nevezetesen a hiteles tulajdoni lapról másolat kiállítását, amely a földhivatali eljárásban - az illetékkötelezettség egyidejű megszüntetése mellett - díjkötelessé válik.

A 28. §-hoz

A Javaslat szakít azzal a korábban alkalmazott megoldással, amely a hiteles másolat kiállításának költségeit annak oldalszámától tette függővé, mivel a másolatok jellemzően azonos oldalszámúak. Az átutalási postautalványon történő befizetés teljesítését is megkönnyíti, ha a szolgáltatás ára egyértelmű, lehetőség szerint állandó összegű.

A szolgáltatást nyújtó földhivatal számára az új másolat kiadásánál nem jelent kisebb munka- és költségterhet a már kiadott másolatra az időközbeni változások rávezetése, ezért a díj mértéke mindkét esetben az általános tételű államigazgatási eljárási illeték összegével megegyezően 1000 forint Áfá-val együtt.

A 29. §-hoz

A Javaslat a díj megfizetését a hiteles másolat kiadását kezdeményező fél kötelességévé teszi. A tulajdonilap-másolat kiadása elsősorban a kérelmező érdekében áll, ezért a javaslat nem követi azt az államigazgatási eljárásban szokásos módszert, amely szerint az illetékfizetés elmaradása nem akadálya az érdemi eljárásnak. Amennyiben az ügyfél a díjat nem fizeti meg, illetve azt nem igazolja, a földhivatal felszólítást küld a hiány pótlására. Ha a pótlásra 8 napon belül nem kerül sor a földhivatal a kérelem teljesítését megtagadja.

A 30-31. §-hoz

A Javaslat a személyes és tárgyi díjmentesség meghatározásánál az Itv. szabályait tekintette irányadónak, a kedvezményezettek körét nem szűkíti.

Tárgyi mentesség esetén az eljáró szervnél a díjmentességre jogosultság megállapításához a felhasználás célját hiteltérdemlően igazolni kell. (Pl. halotti anyakönyvi kivonat bemutatása, illetve másolatának a kérelemhez csatolása). Ez a kötelezettség értelemszerűen nem terheli azokat, akik személyes díjmentességet élveznek.

A 32. §-hoz

Tételesen rögzíti a Javaslat azokat az eseteket, amikor az igazgatási szolgáltatási díjat vissza kell téríteni. A kérelem visszavonása csak akkor von maga után díj-visszatérítési kötelezettséget, ha a bejelentésről a földhivatal az érdemi intézkedést - szolgáltatás nyújtást - megelőzően szerez tudomást. A visszatérítés másik esete a jogorvoslati eljáráshoz kapcsolódik. Ennek akkor van helye, ha a felülvizsgált döntés az ügyfél hátrányára jogszabálysértőnek bizonyult. A visszatérítésről a földhivatal hivatalból intézkedik.

-----STARTING---POINT---VEGE---

A 33. §-hoz

Az államháztartásról szóló törvény rendelkezése szerint az adótörvények legkorábban a kihirdetésüket követő 45. napon lépnek hatályba. A Javaslat 1997. január 1-jét jelöli meg a hatálybalépés időpontjául, ezzel - figyelemmel a törvényjavaslat benyújtásának időpontjára - eleget tesz az államháztartásról szóló törvény rendelkezéseinek, valamint az Alkotmánybíróság határozataiban kifejtett alkotmányossági elvárásoknak.

Annak érdekében, hogy a változások a folyamatban lévő eljárásokra, valamint az illetékkiszabásra már bejelentett vagyonszerzési ügyekre ne legyenek kihatással, a rendelkezések alkalmazását a Javaslat kizárólag a hatálybalépést követően indított államigazgatási és bírósági eljárásban, illetve illetékkiszabásra bejelentett (ingatlan esetében a földhivatalhoz történő bemutatással teljesül az illetékkiszabásra bejelentés!) vagyonszerzési ügyekben teszi kötelezővé.

Hagyatéki ügyek esetében - minthogy az illetékkötelezettség keletkezése (örökhagyó halálának időpontja) és az illeték kiszabásra bejelentés között hosszabb idő telhet el, lehetővé teszi a Javaslat az örökösre nézve kedvezőbb illetékszabály alkalmazását.

A hatályban lévő díjjogszabályok felülvizsgálatát a Javaslat nem indítványozza, ez csak akkor válik időszerűvé, ha az illetékek újraszabályozása keretében megtörténik a díj egyértelmű elhatárolása. Ugyanakkor az átmenet szempontjából indokolt, hogy a Javaslat szerinti előírások a hatálybalépésüket követően bevezetendő új díjak mellett a már megállapított díjakra vonatkozó jogszabályok módosítása esetén is érvényesüljenek.