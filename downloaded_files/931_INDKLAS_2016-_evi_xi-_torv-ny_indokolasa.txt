2016. évi XI. törvény indokolása

a Magyarország Kormánya és a Szlovén Köztársaság Kormánya között a minősített adatok cseréjéről és kölcsönös védelméről szóló egyezmény kihirdetéséről

-----STARTING---POINT---ALTALANOS---

Általános indokolás

A két szerződő fél 1998-ban már kötött hasonló megállapodást: a Magyar Köztársaság Kormánya és a Szlovén Köztársaság Kormánya között a minősített katonai információk és eszközök védelméről szóló, Misefán, 1998. október 5-én aláírt Egyezményt, (a továbbiakban: Katonai Egyezmény), amelyet az 1999. évi XXV. törvény hirdetett ki.

A Katonai Egyezmény új, a minősített adatok kölcsönös cseréjét és védelmét szabályozó egyezménnyel való felváltása azért szükséges, mert az Országgyűlés 2009. december 14-én elfogadta a minősített adat védelméről szóló 2009. évi CLV. törvényt (a továbbiakban: Mavtv.), amely alapjaiban kodifikálta újra a minősített adatok védelmének magyarországi struktúráját.

A Katonai Egyezmény módosítására tehát a hatálybalépését követően eltelt időszakban bekövetkezett jogszabályi, valamint szervezeti változások miatt van szükség.

Az új Egyezmény - amelynek aláírására 2016. január 22-én, Brdo pri Kranjuban került sor - a Katonai Egyezménnyel azonos alapokon nyugszik: a felek az Egyezmény keretében átadott adatokat az azonos védelem elve alapján részesítik védelemben, és az átadó fél megtartja az átadott adatok feletti rendelkezési jogot (az adatok minősítési szintjét az átvevő fél csak az átadó fél hozzájárulása esetén változtathatja meg, az átadott adatok harmadik félnek csak az átadó fél hozzájárulásával adhatóak tovább).

Az új Egyezmény tárgyi hatálya azonban bővebb, mint a Katonai Egyezményé, és azzal szemben kiterjed valamennyi minősített adatra, függetlenül attól, hogy azt a felek milyen okból tartanak védendőnek. Továbbá az új Egyezmény részletesebb szabályokat tartalmaz többek között a minősített szerződésekre, valamint a felek közötti látogatásokra. Míg a Katonai Egyezmény alapján a felek főszabály szerint diplomáciai úton érintkeztek, az új Egyezmény alapján a közvetlen információcsere válik általánossá. Az új Egyezmény továbbá az átadó és átvevő fél kötelezettségeinek pontosabb meghatározását is tartalmazza, ezáltal bővítve a minősített adatok védelmére vonatkozó garanciális szabályok körét.

A bilaterális egyezmény szövegének megállapítására és a tárgyalások megkezdésére a felhatalmazást a minősített adatok kölcsönös védelméről szóló nemzetközi szerződések előkészítéséről és létrehozásáról szóló 54/2013. (IV. 16.) ME határozat adta meg.

-----STARTING---POINT---RESZLETES---

Részletes indokolás

Az 1. §-hoz

Az 1. § a nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza az Egyezmény kötelező hatályának elismerésére adott országgyűlési felhatalmazást.

A 2-3. §-hoz

A törvény 2. és 3. §-a a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik az Egyezmény kihirdetéséről, és tartalmazza az Egyezmény magyar és angol nyelvű hiteles szövegét.

Az Egyezmény célja, hogy védelmet biztosítson a Szerződő Felek, valamint a joghatóságuk alá tartozó jogi személyek és természetes személyek közötti együttműködés során kicserélt vagy keletkezett minősített adatok számára. Ennek keretében szabályozza a Felek közötti biztonsági együttműködést, kijelöli a hatáskörrel rendelkező hatóságokat, és rendelkezik egyes nemzeti minősítési szintek egymásnak történő megfeleltethetőségéről, valamint a minősített adat biztonságának megsértése esetén alkalmazandó eljárásról.

A 4. §-hoz

A törvény - a 2-3. §-ok kivételével - a kihirdetését követő napon lép hatályba. A 2. és 3. § hatálybalépése az Egyezmény hatálybalépéséhez igazodik.

Az Egyezmény „a Felek az Egyezmény hatálybalépéshez szükséges belső feltételek teljesítésére vonatkozó, diplomáciai úton küldött utolsó értesítése kézhezvételének napját követő második hónap első napján lép hatályba”. Ennek oka, hogy az Egyezmény kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerül sor. Az Egyezmény hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi közleményével állapítja meg.

Az 5. §-hoz

Mivel az Egyezmény 15. cikkének (2) bekezdése hatályon kívül helyezi a felek között 1998-ban aláírt Katonai Egyezményt, a kihirdető törvény záró rendelkezései között szükséges rendelkezni a megállapodást kihirdető törvény hatályon kívül helyezéséről. A törvény hatályon kívül helyezésének napja megegyezik a Megállapodás hatálybalépésének napjával.