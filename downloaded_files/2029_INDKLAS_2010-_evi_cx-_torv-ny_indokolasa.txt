2010. évi CX. törvény indokolása

az egyrészről az Európai Közösségek és azok tagállamai, másrészről az Orosz Föderáció közötti partnerség létrehozásáról szóló Partnerségi és Együttműködési Megállapodás és az ahhoz csatolt jegyzőkönyvek kihirdetéséről

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy ezek a megállapodások Bulgária és Románia csatlakozásával újból módosításra kerülnek, ezért ezen módosító jegyzőkönyveket szintén ki kell hirdetni.

Jelen törvény célja az egyrészről az Európai Közösségek és azok tagállamai, másrészről az Orosz Föderáció közötti partnerség létrehozásáról szóló Partnerségi és együttműködési megállapodás (a továbbiakban: a Megállapodás) valamint az egyrészről az Európai Közösségek és azok tagállamai, másrészről az Orosz Föderáció közötti partnerség létrehozásáról szóló partnerségi és együttműködési megállapodáshoz csatolt, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz való csatlakozásának figyelembe vételéről szóló (2006-ban módosított és helyesbített) jegyzőkönyv (a továbbiakban: 1. Jegyzőkönyv), valamint az egyrészről az Európai Közösségek és azok tagállamai, másrészről az Orosz Föderáció közötti társulást létrehozó partnerségi és együttműködési megállapodáshoz, a Bolgár Köztársaságnak és Romániának az Európai Unióhoz történő csatlakozásának figyelembe vételéről szóló jegyzőkönyv (a továbbiakban: 2. Jegyzőkönyv), valamint az egyrészről az Európai Közösségek és azok tagállamai, másrészről az Orosz Föderáció közötti partnerség létrehozásáról szóló partnerségi és együttműködési megállapodáshoz csatolt jegyzőkönyv (a továbbiakban: 3. Jegyzőkönyv; együtt: jegyzőkönyvek) kihirdetése. A jegyzőkönyv a jelen törvény mellékletét képzi.

Oroszország az Európai Unió kiemelt, stratégiai jellegű partnere, amely külön kezelendő a Keleti Szomszédságpolitikától és a Keleti Partnerségtől, tekintve, hogy Oroszország politikai-gazdasági súlyára, rendkívül fontos energiaellátó-szerepére, illetve arra, hogy nincsenek EU-társulási, sem csatlakozási ambíciói. Az EU távlati célja volt olyan stratégiai partnerség létrehozása Oroszországgal, amely a közös értékek - emberi jogok, demokrácia és jogállamiság, piacgazdaság - tiszteletben tartásán alapul. A tagállamok többsége által képviselt álláspont szerint Oroszországot nemzetközi súlya és jelentős energiahordozó-készletei miatt távlatilag közelíteni kell Európához, lehetőleg minden kölcsönös előnyökkel kecsegtető területen együttműködésre törekedve. Emellett ugyanakkor az EU továbbra is kritikusan viszonyul az oroszországi fejlődés anomáliáihoz, az egyes EU-tagállamok és a szomszédos államok iránt folytatott politikájához.

Jelen Megállapodás egy úgynevezett Partnerségi és Együttműködési Megállapodás (PEM). Ilyen Megállapodást az Európai Közösség a Kelet-Európa és Közép Ázsia országaival, a volt Szovjetunió utódállamaival, Ukrajnával, Moldáviával, Örményország, Grúziával, Üzbegisztánnal, Kirgizisztánnal, Kazahsztánnal és jelen esetben az Orosz Föderációval kötött. Ezeket a megállapodásokat az 1990-es évek közepén írta alá a Közösség és a tagállamok. A PEM-ek elsősorban a politikai párbeszéd kereteit teremtik meg, illetve a gazdasági és kereskedelmi együttműködés alapjait fektetik le.

A PEM-ek további sajátossága, hogy 10 éves időszakra jöttek létre, így 2007-2008-2009-ben lejárnak. A Megállapodások ugyan meghosszabbíthatóak, amennyiben egyik fél sem jelzi, hogy azt fel kívánja azt mondani, de 10 év alatt a Közösségben sok minden változott, ezért a PEM-ek megújításáról, illetve újabb, eltérő tartalmú Megállapodások megkötéséről már megkezdődött a politikai vita az Unió berkeiben.

A Megállapodás legfőbb célja a politikai párbeszéd intézményes keretének, mint a gazdasági kapcsolatok kiteljesedésének alapvető feltételének a megteremtése. Ennek érdekében létrejön egy társulási vagy együttműködési tanács, mint a párbeszéd hivatalos fóruma.

A Megállapodás rendelkezik az olyan általános elvekről, mint a demokrácia, a nemzetközi jog és az emberi jogok tisztelete. Külön rész szól az áruk mozgásáról, a társaságok letelepedésének, illetve a szolgáltatások nyújtásának szabályairól. Ezt követik az intézményi, általános és záró rendelkezések.

A Megállapodás XI. Címből, 112 cikkből, 10 mellékletből és 2 jegyzékből, egy Záróokmányból, 33 együttes nyilatkozatból, 2 levélváltásból, 2 Közösségi és 1 orosz nyilatkozatból áll.

A Megállapodások mind politikai, mind pedig gazdasági kapcsolatokban kiemelt szerepet töltenek be az Európai Unió és a tagállamok, így Magyarország számára is. A politikai párbeszéd intézményesítésével hozzájárulnak az adott harmadik állam demokratikus fejlődéséhez, és a segítik a kapcsolatok elmélyítését.

A törvény részét képezik a 10 új tagállam 2004-es, illetve a bolgár-román 2007-es csatlakozásáról szóló jegyzőkönyvek is. Tekintve, hogy ezen jegyzőkönyvek is elválaszthatatlan részét képezik a megállapodásnak, így azokat is ki kell hirdetni.

Részletes indokolás

Az 1., 3., 5. és 7. §-hoz

A Megállapodás és a jegyzőkönyvek tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4., 6. és 8. §-hoz

A Megállapodás XI. Címből, 112 cikkből, 10 mellékletből és 2 jegyzékből, egy Záróokmányból, 33 együttes nyilatkozatból, levélváltásból, 2 Közösségi és 1 orosz nyilatkozatból áll.

A megállapodás céljainak lefektetése az I. Címet megelőző 1. cikkben kodifikáltatott, így az I. Cím első bekezdése a 2. cikkel indul. A Megállapodás célja az 1. cikk szerint: olyan megfelelő keret biztosítása a felek közötti politikai párbeszédhez, amely lehetővé teszi a közöttük fennálló szoros kapcsolatok fejlesztését, a kereskedelem és a befektetések, gazdasági kapcsolatok támogatása, az oroszországi demokrácia és szabadságjogok erősítése, Oroszország fokozottabb integrációja az európai együttműködésbe, valamint egy szabadkereskedelmi övezet jövőbeni létrehozása Oroszország és az EK között.

Az I. Cím (2-5. cikk) az együttműködés Általános elveit szabályozza (a demokrácia, a nemzetközi jog és az emberi jogok tiszteletben tartása, együttműködés a jószomszédi kapcsolatok szellemében és az azerbajdzsáni változó viszonyok függvényében).

A II. Cím (5-9. cikk) a Politikai párbeszéd intézményi formáit rögzíti.

III. Cím (9-22. cikk): Áruforgalom. Rögzíti a Felek közötti áruforgalom jogi alapjait, valamint azt, hogy a Felek egymás számára minden területen a legnagyobb kedvezmény elvét biztosítják. Szabad árutovábbítás elvének tiszteletben tartása, hivatkozás a GATT V. cikkére, rendelkezés a különböző áruk továbbításának szabályaira.

IV. Cím (23-51. cikk): Az üzleti vállalkozásokat és a befektetéseket érintő rendelkezések. I. Fejezet: Munkafeltételek, II. Fejezet: A vállalatok működésére és alapítására vonatkozó feltételek, III. Fejezet: Határokon átnyúló szolgáltatásnyújtások, IV. Fejezet: Általános rendelkezések.

V. Cím (52. cikk): Fizetések és tőke. Rögzíti a kereskedelmi tranzakciók kiegyenlítése, illetve a befektetésekkel kapcsolatos alapszabályokat.

VI. Cím (53-55. cikk): Verseny; a szellemi, ipari és kereskedelmi tulajdon védelme, jogalkotási együttműködés. Rögzíti a szakértők cseréjét, a korai tájékoztatást, különösen a vonatkozó jogszabályokról, képzési tevékenységek, szemináriumok szervezését, illetve a támogatás biztosítását a vonatkozó ágazatok közösségi jogszabályainak lefordításához.

VII. Cím (56-83. cikk): Gazdasági együttműködés. Rögzíti, hogy az együttműködés Oroszország gazdasági reformjához és fellendüléséhez, valamint fenntartható fejlődéséhez járul hozzá. Az egyes cikkek konkrét gazdasági szektorok együttműködését kodifikálják - ipari együttműködés, közbeszerzés, építőipar, beruházás fejlesztés és -védelem, bányászat és nyersanyagok, tudományos és műszaki együttműködés, oktatás és képzés, kis- és középvállalkozások, monetáris politika stb.

VIII. Cím (84. cikk): Együttműködés az illegális tevékenységek megakadályozására. Az együttműködés az illegális migráció, a gazdasági bűncselekmények, a korrupció, ipari hulladékok kereskedelme, kábítószer-kereskedelem stb. megelőzésében valósul meg.

IX. Cím (85. cikk): Kulturális együttműködés. Felöleli az információ- és tapasztalatcserét a műemlékek megőrzésében és védelmében, a kulturális cserét a kultúra területén működő intézmények, művészek és egyéb személyek között.

X. Cím (86-89): Pénzügyi együttműködés. A támogatás a TACIS-program keretében valósul meg, célja Oroszország gazdasági átalakulásának meggyorsítása.

XI. Cím (90-112. cikk): Intézményi, általános és záró rendelkezések. A megállapodás végrehajtására a Felek miniszteri szintű Együttműködési Tanácsot hoznak létre, amely éves rendszerességgel ülésezik. A felek továbbá Parlamenti Együttműködési Bizottságot hoznak létre. A Megállapodás letéteményese az Európai Unió Tanácsának főtitkára.

A Megállapodáshoz kapcsolódik a Jegyzőkönyv a szén- és acélipari kapcsolattartó csoport létrehozásáról, valamint a Jegyzőkönyv a közigazgatási hatóságok közötti kölcsönös vámügyi segítségnyújtásról, amely 14 cikkből áll. A Jegyzőkönyv keretein belül a felek segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felderítésében és kivizsgálásában. A Jegyzőkönyv alkalmazásában illetékes közigazgatási hatóságoknak a jegyzőkönyvben meghatározott vámügyi segítségnyújtást kell alkalmazniuk. A 3-5. cikk rendelkezik a jogsegélyről megkeresés alapján, az önkéntes jogsegélyről, a kézbesítésről, valamint az értesítésről.

A 7. cikk a megkeresések végrehajtásáról tartalmaz rendelkezéseket, a 9. cikk taglalja a jogsegélynyújtás korlátait, megjelölve a jogsegélynyújtási kötelezettség alóli kivételeket.

A 13. cikk rendelkezik arról, hogy a felek a jegyzőkönyv alkalmazásával egyrészről az Orosz Föderáció központi vámhatóságait, másrészről pedig az Európai Közösségek Bizottságának illetékes szolgálatait, és, adott esetben, a tagállamok vámhatóságait bízzák meg.

A 14. cikk szerint a jegyzőkönyv kiegészíti és nem akadályozza bármely kölcsönös segítségnyújtási megállapodás alkalmazását, amely egy vagy több tagállam és az Orosz Föderáció között került vagy kerülhet megkötésre. Az Orosz Föderáció és az Európai Unió egy vagy több tagállama között létrejött kölcsönös jogsegélyre vonatkozó megállapodások nem érintik azokat a közösségi rendelkezéseket, amelyek az Európai Közösségek Bizottságának illetékes szolgálatai és a tagállamok vámhatóságai között az esetlegesen közösségi érdekű, vámügyekben szerzett információk közlését szabályozzák.

Az Európai Unió 2004-es bővítésének figyelembevételére tekintettel a Megállapodáshoz kiegészítő jegyzőkönyvek tartoznak. A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet kötött az Orosz Föderációval, amely révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak az Európai Közösségek és a tagállamok, valamint az Orosz Föderáció között létrejött partnerségi és együttműködési megállapodásnak. Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a megállapodás, mind a Jegyzőkönyv kihirdetése. Az 1. Jegyzőkönyvet Oroszország, valamint a tagállamok nevében az Európai Unió Tanácsának képviselői 2004. április 24-án írták alá, az 2005. március 1-től hatályos. Az 1. Jegyzőkönyvet 2006-ban helyesbítették, az előterjesztés már a helyesbített szöveget tartalmazza. Továbbá, mivel Bulgária és Románia csatlakozásával újabb módosításra került sor a megállapodásban, szükséges a két új tagállam csatlakozása fényében létrehozott jegyzőkönyv kihirdetése is, melyet 2007. április 23-án írtak alá és 2008. május 1-től hatályos.

Az 1. Jegyzőkönyv 1. cikke kimondja, hogy az Európai Unióhoz 2004-ben csatlakozott tagállamok a Partnerségi és Együttműködési megállapodás részes feleivé válnak.

A 2. cikk arról rendelkezik, hogy tekintettel az Európai Unión belül lezajlott intézményi változásokra, az Európai Szén- és Acélközösséget létrehozó szerződés lejártát követően a megállapodásnak az Európai Szén- és Acélközösségre hivatkozó rendelkezései az Európai Közösségre hivatkozó rendelkezéseknek minősülnek.

A 3. cikk kimondja, hogy a Jegyzőkönyv a Megállapodás szerves részét képezi, a 4. cikk pedig a lefolytatandó belső eljárásról rendelkezik. Az 5. cikk a hatályba lépést kérdését rendezi, míg a 7. cikk a nyelvi változatokról szól.

A 2. Jegyzőkönyv nagyban követi az 1. Jegyzőkönyv felépítését.

A Jegyzőkönyv 1. cikke kimondja, hogy Románia és Bulgária az euro-mediterrán megállapodás részes feleivé válnak.

A 2. cikk kimondja, hogy a Jegyzőkönyv a Megállapodás szerves részét képezi, a 3. cikk pedig a lefolytatandó belső eljárásról rendelkezik. Az 4. cikk a hatályba lépést kérdését rendezi, míg a 6. cikk a nyelvi változatokról szól.

Indokoltnak tartjuk továbbá az egyrészről az Európai Közösségek és azok tagállamai, másrészről az Orosz Föderáció közötti partnerség létrehozásáról szóló partnerségi és együttműködési megállapodáshoz csatolt jegyzőkönyv kihirdetését is, mely az Osztrák Köztársaság, a Finn Köztársaság és a Svéd Királyság csatlakozását tartalmazza.

A 9. §-hoz

Tekintve, hogy jelen esetben olyan megállapodásról, illetve jegyzőkönyvekről van szó, melyek már hatályban vannak, így annak csak kihirdetése szükséges. Ennek megfelelően a 9. § alapján a törvény a kihirdetést követő 8. napon hatályba lép.