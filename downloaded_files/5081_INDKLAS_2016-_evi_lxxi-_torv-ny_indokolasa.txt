2016. évi LXXI. törvény indokolása

a Montenegrónak az Észak-atlanti Szerződéshez való csatlakozásáról szóló Jegyzőkönyv kihirdetéséről

Általános indokolás

Jelen törvény célja a Montenegrónak az Észak-atlanti Szerződéshez való csatlakozásról szóló Jegyzőkönyv (a továbbiakban: Csatlakozási Jegyzőkönyv) kihirdetése.

Az Észak-atlanti Tanács 2015. december 1 és 2. napja közötti brüsszeli külügyminiszteri ülésén hozott döntés alapján Montenegró meghívást kapott az Észak-atlanti Szerződés Szervezetéhez való csatlakozásról szóló tárgyalások megkezdésére.

A NATO-nak a nyugat-balkáni térség ezen országgal történő bővítése jelentős mérföldkő az euro-atlanti térség biztonsága és stabilitása erősítésében, valamint a válságok, sőt, a kilencvenes években háborúk sújtotta nyugat-balkáni térség fejlődésében. Magyarország e térséggel szomszédos országként kiemelten érdekelt a nyugat-balkáni országok stabilitásának és biztonságának tartóssá tételében és ezért külpolitikájának egyik prioritást jelentő elemeként kezdettől fogva aktívan támogatta a térség országainak euro-atlanti integrációját. Erre tekintettel Montenegró meghívása hazánk külpolitikai, biztonságpolitikai és külgazdasági érdekeit is szolgálja és külpolitikai törekvéseinek sikerét is jelenti. Tagságának megvalósulása emellett új minőségi szintre helyezi a kapcsolatokat, és az eddiginél is kedvezőbb lehetőségeket kínál együttműködésünk továbbfejlesztésére.

Az Észak-atlanti Szerződés Szervezete Montenegróval 2016. február 16-án sikeresen lezárta a csatlakozási tárgyalásokat. Ezt követően az Észak-atlanti Tanács 2016. május 19 és 20. napja közötti külügyminiszteri ülésén került sor a Csatlakozási Jegyzőkönyv aláírására.

A csatlakozási tárgyalások lezárását követően a jelenlegi részes államok minden egyes meghívott országra vonatkozóan külön, ún. csatlakozási jegyzőkönyvet készítenek. A csatlakozási jegyzőkönyvben a jelenlegi tagok egymással szerződnek az új tagállam felvételéről. Az eljárást az Észak-atlanti Szerződés 10. cikke alapozza meg, amely szerint: „A Felek egyhangú megegyezéssel a Szerződéshez való csatlakozásra hívhatnak meg bármely más európai államot, amely képes arra, hogy elősegítse a Szerződés elveinek továbbfejlesztését, és hozzájáruljon az észak-atlanti térség biztonságához. Minden ekként meghívott állam a Szerződés részévé válhat, ha csatlakozási okiratát az Amerikai Egyesült Államok Kormányánál letétbe helyezi. Az Amerikai Egyesült Államok Kormánya mindegyik Felet értesíti az egyes csatlakozási okiratok letételéről”.

E Szerződésnek a leendő tag nem részes állama, azt nem írja alá, nem erősíti meg. A Csatlakozási Jegyzőkönyv a tagállamok által történő megerősítést követően, az utolsó megerősítő okirat letétbe helyezésekor vagy a megerősítéssel azonos eljárásról szóló értesítés megküldése után lép hatályba. Az új tagállamnak a jegyzőkönyvet megerősítő okirata, vagy más, a saját alkotmány szerint előírt irat kerül letétbe helyezésre a letéteményes állam kormányánál.

A Csatlakozási Jegyzőkönyvnek az összes jelenlegi tagország által történő megerősítését, tehát hatályba lépését követi a jelölt államok meghívása - az eddigi gyakorlat szerint NATO-főtitkári levél formájában - az Észak-atlanti Szerződés Szervezetéhez való csatlakozásra.

Részletes indokolás

A Jegyzőkönyv a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért kötelező hatályának elismerésére az Nsztv. rendelkezéseit kell alkalmazni.

Az 1. §-hoz

Az Nsztv. 7. § (1) bekezdés a) pontjára, és (3) bekezdésére figyelemmel, a Jegyzőkönyv kötelező hatályának elismerésére az Országgyűlés ad felhatalmazást és az törvénnyel kerül kihirdetésre.

Az Nsztv. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad.

A Jegyzőkönyv előkészítését célzó tárgyalások befejeződésére való tekintettel, a Jegyzőkönyv szövegének végleges megállapítása (aláírása), továbbá az szükséges, hogy az aláírást követően a Jegyzőkönyv hatálybalépése érdekében annak kötelező hatályát az Országgyűlés - a Jegyzőkönyv kihirdetéséről (és a kötelező hatály elismerésére való felhatalmazásról) szóló törvény elfogadása útján - elismerje. Jelen törvény e feladatok ellátásának előkészítését szolgálja.

A 2. §-hoz

Az Nsztv. 7. §-ban foglaltak szerint a kihirdetés az Országgyűlés hatáskörébe tartozik.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelőn, a törvény e szakasza rögzíti a belső jogba transzformált Jegyzőkönyv hiteles angol- és magyar nyelvű szövegét.

A Jegyzőkönyv rögzíti, hogy hatálybalépésével egyidejűleg, az Észak-atlanti Szerződés Szervezetének főtitkára, minden részes Felet képviselve, az Észak-atlanti Szerződéshez történő csatlakozásra szóló meghívást juttat el Montenegró Kormányának. Ezt követően veheti kezdetét a Jegyzőkönyv megerősítése (ratifikálása) az Észak-atlanti Szerződés Szervezete tagállamaiban, valamint a meghívott országban, az adott ország jogrendjének megfelelően. A Szerződés 10. Cikkének megfelelően, Montenegró azon a napon válik részes Féllé, amikor a csatlakozási okiratát letétbe helyezi Amerikai Egyesült Államok Kormányánál.

A Jegyzőkönyv akkor lép hatályba, amikor az Észak-atlanti Szerződés részes Feleinek mindegyike, annak elfogadásáról értesítette az Amerikai Egyesült Államok Kormányát. Az Amerikai Egyesült Államok Kormánya az Észak-atlanti Szerződés részes Feleinek mindegyikét tájékoztatja minden egyes értesítés beérkezéséről és a jelen Jegyzőkönyv hatálybalépésének napjáról. Jelen jegyzőkönyvet, melynek angol és francia nyelvű szövege egyaránt hiteles, az Amerikai Egyesült Államok Kormányának levéltárában kell elhelyezni.

A 4. §-hoz

A törvény a kihirdetését követő napon lép hatályba, azzal a kivétellel, hogy a 3. §, azaz a Jegyzőkönyv akkor lép hatályba, amikor az Észak-atlanti Szerződés részes Feleinek mindegyike, annak elfogadásáról értesítette az Amerikai Egyesült Államok Kormányát. Az Amerikai Egyesült Államok Kormánya az Észak-atlanti Szerződés részes Feleinek mindegyikét tájékoztatja minden egyes értesítés beérkezéséről és a jelen Jegyzőkönyv hatálybalépésének napjáról.