2014. évi LXXXII. törvény indokolása

egyrészről az Európai Unió és tagállamai, másrészről Ukrajna közötti Társulási Megállapodás kihirdetéséről

Általános indokolás

A folyamat beindítása óta eltelt öt évben a magyar külpolitika egyik prioritása volt az Európai Unió (a továbbiakban: EU) Keleti Partnerség programjának sikeres megvalósítása. Ennek érdekében aktívan támogattuk a partnerországok és az EU közötti társulás és gazdasági integráció folyamatát.

A Társulási folyamat elindításával az EU egyben kötelezettséget vállalt arra, hogy az arra kész és alkalmas partnerországgal intézményesíti a kapcsolatok magasabb szintjét.

Az Ukrajnával kidolgozott és 2014. június 27-én aláírt Társulási Megállapodás a politikai társulás és a gazdasági integráció kötelező érvényű dokumentumba foglalását jelenti.

A Megállapodás révén Ukrajna az Európai Unióval folytatott együttműködés eredményeként az európai integráció magasabb fokára léphet.

A Megállapodás új típusú megállapodás, amely tükrözi az EU privilegizált kapcsolatait és elmélyült kereskedelmét Ukrajnával. A Megállapodás jelentősen továbbmegy a hagyományos gazdasági integráción azzal, hogy nemcsak javítja a kereskedelem és befektetések feltételeit, de biztosítja az EU belső piacához való hozzáférést is. Ezzel a Megállapodás elősegíti Ukrajna gazdasági növekedését, jobb integrációját a világpiacokba és a globális ellátási hálózatokba és hozzájárul az ország gazdasági és politikai modernizációjához.

A Társulási Megállapodás aláírásával a felek elkötelezik magukat a közös értékeken, nevezetesen a demokratikus elvek, a jogállamiság, a jó kormányzás, az emberi jogok és alapvető szabadságok - ideértve a nemzeti kisebbségekhez tartozó személyek jogait, a kisebbségekhez tartozó személyek megkülönböztetésének tilalmát, az emberi méltóságot, és a szabad piacgazdaság elvei melletti elkötelezettséget is - tiszteletben tartásán alapuló szoros és tartós kapcsolat mellett, ami megkönnyíti Ukrajna uniós politikákban való részvételét. A Megállapodás biztosítja a politikai párbeszéd megfelelő keretét valamennyi közös érdeket képviselő területen.

A dokumentumban az EU elismeri Ukrajna európai törekvéseit, és üdvözli európai választását, ideértve azon kötelezettségvállalását is, hogy mélyreható és fenntartható demokráciát és piacgazdaságot hoz létre. Ukrajna EU-val való politikai társulása és gazdasági integrációja e Megállapodás végrehajtásának előmenetelétől, valamint attól függ majd, hogy Ukrajna mennyire tudja biztosítani a közös értékek tiszteletben tartását, valamint hogyan halad előre politikai, gazdasági és jogi területeken az Unióval való konvergencia terén.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára, (3) bekezdésére, és 9. §-ára figyelemmel, a Megállapodás kötelező hatályának elismerésére az Országgyűlés ad felhatalmazást, és törvénnyel kerül kihirdetésre.

A 2. §-hoz

A Megállapodást - szövege végleges megállapítását követően - a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét - tekintettel annak terjedelmére és a hozzá kapcsolt jegyzőkönyvekre - a törvény 1. számú melléklete tartalmazza.

A Megállapodás 486 cikkből és annak mellékleteiből áll.

A Megállapodás

Az I. Cím

Általános alapelvek

A dokumentum rögzíti, hogy a kapcsolatok alapját az EBEE 1975. évi Helsinki Záróokmányában és az Új Európáért 1990. évi Párizsi Chartában és egyéb vonatkozó emberi jogi okmányokban rögzített elvek képezik.

A II. Cím

Politikai párbeszéd és reform, politikai társulás, együttműködés és konvergencia a kül- és biztonságpolitika területén.

A II. cím meghatározza a politikai párbeszéd céljait, fórumait, továbbá érinti a kül- és biztonságpolitika, a Nemzetközi Büntetőbíróság, a regionális stabilitás, a konfliktus-megelőzés, válságkezelés és katonai-technológiai együttműködés, a tömegpusztító fegyverek elterjedése elleni küzdelem, a leszerelés, fegyverzetellenőrzés, fegyverkivitel-ellenőrzés, valamint az illegális fegyverkereskedelem és a terrorizmus elleni küzdelem kérdéseit.

A VII. Cím

Intézményi, általános és záró rendelkezések

A VII. cím rendelkezik arról, hogy a Felek közötti legmagasabb szintű politikai és szakpolitikai párbeszédeket évente egyszer, csúcstalálkozói szinten kell megtartani. A felállítandó miniszteri szintű Társulási Tanács felügyeli és nyomon követi a megállapodás alkalmazását és végrehajtását, valamint rendszeresen felülvizsgálja annak működését a célkitűzések vonatkozásában. A Társulási Tanácsot feladatai végrehajtásában vezető tisztviselői szintű Társulási Bizottság segíti. Az ukrán parlament és az Európai Parlament képviselőiből létrehozzák a parlamenti társulási bizottságot. E fejezetben Ukrajna vállalja, hogy végrehajtja az ukrán jogszabályok uniós jogszabályokhoz való fokozatos közelítését. A felek rögzítik az esetleges viták rendezésének mechanizmusát és megállapítják, hogy a megállapodás határozatlan időre szól. A fejezet rendelkezik a megállapodás hatályba lépéséről és az egyes címekhez fűzött mellékletekről.

A 4. §-hoz

A törvény - a 4. § (2) bekezdésében meghatározott kivétellel - a kihirdetését követő napon lép hatályba. A Megállapodást a Felek saját eljárásaiknak megfelelően erősítik meg. A megerősítő vagy jóváhagyó okiratokat az Európai Unió Tanácsának Főtitkárságán helyezik letétbe. A Megállapodás azt az időpontot követő második hónap első napján lép hatályba, amikor az utolsó ratifikációs vagy jóváhagyási okmányt letétbe helyezték.

A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.