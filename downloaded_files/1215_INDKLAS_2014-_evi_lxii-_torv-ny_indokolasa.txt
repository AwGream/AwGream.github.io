2014. évi LXII. törvény indokolása

a Magyarország 2013. évi központi költségvetéséről szóló 2012. évi CCIV. törvény végrehajtásáról

Általános indokolás

I. A kormányzat gazdaságpolitikájának fő vonásai, az államháztartás alakulása a 2013. évben

1. A kormányzat gazdaságpolitikája

A Kormány 2013-ban folytatta a kormányzati ciklus elején meghirdetett gazdaságpolitikai céljainak megvalósítását: a költségvetési hiány alacsony mértéken tartását, az államadósság csökkentését, az ország versenyképességének javítását, a foglalkoztatás növelését és az ország növekedési potenciáljának emelését. Mindemellett érzékelve, hogy a világgazdasági válságot követően a háztartások magas devizaadóssága a belső kereslet élénkülésének gátjává vált, a Kormány intézkedéseivel több százezer devizahiteles család terheit mérsékelte. Ilyen volt többek között a végtörlesztés bevezetése, az azóta is működő árfolyamgát és a Nemzeti Eszközkezelő Zrt. felállítása.

A 2013-as költségvetés tervezete 2012 őszén módosításra került, mivel az európai adósságválság elhúzódása és a világgazdaság egészében érzékelhető mérséklődés következtében jelentősen romlottak a növekedés külső feltételei. Azonban a 2012-ben tapasztalt lassulást követően főbb külkereskedelmi partnereink gazdasága 2013-ban ismét lendületet vett. A külső kereslet élénkülése mellett a növekedési fordulat kibontakozását segítette a korábbi évek autóipari beruházásai következtében létrejött kapacitások termelésének felfutása, miközben újabb jelentős volumenű beruházások is bővítették a feldolgozóipar kapacitásait. Továbbá a 2012-es aszályt követően a mezőgazdaság teljesítménye is kedvezően alakult. E hatások következtében a bruttó hazai össztermék a költségvetés őszi módosításakor feltételezett 0,9%-hoz képest némileg gyorsabban, 1,1%-kal bővült.

A belső kereslet is kedvezőbben alakult, a háztartások fogyasztási kiadása az előrejelzett 0,5%-os csökkenéssel szemben 0,2%-kal nőtt. Lényegesen segítette a fogyasztás növekedését a foglalkoztatás kedvező alakulása és a reálbérek növekedése is, mely utóbbiban a fogyasztói árak vártnál alacsonyabb emelkedése is szerepet játszott.

2013-ban a nemzetgazdasági beruházások 7,2%-kal nőttek, melyben jelentős szerepet játszott a gép- és berendezés-beruházások 8,5%-os bővülése. A beruházásokat is magába foglaló bruttó állóeszközfelhalmozás-mutató 5,8%-os emelkedést mutatott 2013-ban.

A magyar export 5,3%-os növekedése 2013-ban is meghaladta a felvevőpiacokét. Az import növekedési üteme megegyezett az exportéval. E folyamatok eredményeként a külkereskedelem továbbra is pozitívan járult hozzá a növekedéshez.

A foglalkoztatottak száma 2013-ban jelentősen növekedett. A versenyszférában a foglalkoztatottak száma 0,4%-kal emelkedett, míg a közszféra létszámának 4,6%-os bővülése a közfoglalkoztatottak nagyobb létszámához köthető. A foglalkoztatottság növekedésének eredményeként a 15-64 év közötti népesség körében a foglalkoztatási ráta 57,8%-ról 2013-ban 59,7%-ra emelkedett. A foglalkoztatottak számának növekedésével párhuzamosan folytatódott a gazdaságilag aktívak számának emelkedése is, így az aktivitási ráta folyamatos növekedéssel az év végére elérte a 66,5%-ot a 15-64 éves korosztályban.

A foglalkoztatás és az aktivitás javulását támogatták a kormányzat intézkedései, mint például az időskori és a rokkant nyugdíjazás feltételeinek megváltoztatása, illetve a közfoglalkoztatási programok kibővítése. A munkanélküliségi ráta jelentősen, 1,6 százalékponttal csökkent az előző évhez képest, így az év végén 9,1%-ra mérséklődött. A minimálbér 5,4%-os, illetve a garantált bérminimum 5,6%-os év eleji emelése ösztönözte a béremeléseket, az inflációs várakozások egész évben tartó visszaesése ugyanakkor visszafogott bérnövekedést eredményezett. A nemzetgazdasági bruttó átlagkeresetek 3,4%-kal emelkedtek az elmúlt évhez viszonyítva. A közszféra bérindexét az egészségügyi dolgozók bérrendezése, valamint a tanári életpályamodell bevezetése emelte. 2013-ban a félszuperbruttó kivezetésével érvényesült először tisztán az egykulcsos személyi jövedelemadó-rendszer, ami számottevően emelte a nettó bértömeget. A családi adóalap-kedvezmény figyelembevételével számolt nettó átlagkeresetek 4,4%-kal növekedtek a nemzetgazdaságban.

Az infláció lényegesen alacsonyabban alakult az előzetesen tervezettnél, átlagosan 1,7%-kal nőttek az árak 2013-ban. Az infláció jelentős csökkenését több hatás is segítette. Egyrészről a globális olaj- és élelmiszerár-csökkenés, illetve az alacsony külföldi inflációs környezet lassították az árdinamikát. Másrészről a több lépcsőben bevezetett rezsicsökkentő intézkedések döntő hatásúnak bizonyultak a pénzromlási ütem leszorításában.

2013-ban a külkereskedelem többlete és a beáramló EU-transzferek hatására tovább javult Magyarország külső egyensúlya. Míg 2012-ben az áruk és szolgáltatások forgalmának többlete a GDP 7%-át érte el, 2013-ban a többlet 8%-ra nőtt. A reálgazdasági többlet számottevő növekedése a folyó fizetési mérleg egyenlegében is tükröződött, a 2012. évi 0,9%-os többlet után 2013-ban 3%-os aktívum alakult ki. A külső finanszírozási kapacitás a bővülő tőketranszferek következtében a folyó egyenlegnél jobban növekedett, és 2013-ban a GDP 6,5%-át érte el. A jelentős külső nettó finanszírozási képességnek köszönhetően Magyarország GDP arányos nettó külföldi tartozása a 2012. év végi 103,2%-ról 2013. év végére 93,1%-ra csökkent.

2013-ban az Európai Unió módszertana szerint számított adósság rátája 79,2%-ra mérséklődött az előző évi 79,8%-ról, így 2013-ban is csökkent az adósság, amelyre csak öt ország volt képes az unió 28 tagállamából. A kamatkiadásokra és közvetve az adósság szintjére is mérséklően hatott a Magyar Nemzeti Bank 2012-ben elkezdett alapkamat-csökkentő lépéssorozata. Az új állampapír-kibocsátásoknál már ennek megfelelően alacsonyabb kamat kerül megállapításra, amihez hozzájárult, hogy az év során az országkockázati felár is csökkent.

A Kormány gazdaságpolitikájának és az ország adósságát hosszú távon is csökkenő, fenntartható pályára állító fegyelmezett költségvetési gazdálkodásának eredményeit a nemzetközi szervezetek és a befektetők is elismerték. Ezt mutatja, hogy 2013 nyarán az Európai Unió Tanácsa megszüntette a hazánk EU-csatlakozása óta folyamatosan fennálló túlzottdeficit-eljárást, és sor kerülhetett a 2008-ban az ország sérülékenysége miatt felvenni kényszerült IMF-hitel lejárat előtti visszafizetésére. A hazai állampapír és nemzetközi kötvénykibocsátások kiemelkedően sikeresek voltak, emellett az árazásuk azt mutatta, hogy az országkockázat fejében egyre alacsonyabb hozamprémiumot várnak el a befektetők. Ennek üzenete az, hogy Magyarország eredményesen képes a nemzetközi szervezetek támogatása nélkül a piacról, kedvező feltételek mellett finanszírozni adósságát.

2. A költségvetési folyamatok értékelése

A 2013. évi költségvetési évet két folyamat határozta meg. Az év első felében Magyarország ellen még túlzottdeficit-eljárás folyt. Az eljárás lezárása érdekében a Kormány tavasszal - noha nem értett egyet az Európai Bizottság makrogazdasági előrejelzéseivel - az államháztartási egyenleg javítását célzó intézkedésekről döntött. Ennek keretében olyan rendelkezéseket hozott, melyek nem érintették a családoknak, magánszemélyeknek nyújtott támogatásokat, hanem elsősorban az állam működési kiadásainak csökkentésére irányultak. Így 2010 óta nem következtek be a korábban tapasztalt lakosságot terhelő megszorítások.

A három lépcsőből álló javaslatsor első lépcsője közel 93 milliárd forintos, vagyis a GDP 0,3%-ának megfelelő zárolás, kiadáscsökkentés volt. A zárolással az állam saját kiadásain spórolt.

Második lépcsőként a Kormány az egyszeri beruházások finanszírozását bevételek realizálásával kívánta ellensúlyozni. Ennek érdekében a 2013. évi költségvetési törvény módosításával Beruházási Alapot hozott létre. A módosítás értelmében az egyszeri beruházások finanszírozására csak egyszeri állami vagyon eladásából vagy hasznosításából származó bevételből kerülhet sor.

Annak érdekében, hogy a kitűzött hiánycél abban az esetben is elérhető legyen, ha nem várt, előre nem látható események miatt a költségvetési folyamatok kedvezőtlenné válnának, a Kormány a gazdasági növekedés és pénzügyi stabilitás fenntartása érdekében az államháztartás egyenlegét hosszútávon javító további intézkedések meghozatala mellett döntött.

Ennek keretében a tranzakciós illeték, valamint a távközlési adó mértékét megemelte, megnövelte a bányajáradékot, továbbá egyszeri befizetést írt elő 75,0 milliárd forintos összegben a hitelintézetek és pénzügyi vállalkozások számára. Végezetül bevezette a kamattőke-jövedelmekre is a 6%-os egészségügyi hozzájárulási fizetési kötelezettséget.

Az év második felében - a túlzottdeficit-eljárás lezárása után - az intézkedéseknek, a gazdaság megindult élénkülésének, az egyes kiadási tételeknél (lakástámogatások, korhatár alatti ellátások) jelentkező megtakarításoknak, illetve a frekvenciahasználati jog meghosszabbítása okán befolyt koncessziós bevételnek köszönhetően egyértelművé vált, hogy a kitűzött hiánycél biztonsággal elérhető.

A kedvezőbbé vált költségvetési folyamatok, valamint a jelentős összegű kockázati tartalék lehetővé tették a kiadásoldali intézkedések részleges feloldását. Sor kerülhetett több területen a szükséges többletforrások biztosítására (pedagóguséletpálya-modell elindítása szeptembertől, árvízi védekezéssel és helyreállítással kapcsolatos többletkiadások, az EU-források bevonását segítő önerő alap létrehozása, felsőoktatás többlettámogatása, közfoglalkoztatás kiterjesztése a téli hónapokra is, kórházak tartozásainak csökkentése).

A többletkiadások egy részét a kockázati tartalék 20%-os csökkentése fedezte, a fennmaradó részt azonban nem költötte el a Kormány. Ennek is köszönhető, hogy a központi kormányzat pénzforgalmi hiánya mintegy 200 milliárd forinttal kisebb lett a módosított törvényi előirányzatnál.

Az ún. kormányzati szektor (az uniós módszertan által értelmezett, az államháztartásnál valamelyest szélesebb intézményi kört lefedő kategória) európai uniós módszertan szerinti 2013. évi hiánya az előzetes adatok alapján a GDP 2,2%-ában teljesült. A kitűzött célnál (2,7%) kisebb hiányt egyrészt a központi alrendszer magasabb bevételei, másrészt pedig a helyi önkormányzati alrendszer jelentős költségvetési többlete okozta.

Az államháztartás alrendszereinek alakulása

Az államháztartás 2013. évi pénzforgalmi hiánya 819,9 milliárd forint lett, mely a GDP 2,8%-a. Ennek is köszönhetően került ki Magyarország - a már fentebb említett - uniós túlzottdeficit-eljárás alól. Az államháztartás központi alrendszerének hiánya a törvényi módosított 1125,2 milliárd forintos előirányzathoz képest kedvezőbben, 932,8 milliárd forintra teljesült, ez a GDP 3,2%-ának felel meg. Az államháztartás központi alrendszerén belül a központi költségvetés 985,3 milliárd forintos deficittel, az elkülönített állami pénzalapok 51,7 milliárd forintos, a társadalombiztosítás pénzügyi alapjai pedig 0,8 milliárd forintos szufficittel zárták a 2013. évet.

Az államháztartás helyi önkormányzati alrendszerének egyenlege a 2013. évi költségvetési törvényben szereplő 15,0 milliárd forintos deficit és az év közben előre jelzett 15,0 milliárd forintos szufficit helyett 112,9 milliárd forintos többlettel zárt, mely a GDP arányában 0,4%-os javulást mutat.

A Kormány intézkedéseinek nyomán a 2013. évben is a bevételi és a kiadási oldalt jelentősen befolyásoló pozitív változások történtek. Néhány adónemből származó bevételi előirányzat csökkent, bizonyos adónemek megszűntek, illetve módosultak, másrészt új adónemek kerültek bevezetésre. A kiadási oldalon pedig az önkormányzati feladatok és azok finanszírozása több területen átkerült az államháztartás központi alrendszerébe.

Az államháztartás központi alrendszerén belül a központi költségvetés 985,3 milliárd forintos hiánya jóval alacsonyabb lett a tervezetthez képest. A központi költségvetés bevételei esetében a főbb adóbevételek közül az előirányzathoz képest magasabb összegben teljesültek a társasági adó, az egyszerűsített vállalkozói adó, a regisztrációs adó, a távközlési adó és a személyi jövedelemadó bevételek, viszont elmaradtak az előirányzattól többek között a pénzügyi szervezetek különadói, a kisadózók tételes adója, a kisvállalati adó, az általános forgalmi adó, a jövedéki adó, valamint az illetékbevételek. Nagyobb mértékben realizálódtak az előirányzatnál a költségvetési szervek és a szakmai fejezeti kezelésű előirányzatok bevételei, az állami vagyonnal kapcsolatos befizetések (főként a frekvenciahasználati jog meghosszabbításáért fizetett magasabb összeg következtében), a kamatbevételek, az egyéb bevételek valamint az egyéb uniós bevételek is. A központi költségvetés kiadásai esetében elmaradtak a törvényi előirányzattól a lakásépítési támogatások, a Nemzeti Család- és Szociálpolitikai Alap kiadásai, a kezességérvényesítések, valamint az EU költségvetéséhez kapcsolódó hozzájárulások. Ugyanakkor magasabb mértékben realizálódtak többek között az egyedi és normatív támogatások, a költségvetési szervek kiadásai (a bevételi többleteikkel összhangban), a szakmai fejezeti kezelésű előirányzatok kiadásai, a helyi önkormányzatok támogatásai, a kamatkiadások, az egyéb kiadások, valamint az állami vagyonnal kapcsolatos kiadások is.

Az elkülönített állami pénzalapok 2013. évi 51,7 milliárd forintos többlete a Kutatási és Technológiai Innovációs Alap 27,1 milliárd forintos, a Központi Nukleáris Pénzügyi Alap 19,8 milliárd forintos, a Nemzeti Foglalkoztatási Alap 3,0 milliárd forintos, a Nemzeti Kulturális Alap 1,1 milliárd forintos, a Szövetkezeti Hitelintézetek Integrációs Alapja 0,5 milliárd forintos, a Bethlen Gábor Alap 0,4 milliárd forintos többletéből, valamint a Wesselényi Miklós Ár- és Belvízvédelmi Kártalanítási Alap 0,2 milliárd forintos hiányából alakult ki. Az elkülönített állami pénzalapok egyenlege így a 2013. évi -7,4 milliárd forintos törvényi előirányzatnál kedvezőbben alakult. A bevételi oldalon a Nemzeti Foglalkoztatási Alap szakképzési hozzájárulásból befolyt bevételei, az egészségbiztosítási és munkaerő-piaci járulék Alapot megillető része, valamint a Társadalmi Megújulás Operatív Program (a továbbiakban: TÁMOP) intézkedések bevételei lettek magasabbak. Ezen túlmenően a Kutatási és Technológiai Innovációs Alap innovációs járulékbevételeiből is nagyobb összeg realizálódott az előirányzatnál. A kiadások közül elsősorban a Kutatási és Technológiai Innovációs Alap és a Nemzeti Foglalkoztatási Alap kiadásai maradtak el a törvényi módosított előirányzattól.

A társadalombiztosítási alapok a 2013. évet 0,8 milliárd forintos többlettel zárták, mely a Nyugdíjbiztosítási Alap 1,3 milliárd forintos szufficitjéből, valamint az Egészségbiztosítási Alap 0,5 milliárd forintos hiányából tevődött össze. A bevételi oldalon az előirányzatnál kedvezőbben teljesültek többek között a Nyugdíjbiztosítási Alap szociális hozzájárulási adó- és járulékbevételei és az egyéb járulékok és hozzájárulások, valamint az Egészségbiztosítási Alap egészségügyi hozzájárulásai. A kiadások esetében a törvényi előirányzattól elmaradtak a táppénz, a gyed és az Egészségbiztosítási Alap egyéb pénzbeli és természetbeni ellátásai.

Az államháztartás helyi önkormányzati alrendszerének 2013. évi pénzforgalmi többlete 112,9 milliárd forintot tett ki, mely mintegy 127,9 milliárd forinttal kedvezőbb a tervezett 15,0 milliárd forintos deficithez képest. A jelentős javulás egyrészt a fegyelmezett gazdálkodásnak, a működési kiadások visszafogásának, másrészt pedig a hitelfelvétel feletti szigorú kormányzati kontrollnak köszönhető. Megjegyzendő, hogy az önkormányzatok gazdasági helyzetét jelentősen javította, hogy a Kormány 2012-ben megkezdte, 2014-ben pedig véglegesen lezárta az önkormányzati adósságkonszolidációt.

Összességében megállapítható, hogy a gazdaság és a foglalkoztatás bővülése, az év közben meghozott, költségvetési hiánycél biztosításához szükséges intézkedések, valamint az önkormányzati alrendszer vártnál kedvezőbb egyenlege együttesen hozzájárultak ahhoz, hogy a törvényi előirányzathoz képest a 2013. évi hiány a kitűzött mérték alatt teljesüljön.

3. Az állami feladatellátás funkcionális bemutatása, változásának jellemzői

A kormányzati funkciók mérésére nemzetközileg a „Classification of Functions of Government” (COFOG) szabvány az alkalmazott. Ez olyan módszertani eszköz, amely összehasonlíthatóvá és elemezhetővé teszi különböző országok kormányzati szektorának terjedelmét, céljai szerinti összetételét. A funkcionális osztályozást elsősorban a kiadások tekintetében szokás vizsgálni.

Pénzforgalomban, az államháztartás körében a 2013. évre vonatkozóan az alábbiak szerint alakult az állami feladatellátás.

a) Az államháztartási szerepvállaláson belül az állami működési funkciók kiadásainak aránya 16,8%-ot tett ki.

A funkciócsoporton belül az általános közösségi szolgáltatások az előző évi szintet meghaladva 11,6%-ban teljesültek. Növekedtek a törvényhozó és végrehajtó szervekre, valamint a pénzügyi és költségvetési tevékenységekre és szolgáltatásokra fordított összegek.

A 2013. évben védelemre az államháztartás összes kiadásán belül 1,5%-ot fordított a költségvetés. A ráfordítások közül jelentős tétel volt a Gripen vadászrepülőgépek bérleti díja, a bérlettel összefüggő különböző fegyverzeti, elektronikai beszerzések, valamint a nemzetközi feladatokra fordított kiadások.

A rendvédelem és közbiztonság javítása, a szervezett bűnözés megfékezése a 2013. évi államháztartási kiadások 3,7%-át tette ki. Ezen belül a rend- és közbiztonsági feladatok ellátására a kiadások 2,1%-át fordította a költségvetés. A funkciócsoporton belül az előző évi kiadási aránynak megfelelően alakultak az igazságszolgáltatás és a büntetés-végrehajtási igazgatás és működés kiadásai.

b) Az állampolgárok helyzetét javító, a társadalmi egyenlőtlenségeket mérséklő jóléti funkciókra (oktatás, egészségügy, társadalombiztosítás) 2013-ban az államháztartás kiadásainak 56,7%-át fordították.

A funkciócsoporton belül az oktatási tevékenységekre és szolgáltatásokra fordított összegek a kiadások 10,2%-át tették ki. Ezen belül magas részarányt képviseltek a felsőfokú oktatási és az egyéb oktatási kiadások.

Az egészségügy területén az ellátások biztosítására, valamint az intézmények működésére az államháztartási kiadások 8,6%-át fordította a költségvetés. E funkciócsoporton belül a legnagyobb részarányt a kórházi tevékenységekre és szolgáltatásokra fordított kiadások jelentették, melyek a kiadások 4,7%-át tették ki.

A társadalombiztosítási és jóléti funkciókra fordított összegek a kiadások 31,9%-át érték el. Ezen belül meghaladták az előző évi mértéket a szociális és jóléti intézményi szolgáltatások kiadásai. A legnagyobb részarányt a funkciócsoporton belül a nyugellátásokra fordított összegek jelentették, melyre a kiadások 18,3%-át fordították.

A lakástámogatásokra, települési és közösségi tevékenységekre és szolgáltatásokra kifizetett összegek 2013 folyamán az összkiadások 3,0%-át jelentették.

A szórakoztató, kulturális és vallási tevékenységek funkcionális kiadásai az összkiadásokon belül 2,9%-ot képviseltek.

c) A gazdasági funkciók összességében a kiadások 17,5%-át tették ki, mely jóval magasabb, mint a 2012. évi arány. Ezen belül a közlekedési és távközlési tevékenységek, szolgáltatások funkciócsoportra fordított összegek aránya (7,3%) kiemelkedő. A funkciócsoporton belül jelentős részarányt képviseltek a közúti közlekedési tevékenységekre, valamint az egyéb közlekedés- és szállításra fordított kiadások.

A mező-, erdő-, hal- és vadgazdálkodásra fordított kiadások az összes kiadás 2,1%-át tették ki, tekintve, hogy az agrártámogatások jelentős részét közvetlenül az Európai Uniótól kapták meg a termelők.

A környezetvédelemre az összkiadások 2,3%-át fordította az állam, mely meghaladta az egy évvel korábbi mértéket.

d) Az államadósság kezelésével kapcsolatos kiadások a tárgyévben 8,6%-át tették ki az összes kiadásnak, mely a 2012. évihez képest (8,7%) kedvezőbb.

4. Adó- és járulékpolitika

A Kormány a 2013. évben folytatta a hazai adórendszer 2010. év során megkezdett érdemi átalakítását. Az élőmunka adóterhei tovább csökkentek, és létrejött a tisztán egykulcsos, családi személyi jövedelemadózás. A foglalkoztatás ösztönzése, valamint a vállalkozások versenyképességének javítása érdekében a Munkahelyvédelmi Akcióterv keretében célzott szociális hozzájárulási adókedvezmények kerültek bevezetésre a leghátrányosabb munkaerő-piaci helyzetben lévő társadalmi csoportok részére, valamint két új, választható adónemet vezettek be a mikro, kis- és középvállalkozások részére. Megszüntetésre került a 2010-ben átmeneti jelleggel bevezetett ágazati különadó. A költségvetési egyensúly fenntartása érdekében ugyanakkor a gazdasági növekedést jobban támogató, új, fogyasztási-forgalmi típusú adók jöttek létre, így az adóterhelés súlypontja még inkább ezen adók irányába tolódott el. Az egyes adónemek esetében az alábbi, főbb bevételi hatással járó intézkedések történtek.

A személyi jövedelemadóztatás rendszerében 2013. január 1-jétől megszűnt az évi 2 millió 424 ezer forintot meghaladó, összevont adóalapba tartozó jövedelmeket terhelő adóalap-kiegészítés, az ún. félszuperbruttósítás. Így a jövedelemnagyságtól függetlenül valamennyi összevont adóalapba tartozó jövedelem effektív adóterhelése 16%-ra csökkent. 2013-ban havi 5 ezerről 8 ezer forintra nőtt a cégek által a munkavállalók részére nyújtható Erzsébet-utalványok összege.

Az általános forgalmi adó tekintetében a legfontosabb változás, hogy 2013. január 1-jétől egyrészt a kisvállalkozásokat érintően lehetővé vált a pénzforgalmi elszámolás választása, másrészt az alanyi adómentességi értékhatár 5 millió forintról 6 millió forintra emelkedett. Ezen túlmenően 2013. január 1-jétől a személygépkocsi üzemeltetéséhez, fenntartásához szükséges szolgáltatásokat (pl. javítás) terhelő áfa levonása a korábbi teljes tilalom helyett - főszabály szerint - már csak 50%-ában korlátozott. Az eredeti tervek szerint a költségvetési bevételek biztosítása érdekében a pénztárgéppel kiállított nyugtáikról és a pénztárgépeik adatairól az adóalanyoknak online adatszolgáltatási kötelezettséget kellett volna teljesíteniük az állami adóhatóság felé, azonban a pénztárgépek adóhatósághoz történő online bekötése piaci okok miatt részben áthúzódott a 2014-es évre is.

Jövedéki adó esetén 2013. január 1-jén az egészségügyi feladatok ellátásához szükséges költségvetési bevételek növelése érdekében az alkoholtartalmú italok jövedékiadó-mértéke emelkedett:

- a sör, a pezsgő és a köztes alkoholtermékek esetén 10%-kal;

- az alkoholtermékek esetén pedig 15%-kal.

Az üzemanyagok adómértékeinek közelítése és az egyre jelentősebbé vált piaci szerkezet-átrendeződés okozta jövedékiadóbevétel-kiesés megállítása céljából a 2013. évben az LPG üzemanyag adómértéke 2 lépcsőben, összesen 100%-kal emelkedett. Az üzemanyagcélú LPG ezer kilogrammonkénti adómértéke 2013. január 1-jétől 47 900 forintról 71 850 forintra, 2013. május 1-jétől 71 850 forintról 95 800 forintra nőtt. A kereskedelmi gázolaj utáni jövedékiadó-visszaigénylést az eddigi éves és negyedéves visszaigénylési lehetőség mellett 2013. január 1-jétől havonta is lehet érvényesíteni.

A dohánygyártmányok adómértéke 2013-ban nem változott, azonban a 2013. évi adóbevételekre hatással volt a 2012. februári, júliusi és decemberi adóemelések áthúzódó hatása.

A társasági adózás területén 2013. január 1-jétől szélesedett a kedvezményelemek köre: bevezetésre került két új (a szabad vállalkozási zóna területén üzembe helyezett, illetve az energiahatékonyságot szolgáló beruházáshoz kapcsolódó) fejlesztési adókedvezményre jogosító jogcím, illetve az adózó által előállított jogdíjbevételre jogosító immateriális jószágok kivezetése kapcsán keletkező pozitív eredmény is csökkenti az adóalapot.

Lényeges változás továbbá, hogy 2013. május 19-től a látvány-csapatsport támogatás után járó adókedvezmény igénybevételének feltételévé vált a társasági adózásról szóló törvényben meghatározott, ún. kiegészítő sportfejlesztési támogatás megfizetése.

Új adónemként 2013. január 1-jén került bevezetésre a kisvállalati adó (kiva). A kiva kiváltotta a szociális hozzájárulási adót, a szakképzési hozzájárulást és a társasági adót. Az adóalanyiság választásának feltétele, hogy a foglalkoztatottak száma ne haladja meg a 25 főt, a mérlegfőösszeg és az éves árbevétel pedig maximum 500 millió forint lehet. Az adó alapja a vállalkozás korrigált pénzforgalmi szemléletű eredménye, növelve a járulékalapot képező személyi jellegű kifizetésekkel, az adó mértéke az adó alapjának 16%-a.

2013. január 1-jétől választhatták az egyéni vállalkozók, egyéni cégek és a kizárólag természetes személy tagokkal működő közkereseti társaságok, betéti társaságok a kisadózó vállalkozások tételes adóját (kata). A kata mint tételes adó kiváltotta a kisadózó (az egyéni vállalkozó, a személyesen közreműködő tag) foglalkoztatásával, önfoglalkoztatásával összefüggésben fizetendő közterheket, a vállalkozás eredményét terhelő jövedelemadókat, a kisadózó jövedelemét terhelő személyi jövedelemadót és járulékokat. A tételes adó főállású kisadózó után havi 50 ezer forint, míg a nem főállású kisadózó után havi 25 ezer forint. Általános esetben évi 6 millió forint bevételig kizárólag a tételes adót kell megfizetni, míg az ezt meghaladó bevételrész után 40%-os mértékű százalékos adót is kell fizetni. A főállású kisadózó biztosítottnak minősül, ellátási alapja havi 81 300 forint.

Az energiaellátók jövedelemadója tekintetében 2013. január 1-jétől az adókulcs 8%-ról 31%-ra emelkedett, illetve az adónem alanyi köre kibővült a közszolgáltatókkal. 2013. április 21-től az energiaellátók jövedelemadójának összegét - legfeljebb annak mértékéig - csökkenti a bányajáradék-kötelezettség összege, legfeljebb azonban 1,5 milliárd forint.

A távközlési adó 2013. augusztus 1-jétől hatályos változtatásának eredményeként a nem magánszemély előfizetőhöz vagy a szolgáltatóhoz tartozó hívószámról indított hívások, küldött üzenetek utáni adó mértéke - megkezdett percenként, illetve küldött üzenetenként - 2 forintról 3 forintra emelkedett. Ezzel egyidejűleg - szintén a nem magánszemély előfizetőkhöz tartozó hívószámok esetén - a hívószámonkénti adómaximum havi 2500 forintról havi 5000 forintra nőtt. A magánszemély előfizetőhöz tartozó hívószámról indított hívások, küldött üzenetek utáni távközlési adófizetési kötelezettség nagysága nem változott, esetükben továbbra is 2 forint/megkezdett perc, illetve küldött üzenet, az adó mértéke, valamint az adómaximum is 700 forint/hó/hívószám maradt.

2013. január 1-jétől bevezetésre került a közművezetékek adója, amely a közművezetékek tulajdonlását terheli. Közművezeték alatt a fogyasztók - többek között - vízellátási, szennyvíz-elvezetési, földgáz-, villamosenergia-ellátási, valamint hírközlési igényeinek kiszolgálását lehetővé tevő olyan vezeték értendő, amelyet közterületen (annak felszíne alatt vagy felett) vagy közterületnek nem minősülő földrészleten helyeztek el. Az adó alapja a közterületen - kivételes esetben magánterületen - futó közművezeték nyomvonalának méterben kifejezett hossza, az adó éves mértéke az adóalap minden megkezdett métere után 125 forint. A hírközlési vezetékek utáni közműadó-alanyok sávosan degresszív (170 km hírközlési vezetékhosszig 80%-os, 170-250 km vezetékhossz között 60%-os, 250-300 km vezetékhossz között 20%-os) adókedvezményt érvényesíthettek, feltéve, hogy ’de minimis’ (csekély összegű, az EU-tagállamok közti kereskedelmet nem befolyásoló) támogatásra jogosultak voltak. E kedvezmény elsősorban a kis- és középvállalkozásnak minősülő távközlési társaságokra vonatkozott.

2013. január 1-jétől a gépjárműadó-bevételek 60%-a a központi költségvetést illeti meg. Emellett 2013. július 1-jétől az elektronikus útdíj bevezetésével egyidejűleg a légrugós vagy azzal egyenértékű rugózási rendszerű tehergépjármű, autóbusz utáni gépjárműadó mértéke a korábbi 100 kilogrammonkénti 1200 forintról 850 forintra csökkent.

A 2013. január 1-jén új adóként bevezetett biztosítási adó két közterhet váltott ki a biztosítók esetében: a pénzügyi intézmények különadóját és a tűzvédelmi hozzájárulást. A biztosítási adó a biztosítási szolgáltatás nyújtását terheli, ha a biztosítási kockázat felmerülésének helye Magyarország. Az adókötelezettség a casco, illetve a vagyon- és balesetbiztosítás nyújtására terjed ki. Az adó alanya a Magyarország területén adóköteles biztosítási szolgáltatást nyújtó biztosító. Az adó alapja - főszabályként - a számviteli jogszabályok szerinti bruttó díjként elszámolt biztosítási díj, míg az adó mértéke - főszabály szerint - casco biztosítás esetén az adóalap 15%-a, míg vagyon- és balesetbiztosítási szolgáltatás nyújtása esetén az adóalap 10%-a.

A játékadó esetében a 2013. évi előirányzatot meghatározó tényező volt, hogy a szerencsejáték szervezéséről szóló törvény 2012. október 10-étől hatályos módosítása alapján a pénznyerő automaták üzemeltetésének betiltására került sor, illetve hogy szintén a szerencsejáték szervezéséről szóló törvény alapján 2012. január 1-jétől a távszerencsejátékkal bővült az adótárgyak köre; az adó mértékét a törvény a tiszta játékbevétel 20%-ában állapította meg.

A 2013. január 1-jén hatályba lépett pénzügyi tranzakciós illetékről szóló 2012. évi CXVI. törvény bevezette a pénzügyi tranzakciós illetéket, melyet a Magyarországon székhellyel vagy fiókteleppel rendelkező pénzforgalmi szolgáltatóknak, a pénzváltási tevékenység végzésére jogosult hitelintézeteknek, valamint a pénzváltás közvetítésére jogosult kiemelt közvetítőnek havonta, a teljesítési napot követő hónap 20. napjáig kell bevallaniuk és megfizetniük. Az illeték tárgyának egyes fizetési és nem fizetési műveletnek minősülő pénzforgalmi ügyletek tekintendők. Az illeték mértéke - a 2013 augusztusában hatályba lépett törvénymódosítás következtében - főszabály szerint az illetékalap 0,3%-a (bevezetéskor 0,2%), míg készpénzkifizetés esetén 0,6% (bevezetéskor 0,3%). Az illeték bevezetésekor mindkét esetben az illetékfizetési kötelezettség tranzakciónkénti felső határa 6 ezer forintban került megállapításra, mely határ 2013 augusztusában a készpénzfelvétel esetén eltörlésre került. A 2013. augusztus 1-jei módosítás értelmében a pénzforgalmi szolgáltatók (ide nem értve a Magyar Államkincstárat) 2013-ban a tranzakciós illeték elmaradását pótló, valamint a költségvetés bevételeit növelő egyszeri befizetésre voltak kötelezettek. A tranzakciós illeték elmaradását pótló egyszeri befizetés összege a január-április hónapokra együttesen megállapított tranzakciós illeték összegének 208%-a volt. Ezen egyszeri befizetés összege 2013. szeptember-december hónapokban négy egyenlő részletben - első ízben 2013. szeptember 20-án - került megfizetésre a költségvetés számára.

Illetékek esetében a 2013. január 1-jétől hatályos szabály szerint az egyenes ági rokonok a visszterhes vagyonszerzéseik után is jogosultak az illetékmentesség alkalmazására. Továbbá nem kell visszterhes vagyonátruházási illetéket fizetni azoknak a magánszemélyeknek, akik nagyobb értékű lakástulajdonuk helyett 1 éven belül kisebb forgalmi értékű lakást vásárolnak. A 35 év alattiak 50%-os lakásszerzési illeték-kedvezményének értékhatára a korábbi 8 millió forintról 15 millió forintra emelkedett, egyidejűleg az illetékkedvezmény maximuma megszűnt. A termőföldszerzéshez kapcsolódó visszterhes vagyonátruházási illetékmentesség alanyi köre kibővült a családi gazdálkodókkal. Változás továbbá, hogy megszűnt a korábbi két kulcs a lakásszerzés esetén, így az általános, 4%-os illetékmérték az irányadó. Megszüntetésre került a feltűnő értékaránytalanság mellett kötött ingatlanügyletek speciális illetékszabályozása, valamint eltörlésre került az illetékelőleg jogintézménye a visszterhes vagyonszerzési ügyleteknél. További módosítás, hogy a takarékbetét (ideértve a bankszámlapénzt is) ingyenes szerzése után az általános szabályok szerint kell öröklési és ajándékozási illetéket fizetni, azonban 2013. április 21-étől a lakás-előtakarékossági szerződés alapján történő vagyonszerzés nem keletkeztet illetékfizetési kötelezettséget.

Az illetékrendszer egyszerűsítése érdekében az öröklési és ajándékozási illetéknél alkalmazott korábbi 18-18 darab illetékmérték helyett két illetékkulcs (általános illetékmérték 18%, lakásszerzésekhez kapcsolódó kedvezményes illetékmérték 9%) került bevezetésre. 2013-tól az özvegyeket az örökség teljes egésze tekintetében öröklési illetékmentesség illeti meg.

Az eljárási illetékek esetén változás, hogy 2013. január 1-jétől nem keletkezik az ügyfélnek illetékkötelezettsége érdemi eljárás hiányában, és akkor sem, ha a hatóság az eljárást pontosan az eljárási illeték megfizetésének elmulasztása miatt, vagy annak okán szünteti meg, hogy a kérelem érdemi vizsgálat nélküli elutasításának lett volna helye. A magánszemélyek (ideértve az egyéni vállalkozókat is) által előterjesztett fizetési könnyítési, valamint adómérséklési kérelem illetékmentessé vált, a gazdálkodó szervezeteket ugyanakkor ezen kérelmek után 10 000 forint eljárási illetékkötelezettség terheli.

A 2013. július 1-jén hatályba lépett, az autópályák, autóutak és főutak használatáért fizetendő, megtett távolsággal arányos díjról szóló 2013. évi LXVII. törvény bevezette az elektronikus útdíjat. Ezt az országos közúthálózat üzemeltetése, fenntartása és fejlesztése, a forgalom időszakos és helyi szabályozása, a környezetbarát közlekedési módok előnyben részesítése, valamint a társadalmi és környezeti költségek útdíjba történő beépítése tett szükségessé. Lényege, hogy az úthasználók a közútkezelés és fejlesztés költségeihez az úthasználatuk arányában járuljanak hozzá, a járművek környezetvédelmi szempontú korszerűségét is tekintetbe vevő arányos díjszabási rendszer keretében.

A hatósági áron értékesített földgáz bányajáradékának mértéke csökkent a szabad áron forgalmazott földgázhoz képest. 2013. január 1-jétől a hatósági áron értékesített földgáz bányajáradékának százalékos mértéke a hatóságiár-csökkentések hatására 12,24% lett, valamint a bauxit után fizetendő bányajáradék mértéke 0%-ra csökkent. Az év során, 2013. augusztus 1-jétől a költségvetési egyenlegtartás érdekében a bányajáradékra vonatkozó szabályok módosultak. A 2008. január 1. előtt termelésbe állított szénhidrogén mezőkön kitermelt kőolaj és földgáz esetében a bányajáradék mértéke 12%-ról 16%-ra emelkedett, valamint az ún. „tőzsdei felár” alkalmazása a hatósági áron értékesített földgázra is kiterjesztésre került.

II. A központi kormányzat 2013. évi előirányzatai

A) A központi költségvetés előirányzatai

1. Bevételi előirányzatok

1.1. Gazdálkodó szervek befizetései

A 2013. évre vonatkozó költségvetés társasági adó címén 320,8 milliárd forintot irányzott elő. A tervezettel szemben a tényleges adóbevétel 322,5 milliárd forint (a 433,6 milliárd forint bruttó befizetés és a 111,1 milliárd forint kiutalás különbsége) lett, vagyis a vállalkozások az előirányzatnál 1,7 milliárd forinttal (0,5%-kal) több társasági adót fizettek a költségvetésbe. A magasabb teljesülés több tényező eredőjeként adódott: a tervezettnél alacsonyabb folyóáras GDP, illetve a rezsicsökkentés bevételkiesési hatását ellensúlyozta, hogy az előirányzat magasabb összegben számolt a kisvállalati adózásra áttérők okozta bevételkieséssel, mint ahogy az ténylegesen realizálódott.

A hitelintézeti járadék esetében a 2013. évre előirányzott költségvetési bevétel 37,4 milliárd forint volt. A tervezettel szemben a tényleges költségvetési bevétel 17,5 milliárd forint lett, amely 19,9 milliárd forinttal, 53,2%-kal maradt el az előirányzattól. Az elmaradás hátterében az árfolyamgát-rendszert igénybe vevő deviza hiteladósok tervezettnél alacsonyabb létszáma áll. A bankok a deviza-jelzáloghitel havi törlesztő részletének az árfolyamgát feletti részéből a kamatrészre eső hányadot a központi költségvetéssel együtt fele-fele arányban átvállalják a hiteladósoktól. Mivel az alacsony igénybevétel miatt kisebb lett az átvállalt teher, így a banki hitelintézeti járadék befizetése is alacsonyabb volt.

Cégautóadóból a központi költségvetésnek 33,1 milliárd forint bevétele keletkezett, tehát a 2013. évre tervezett 39,0 milliárd forint cégautóadó-bevétel 84,9%-ban teljesült. A költségvetési előirányzattól való elmaradás a cégautó-állomány átrendeződésére vezethető vissza.

Az energiaellátók jövedelemadójából a 2013. évre vonatkozó költségvetési törvény 80,0 milliárd forint bevételt irányzott elő. A tényleges 2013. évi adóbevétel 54,1 milliárd forint volt, amely a költségvetési előirányzathoz képest 25,9 milliárd forintos, 32,4%-os elmaradást mutat. A költségvetési előirányzatnál alacsonyabb teljesítést elsősorban a 2013. év során végrehajtott rezsicsökkentések okozta adóalap-szűkülés indokolta.

Az egyszerűsített vállalkozói adó (eva) címén a 2013. évi költségvetési törvény 108,1 milliárd forintot irányzott elő. A 2013. évi tényleges költségvetési bevétel 110,0 milliárd forint lett, vagyis a vállalkozások az előirányzatnál 1,9 milliárd forinttal (1,8%-kal) több evát fizettek a központi költségvetésbe. A 2013. évi tényleges adóbevétel előirányzathoz viszonyított magasabb teljesülésének oka, hogy a korábban számítottnál elmaradt a kisadózó vállalkozások tételes adójára áttérők száma, így a tervezésnél figyelembe vett bevételkiesés ezen adónemnél kisebb lett.

A 2013. évben energiaadó címén 16,3 milliárd forint bevétele származott a költségvetésnek, mely 25,9 milliárd forint befizetés és 9,6 milliárd forintot kitevő visszautalás eredőjeként adódott. Az adóbevétel az éves előirányzattól (17,5 milliárd forint) 1,2 milliárd forinttal (6,9%-kal), az előző év értékétől (16,8 milliárd forint) pedig 0,5 milliárd forinttal (3%-kal) maradt el. Az alacsonyabb teljesülést a kisebb energiafelhasználás indokolta.

A környezetterhelési díj címén 6,6 milliárd forint volt a befizetés, amelyből mindössze 0,4 milliárd forint visszatérítés történt, ezáltal a pénzforgalmi bevétel 6,2 milliárd forint lett, amely az éves előirányzat 73%-a.

Bányajáradék címén 2013-ban összesen 63,2 milliárd forint bevétel keletkezett, ami 31,8 milliárd forinttal maradt el az előirányzott 95,0 milliárd forinttól. A kisebb teljesülés a bányajáradék mértékének csökkenéséből, valamint a kőolaj világpiaci árának csökkenéséből adódott. A bányajáradék mintegy 98%-a a kőolaj- és földgázkitermelésből származott.

Játékadóból a 2013. évre vonatkozó költségvetési törvény 47,0 milliárd forint bevételt irányzott elő. A tényleges adóbevétel 30,9 milliárd forint volt, amely a költségvetési előirányzathoz képest 16,1 milliárd forintos, 34,3%-os elmaradást mutat. Az elmaradás hátterében elsősorban az áll, hogy 2013-ban még nem történt meg az online szerencsejátékot üzemeltetők piacon történő megjelenése. Ezen hatást mérsékelte a 2012. október 10-étől betiltott pénznyerő automaták forgalmának más játéknemekre, illetve a kaszinókba való részleges átterelődése.

Az egyéb befizetések jogcímen 22,9 milliárd forint bevétele származott a költségvetésnek. Ez a teljesítés az előirányzat (33,5 milliárd forint) 68,4%-át tette ki. A gazdálkodó szervezetek egyéb befizetéseit az állami adóhatóság által beszedett bírságok, pótlékok tették ki. Az egyéb kötelezettség soron jelennek meg a megszűnt adónemekből származó be- és kifizetések is.

A 2013. évi költségvetési törvény 12. § (1) bekezdésében megjelölt bevételek a központi költségvetés központosított bevételeit képezték. E bevételek a központi költségvetés mérlegében az egyéb központosított bevételek mérlegsoron jelentek meg. Újdonság volt a korábbi évekhez képest, hogy itt jelentek meg a 2013. július elsejével bevezetett elektronikus útdíjból származó bevételek is.

Az éves 233,2 milliárd forintos bevétel elmaradt a törvényi előirányzattól (92,9%). Az összességében alacsonyabb teljesítés több egymással ellentétes eltérés együttesének a következménye.

A környezetvédelmi termékdíjaknál az előirányzathoz viszonyított elmaradás (80,3%) elsősorban a kenőolajok és az elektromos, elektronikai berendezések után keletkezett befizetések visszaesésének köszönhető. A forgalomcsökkenés mellett a bevételek elmaradásához jelentősen hozzájárult az önellenőrzésekből adódó visszautalások összegének tárgyévi, nagymértékű növekedése is. Szerepet játszott a vártnál alacsonyabb bevételekben az is, hogy a környezetvédelmi termékdíjról szóló törvény végrehajtási kormányrendeletének módosítása következtében bővült a termékdíj-fizetési kötelezettség alól kivételt képező termékek köre.

Az elektronikus útdíj esetében az útdíj-szolgáltatónál jelentkező bruttó bevételek meghaladták a tervezettet. A költségvetési törvény hatályba lépése után elfogadott szabályok szerint azonban az ÁAK Zrt. (jelenlegi nevén Nemzeti Útdíj-fizetési Szolgáltató Zrt.) a beszedett díjakat a tárgyhót követő hónapban, nettó módon utalta át a központi költségvetés központosított bevételi számlájára (miközben általános forgalmi adó bevallását is teljesítette), így az előirányzathoz viszonyított alacsonyabb teljesítést (71,6%) az magyarázza, hogy öthavi nettó bevétel viszonyul hathavi bruttó tervszámhoz. A 2013. év decemberében beszedett bevételek pénzforgalomban 2014. januárban jelentek meg a központi költségvetésben, ugyanakkor az uniós módszertan szerinti elszámolás alapján ezek a tavalyi évhez számolandók.

A bírságbevételek ugyanakkor - köszönhetően elsősorban a Gazdasági Versenyhivatal által kivetett bírságoknak - az előirányzat több mint másfélszeresét tették ki.

Az átlagot meghaladó jövedelemtermelő-képességgel rendelkező szektorok adóztatásának erősítése és a költségvetési egyensúly biztosítása céljából a pénzügyi szervezeteknek 2010-től különadót kell fizetniük. A 2013. évre vonatkozó költségvetés ezen adónemben 144,0 milliárd forint bevételi előirányzatot tartalmazott. A tényleges 2013. évi bevétel 139,1 milliárd forint volt, amely 4,9 milliárd forinttal (3,4%-kal) alacsonyabb az előirányzatnál. A 2013. évi tényleges adóbevétel előirányzathoz viszonyított elmaradásának hátterében a pénzügyi szervezetek késedelmes, a devizahitelek forintosításához kapcsolódó, előzetesen vártnál magasabb összegű adó-visszaigénylései álltak.

Az egyes ágazatokat terhelő különadó 2013. január 1-jével megszűnt. Az adózók végelszámolásához kapcsolódóan a 2013. évre vonatkozó költségvetés ebben az adónemben 5,0 milliárd forint bevételt irányzott elő. A tényleges 2013. évi adóbevétel 9,8 milliárd forint volt, amely 4,8 milliárd forinttal, 96%-kal magasabb.

A kisadózók tételes adójából a 2013. évben a központi költségvetésnek 28,3 milliárd forint bevétele keletkezett, tehát a 2013. évre előirányzott 74,3 milliárd forint kata bevétel 38,1%-ban teljesült. A 2013. évi költségvetési előirányzat a konzervatív tervezés elvét szem előtt tartva mindazon potenciális átlépő hatásával számolt, akiknek megérhette volna az átlépés. Az elmaradást a kata alá áttérő vállalkozások előirányzotthoz viszonyított alacsonyabb száma indokolta, ugyanakkor ki kell emelni, hogy az így keletkezett bevételkiesés más adónemek esetében a tervezetthez képest bevételtöbbletet eredményezett.

Kisvállalati adóból a 2013. évre vonatkozó költségvetési törvény 130,2 milliárd forint bevételt irányzott elő. A 2013. évi költségvetési bevétel 10,1 milliárd forint lett, amely mintegy 120,1 milliárd forinttal kevesebb, mint az előirányzat (annak mintegy 7,8%-a). Az elmaradás fő oka az adónemet választó vállalkozások számának előirányzotthoz viszonyított elmaradása. A bevételkiesés ugyanakkor más adónemek esetében a tervezetthez képest bevételtöbbletet eredményezett.

A 2013. évi költségvetés közműadó címén 60,0 milliárd forint bevételt irányzott elő. A tényleges 2013. évi adóbevétel 54,9 milliárd forint volt, amely a költségvetési előirányzathoz képest 5,1 milliárd forintos, 8,4%-os elmaradást mutat. A 2013. évi tényleges adóbevétel előirányzathoz viszonyított elmaradását az előzetesen becsültnél szűkebb adóalap indokolta.

1.2. Fogyasztáshoz kapcsolt adók

A 2013. évben nettó 2809,6 milliárd forint általános forgalmi adó (áfa) bevétele származott a költségvetésnek, amely az előirányzattól (2953,2 milliárd forint) 143,6 milliárd forinttal (4,9%-kal) elmaradt. A nettó áfaegyenleg a 4721,8 milliárd forintos bruttó befizetés (ebből 4401,3 milliárd forint a belföldi és 320,5 milliárd forint az import- és dohánytermékek utáni befizetés) és az 1912,2 milliárd forintot kitevő visszautalások eredőjeként adódott. Az előirányzattól való elmaradást elsősorban az áfabevételeket meghatározó egyes makrogazdasági tényezők tervezettől való eltérése okozta. Az infláció - főként a rezsicsökkentésnek köszönhetően - a várttól jelentősen elmaradt, melyet némileg kompenzált a fogyasztási volumenek vártnál kedvezőbb alakulása.

A 2013. évben jövedéki adó címén nettó 897,3 milliárd forint pénzforgalmi bevétele származott a költségvetésnek, mely az éves előirányzatnál (947,1 milliárd forint) 49,8 milliárd forinttal (5,3%-kal) kevesebb. Az elmaradásban a jövedéki termékek forgalmának vártnál kedvezőtlenebb alakulása játszott szerepet. A bevételek legnagyobb hányadát - közel 55,6%-át - továbbra is az üzemanyagok termékcsoportjában keletkezett 498,7 milliárd forintos befizetés tette ki. A bevételek 34,7%-át kitevő dohánytermékek jövedékiadó-bevétele 311,6 milliárd forint volt. A szeszesitalok és egyéb termékek a jövedékiadó-bevételek 9,7%-át, 87,0 milliárd forintot jelentettek.

A 2013. évben regisztrációs adóból nettó 15,6 milliárd forint bevétele származott a költségvetésnek, mely 15,7 milliárd forint befizetés és 0,1 milliárd forint visszautalás eredőjeként adódott. A nettó adóbevétel az éves előirányzatot (14,0 milliárd forint) 1,6 milliárd forinttal (11,4%-kal) haladta meg, melynek hátterében a gépjárműpiac válságot követő, a vártnál nagyobb mértékű fellendülése áll. Az adóbevétel a bázisév értékét (13,7 milliárd forint) 1,9 milliárd forinttal (13,9%-kal) haladta meg.

A 2013. évben távközlési adó címén közel 47 milliárd forint bevétele származott a költségvetésnek, mely az éves előirányzatot (44,0 milliárd forint) közel 3 milliárd forinttal (6,8%-kal) múlta felül. A nagyobb teljesülés hátterében a 2013. augusztus 1-jétől a nem magánszemély előfizetői hívások adómértékének, illetve az adómérték hívószámonkénti felső határának emelkedése áll.

A 2013. évben pénzügyi tranzakciós illetékből 259,6 milliárd forint bevétele származott a költségvetésnek. Az adóbevétel az éves előirányzattól (301,1 milliárd forint) 41,5 milliárd forinttal (13,8%-kal) maradt el. Az előirányzattól való elmaradás a pénzforgalmi szolgáltatók befizetéseihez, valamint a Magyar Államkincstár befizetéseihez egyaránt köthető.

Biztosítási adóból 2013-ban a központi költségvetésnek 26,2 milliárd forint bevétele keletkezett, így a 2013. évre tervezett 27,5 milliárd forint biztosításiadó-bevétel 95,3%-ban teljesült.

1.3. A lakosság befizetései

A 2013. évre vonatkozó költségvetés előirányzatként 1501,6 milliárd forint személyi jövedelemadó-bevétellel számolt. A személyi jövedelemadóból ténylegesen befolyt költségvetési bevétel 1504,6 milliárd forint volt (az 1575,9 milliárd forint bruttó befizetést 71,3 milliárd forint kiutalás csökkentette). A 2013. évi teljesítés az előirányzathoz képest 3,0 milliárd forint, 0,2%-os magasabb teljesülést mutat. Az előirányzatot meghaladó adóbevétel több tényező eredőjeként adódott: a makrogazdasági mutatók közül a vártnál magasabb bértömeg kedvezően, az alacsonyabb kamatszint ugyanakkor kedvezőtlenül hatott a bevételekre, míg a katát választó adózók költségvetési tervezetben feltételezettnél alacsonyabb száma miatt az egyéni vállalkozók személyi jövedelemadó-befizetései az előzetes várakozásokhoz képest túlteljesültek.

A 2013. évben a költségvetésnek egyéb lakossági adóbefizetésekből 195,5 millió forint bevétele származott, mely az éves előirányzatot (180,0 millió forint) 15,5 millió forinttal (8,6%-kal) haladta meg. A fenti összegből 16,3 millió forintot tett ki a bérfőzési szeszadó és 179,2 millió forintot az egyéb - főleg a lakossági - vámbefizetések.

Az illetékbefizetésekből a központi költségvetésnek 107,4 milliárd forint bevétele származott, ami a 2012. évi bevételhez viszonyítva 2,2 milliárd forintos (2%-os) csökkenést, a költségvetési előirányzathoz (111,0 milliárd forint) viszonyítva 3,6 milliárd forint (3,2%-os) elmaradást mutat. A kisebb bevétel hátterében a vagyonszerzési illetékből származó bevételek csökkenése állt, melyet részben kompenzált az örökösödési, az ajándékozási és az eljárási illeték utáni bevételek magasabb teljesülése.

Gépjárműadóból a központi költségvetés bevételi előirányzata 2013-ban 44,1 milliárd forint volt, amely 41,2 milliárd forintra (93,4%-ban) teljesült. Az elmaradás részben a bázishatáshoz, részben az évközi jogszabály-módosításokhoz köthető.

Az egyes gazdasági és pénzügyi tárgyú törvények megalkotásáról, illetve módosításáról szóló 2010. évi XC. törvény II. fejezete szabályozza a magánszemélyek 98%-os különadóját. A magánszemélyek egyes jövedelmeinek különadója címén a 2013. évre vonatkozó költségvetés előirányzatként 900,0 millió forinttal számolt, a különadóból ténylegesen 878,5 millió forint bevétel keletkezett.

1.4. A költségvetési szervek és fejezeti kezelésű előirányzatok bevételei

1.4.1. A költségvetési szervek és szakmai fejezeti kezelésű előirányzatok saját bevételei

A fejezetek - központi költségvetési szervek és szakmai fejezeti kezelésű előirányzatok együtt - a 2013. évben 3476,8 milliárd forint nem költségvetési támogatásként kezelt bevételt értek el, mely összeg 873,2 milliárd forinttal (33,5%-kal) meghaladja az előző évben realizált 2603,6 milliárd forint saját bevételt. A 2489,2 milliárd forint összegű eredeti bevételi előirányzathoz képest ez 987,6 milliárd forintos (39,7%-os) eltérés.

Az eredeti előirányzathoz képesti növekedésből 45,4%-ot a működési célú államháztartáson belülről kapott támogatások, 18,8%-ot a felhalmozási célú államháztartáson belülről kapott támogatások, 19%-ot a felhalmozási célú átvett pénzeszközök, 10,7%-ot az intézményi működési bevételek, 2,6%-ot a közhatalmi bevételek és 3,5%-ot a működési célú átvett pénzeszközök tettek ki.

A bevételi növekedés mintegy 74%-a az intézményi körben, 26%-a a fejezeti kezelésű előirányzatoknál jelentkezett.

1.4.2. Fejezeti kezelésű előirányzatok EU támogatásai

A szakmai fejezeti kezelésű előirányzatok bevételei közül 2013-ban összesen 1583,8 milliárd forint származott európai uniós forrásból, amely 506,9 milliárd forinttal magasabb a 2012. év teljesüléséhez képest, és az eredeti törvényi előirányzat 111,1%-os teljesítését jelenti.

A bevételek döntő hányada a 2007-2013 közötti programozási időszak operatív programjainak megvalósítását szolgálta. Ezen belül a két legjelentősebb program a Nemzeti Stratégiai Referenciakeret (a továbbiakban: NSRK) és az Új Magyarország Vidékfejlesztési Program (a továbbiakban: ÚMVP).

Strukturális támogatások

Az NSRK keretében megvalósuló programoknál az uniós bevétel 1398,9 milliárd forint volt, amely az egyes hónapokban - igazodva az operatív program számlák egyenlegéhez - eltérő arányban járult hozzá a kiadások finanszírozásához. 2013-ban az operatív programok teljesített kiadásaira jutó uniós bevétel aránya 84,3% volt. Az EU-bevétel mellett a jogosulatlanul igénybe vett támogatások visszaköveteléséből további 15,8 milliárd forint egyéb bevétele is keletkezett a költségvetésnek.

Az év első felében az EU bevételi-kiadási arány jóval alacsonyabban teljesült, mivel az Európai Bizottsághoz benyújtott költségek elszámolása, az uniós források utalása nem történt meg maradéktalanul a Közlekedés Operatív Program, a Környezet és Energia Operatív Program, valamint a Társadalmi Megújulás Operatív Program átmeneti felfüggesztése miatt, ami likviditási problémát okozott a közösségi hozzájárulás rendezésében. Az év második felében az arány helyreállt, tekintettel arra, hogy az Európai Bizottsággal a felfüggesztéssel kapcsolatban folytatott sikeres tárgyalások eredményeképpen október-november hónapokban a hiányzó uniós források átutalása megtörtént. A tervezett uniós bevételi arány a Dél-alföldi Operatív Program és az Észak-alföldi Operatív Program esetén felülteljesült.

Vidékfejlesztési támogatások

Az ÚMVP eredeti 156,0 milliárd forintos uniós bevételi előirányzata 150,1 milliárd forint összegben, 96,2%-on teljesült. A bevétel 8,7%-kal haladja meg a 2012. évi tény adatokat. Az EU-bevétel mellett a jogosulatlanul igénybe vett támogatások visszaköveteléseiből további 17,3 milliárd forint egyéb bevétele is keletkezett a költségvetésnek, így a bevételek együttes összege 11,4 milliárd forinttal meghaladja az eredeti előirányzatot.

Az ÚMVP egyes tengelyei között különböző mértékben teljesült a bevétel. A környezet és vidék fejlesztése (II. tengely) és a Leader programok (IV. tengely) a tervezetten felül, míg a többi tengely az alatt teljesített.

A Halászati Operatív Program (a továbbiakban: HOP) keretében 1,3 milliárd forint uniós forrás lehívása valósult meg, szemben az előirányzott 1,9 milliárd forinttal. A 68,4%-os teljesülés oka a III. tengelyen tervezett Közösségi Halmarketing Program közbeszerzési eljárásának elhúzódása.

Az Európai Területi Együttműködés (a továbbiakban: ETE) célkitűzés fő célja, hogy elősegítse az Európai Unió erőteljesebb integrációját, harmonikus és kiegyensúlyozott fejlődését. Három programtípus került meghatározásra: a határon átnyúló, a transznacionális és az interregionális együttműködés. Magyar részvétellel hét határon átnyúló, kettő transznacionális és négy interregionális program működik. Az ETE jogcímcsoport előirányzatai együttesen 29,4 milliárd forinton teljesültek, amely az eredeti előirányzat szerinti 30,6 milliárd forinthoz viszonyítva 96,1%-os arányt jelent. A bevételekből 27,4 milliárd forint az Európai Uniótól, míg 2,0 milliárd forint a visszakövetelésekből származott. A jogcímcsoporton belül a határon átnyúló programok kifejezetten jól teljesítettek; a két legnagyobb volumenű (szlovák-magyar és román-magyar) program 114,7%-os bevételelszámolást valósított meg. A 2013. év során a legtöbb előleg igénylése (közösségi hozzájárulás megelőzése) a szlovák-magyar és szerb-magyar programokra volt jellemző, amelyeknél az eredeti bevételi előirányzat együttesen 111,6%-on realizálódott. Az ETE Európai Szomszédsági és Partnerségi Eszköz (ENPI) program uniós bevételi oldala 157,8%-ban teljesült.

Egyéb uniós támogatások

Az egyéb uniós támogatások közé nyolc fejezet huszonhat támogatási jogcíme tartozik. A legjelentősebbek: Transzeurópai Közlekedési Hálózat (a továbbiakban: TEN-T), EGT és Norvég Alap, Szolidaritási Programok, a Külső Határok Alap, valamint a költségvetésen kívüli Európai Mezőgazdasági Garancia Alap belpiaci támogatásait kiegészítő nemzeti támogatások (pl. Igyál tejet, Iskolagyümölcs program, Méhészeti Nemzeti Program, Egyes speciális szövetkezések (TÉSZ) támogatása stb.).

Az előirányzatok együttes uniós bevétele a tervezett 20,5 milliárd forinttal szemben 5,9 milliárd forinton teljesült.

Az egyéb uniós támogatások közül az egyik legjelentősebb programcsoport a Szolidaritási Programok, melynek előirányzatán 3,5 milliárd forint bevétel realizálódott, ami az eredeti bevételi előirányzat 82,2%-a. A támogatási csoporton belül szintén jelentősebb súlyt képviselő EGT és Norvég Alap, valamint a Svájci Hozzájárulás jogcímcsoportok - az eredeti előirányzatukhoz képest - elenyésző uniós bevételt generáltak (a 15,2 milliárd forint helyett mindössze 1,8 milliárd forintot). Ennek oka, hogy a programok elhúzódó előkészítési (pl. pályázati felhívások csak az év végén jelentek meg) és értékelési folyamata késleltette a végrehajtás tényleges megkezdését. A program-végrehajtás megkezdésének csúszása magyarázza a kiadások alulteljesülését, ami miatt a bevételek lehívása is elmaradt a tervezett összegtől.

1.5. A központi költségvetési szervektől származó befizetések

A központi költségvetési szervektől származó befizetések 2013-ban összesen 47,9 milliárd forint összeget tettek ki. A legjelentősebb tétel a teljesen saját bevételből gazdálkodó intézmények részére meghatározott befizetési kötelezettségek 25,8 milliárd forintos teljesítése volt. A 2012. évi előirányzat-maradvány terhére előírt befizetési kötelezettségből 1,7 milliárd forint, zárolás kiváltás címén 12,7 milliárd forint, a Munkahelyvédelmi Akcióterv részeként jelentkező szociális hozzájárulási adóból érvényesített kiadási megtakarítás miatt 6,9 milliárd forint, az egyéb befizetések jogcímen 0,8 milliárd forint folyt be.

1.6. Elkülönített állami pénzalapokból származó befizetések

Az elkülönített állami pénzalapok befizetése címen az éves befizetés összege együttesen 15,1 milliárd forintot tett ki, melyből a Kutatási és Technológiai Innovációs Alap része 10,0 milliárd forint, a Nemzeti Foglalkoztatási Alap része pedig 5,1 milliárd forint volt. Az Alapok a befizetési kötelezettségüket a 2013. évi költségvetési törvény előírása alapján október hónapban, a kötelező legkisebb munkabér és a garantált bérminimum-rendezéssel összefüggő támogatatás fel nem használt részének befizetésével teljesítették.

1.7. Helyi önkormányzatok befizetései

A helyi önkormányzatoktól a 2013. évben összesen 19,2 milliárd befizetés érkezett, mely alapvetően három forrásból származott:

- a tárgyévet megelőző évi önkormányzati elszámolások alapján, a kincstári felülvizsgálat, illetve az Állami Számvevőszék ellenőrzése során megállapított jogtalanul igénybe vett és a tárgyévben a központi költségvetésbe visszafizetett hozzájárulások és támogatások összegeiből, valamint ezek igénybevételi, kiegészítő és késedelmi kamatából,

- a helyi önkormányzatoknak a 25 év alatti, valamint az 55 év feletti, továbbá a képzettséget nem igénylő munkakörben foglalkoztatott munkavállalók, valamint a gyesről visszatérő és tartós munkanélküliség után elhelyezkedő munkavállalók foglalkoztatásához kapcsolódó 2013. évi szociális hozzájárulásiadó-változásból eredő kiadási megtakarításokhoz kapcsolódó befizetésekből, valamint

- a nemzeti köznevelésről szóló 2011. évi CXC. törvény 74. §-ában foglaltaknak megfelelően fizetendő hozzájárulásból.

1.8. Nyugdíjbiztosítási Alap befizetése

A Magyarország 2013. évi központi költségvetéséről szóló 2012. évi CCIV. törvény módosításáról szóló 2013. évi CXLIV. törvény 4. §-a a 2013. évi költségvetési törvény 25. §-át új (20) bekezdéssel egészítette ki. E törvény alapján a szociál- és nyugdíjpolitikáért felelős miniszter a 2013. évi központi költségvetés január-szeptember havi előzetes tényadatai alapján 2013. október 31-éig az államháztartásért felelős miniszterrel egyetértésben a XLII. A költségvetés közvetlen bevételei és kiadásai fejezet, a Nyugdíjbiztosítási Alap befizetése alcím javára befizetési kötelezettséget határozott meg a LXXI. Nyugdíjbiztosítási Alap, költségvetési befizetések alcím terhére. E befizetési kötelezettség teljesítésére 2013. november hónapban került sor, 158,5 milliárd forint összegben. A 2013-ban bevezetett új kisvállalati adók esetében a tervezés során azzal a technikai feltételezéssel számolt a költségvetés, hogy minden vállalkozás a számára legkedvezőbb adózási formát választja. Az átlépők tényleges száma azonban e feltételezést nem igazolta, az lényegesen kisebb számban valósult meg. Ennek következtében szükséges volt az adóbevételek átcsoportosítási lehetőségének megteremtése a Nyugdíjbiztosítási Alap és az államháztartás központi bevételei között.

1.9. Állami vagyonnal kapcsolatos befizetések

Az állami vagyonnal kapcsolatos tételek alapvetően

- az állami vagyonról szóló 2007. évi CVI. törvény (a továbbiakban: Vtv.),

- a Magyar Fejlesztési Bankról szóló 2001. évi XX. törvény,

- a Nemzeti Földalapról szóló 2010. évi LXXXVII. törvény (a továbbiakban: Nfatv.), valamint

- az üvegházhatású gázok kibocsátási egységeinek kereskedelméről szóló 2005. évi XV. törvény és az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény

hatálya alá tartozó vagyonnal való gazdálkodásból eredő bevételeket foglalják magukban. Ugyancsak e bevételek között szerepelnek egyes koncessziós szerződésekből, illetve a frekvenciahasználati jogok értékesítéséből származó befizetések.

A 2013. évben hatályos államháztartási törvény (a továbbiakban: Áht.) rendelkezései szerint az állami vagyonnal összefüggő bevételek egy része megjelenik a központi költségvetés mérlegében, más részük (a kölcsön-visszatérülések, kötvénykibocsátás bevétele) finanszírozási bevételnek minősülnek, amelyek nem érintik a központi alrendszer egyenlegét. A 2012. évtől kezdődően - az Áht. alapján - a tulajdonosi részesedések értékesítése is elszámolandó költségvetési bevételként.

Az állami vagyonnal való gazdálkodás kapcsán a 2013. évre 116,0 milliárd forint bevételt tartalmazott a költségvetés, amely alapvetően a hasznosítási típusú befizetéseken alapult. A 205,7 milliárd forint összegű bevételek összességében a tervezettnél közel 90 milliárd forinttal kedvezőbben alakultak, döntően a frekvenciahasznosítási jogokkal kapcsolatos bevételnek köszönhetően. Meghaladta a tervezettet az osztalékbefizetések és a kibocsátási egységek értékesítéséből származó bevételek összege is, illetve jelentős terven felüli bevételt eredményeztek a részvényértékesítési bevételek.

Az állami vagyon elemeinek értékesítéséből az előirányzott 14 milliárd forintot jelentősen meghaladó bevétel (34,6 milliárd forint) származott, ezen belül azonban az ingatlanértékesítések elmaradást mutatnak.

Az értékesítési bevételek közel 56%-a az állam tulajdonában lévő társasági részesedések értékesítésének 19,2 milliárd forint összegű vételárából származott. Bár számos részesedést értékesített a Magyar Nemzeti Vagyonkezelő Zrt. (MNV Zrt.), a befolyó bevételek 99,2%-a (19,1 milliárd forint) a Magyar Posta Zrt. 25%-1 részvény tulajdoni hányadának a Szövetkezeti Hitelintézeti Integrációs Szervezet részére történő eladásából eredt.

A 2013. évben az állami vagyon értékesítési bevételeinek 42,2%-a (14,6 milliárd forint) az üvegházhatású gázok kibocsátási egységeinek kereskedelméről szóló törvények hatálya alá tartozó, az állam vagyonában forgalomképes vagyoni értékű jogként nyilvántartott kibocsátási egységek értékesítéséből származott. Az előirányzatot 40%-kal meghaladó túlteljesülés elsősorban arra vezethető vissza, hogy 2013 első félévében még utoljára lehetőség volt az üvegházhatású gázok közösségi kereskedelmi rendszerének második periódusába tartozó egyes kibocsátási egységek értékesítésére. 2013-ban a bevétel 50%-ának - a Zöldgazdaság Finanszírozási Rendszer keretében történő - felhasználására az energiapolitikáért is felelős nemzeti fejlesztési miniszter kapott felhatalmazást.

Az MNV Zrt. ingatlanértékesítés-bevételi terve a 2013. évben sem számolt az ingatlanpiac jelentős megélénkülésével, de a tényleges teljesítés jelentősen elmaradt a 2 milliárd forintra tervezett összegtől. A 0,5 milliárd forint összegű tényleges bevételt alapvetően a kisebb összegű értékesítések adták, az ingatlanpiaci keresletcsökkenés és a hitelezés elnehezülése nem kedvezett a nagy értékű ingatlanok értékesítésének. A nem ingatlanvagyon értékesítéséből származó bevétel jórészt az ásványi anyagok eladásából eredő összegeket foglalta magába.

2013-ban számottevő állami tulajdonú termőföld értékesítésére nem került sor. A Nemzeti Földalap hasznosítását a földbirtok-politikai irányelvekhez igazodva elsősorban haszonbérbeadással kellett megoldani, az értékesítés csak olyan ingatlanok esetében jöhetett szóba, amelyek haszonbérbeadással nem, vagy nagyon nehezen, esetleg gazdaságtalanul voltak hasznosíthatóak (kis térmértékű, elszórtan elhelyezkedő, osztatlan közös tulajdonú stb. ingatlanok).

Az állami vagyongazdálkodás bevételeinek nagyságrendjét 2013-ban a hasznosítási bevételek 167,4 milliárd forint összege határozta meg, amelynek közel 70%-a frekvenciahasználati jog értékesítéséből származott, amely a koncessziós díjak között jelenik meg (az ilyen típusú bevétel 2014-től önálló jogcímen az értékesítési bevételek között jelenik meg). A Nemzeti Média- és Hírközlési Hatóság által elért bevétel 110,9 milliárd forintot tett ki, amely két és félszerese a tervezett 44 milliárd forintnak. A 900 MHz/1800 MHz frekvenciasáv használatára vonatkozó hatósági szerződésből és további frekvenciahasználati jogosultságok tárgyában született megállapodásokból származó bevételek megoszlása az alábbiak szerint alakult.

 

 

 

 

 millió forintban

 Jogcím/Szolgáltató

 Magyar Telekom Nyrt.

 Telenor Zrt.

 Vodafone Zrt.

 ÖSSZESEN

 Egyszeri díj

 38 000,0 

 19 112,5 

 24 000,0 

 81 112,5 

 UMTS hosszabbítás

 -

 7 887,5 

 -

 7 887,5 

 EGSM használati díj

 6 923,5 

 4 485,3 

 10 493,1 

 21 901,9 

 Összesen:

 44 923,5 

 31 485,3 

 34 493,1 

 110 901,9 

Az MNV Zrt. által elért hasznosítási bevételek több mint 90%-át az osztalékbevételek tették ki (42,6 milliárd forint), a tervezett értéket meghaladó teljesítés elsősorban az állami tulajdonba került MOL-részvények utáni osztaléknak köszönhető.

A 2013. évi osztalékbevételi előirányzat a következők szerint teljesült.

 

 

 

 millió forintban

 Társaság

 2013. évi osztalék-fizetési előirányzat

 2013. évi osztalék-fizetés tény

 Eltérés(tény - terv)

 MVM Zrt.

 10 000,0

 10 011,6

 11,6

 Szerencsejáték Zrt.

 17 500,0

 17 500,0

 0,0

 MOL Nyrt.

 8 000,0

 10 251,8

 2 251,8

 Richter Nyrt.

 3 000,0

 3 104,6

 104,6

 OTP Nyrt.

 90,0

 120,7

 30,7

 HungaroControl Zrt.

 1 000,0

 1 000,0

 0,0

 Egyéb osztalékbevételek

 0,0

 73,0

 73,0

 Összesen:

 39 500,0

 42 061,7

 2 471,7

A hasznosítási bevételek további tételei a haszonbérleti, bérleti, vagyonkezelői és a koncessziós díjak.

A termőföldekért fizetett haszonbérleti díjak (8,1 milliárd forint) 69%-át tették ki a tervezett összegnek. Az elmaradás okai a következők voltak:

- a haszonbérleti díjak fizetésének esedékessége jellemzően az év végére tehető, a díjak befolyása azonban számos esetben késett, tekintettel arra, hogy a korábban megkötött haszonbérleti szerződések nem adtak lehetőséget a késedelmes teljesítés megfelelő szankcionálására;

- a korábbi években megkötött haszonbérleti szerződések számlázási adatainak a megfelelő nyilvántartása nem állt teljes körűen rendelkezésre (annak ellenére, hogy ennek elérése érdekében a Nemzeti Földalapkezelő Szervezet jelentős előrelépést ért már el);

- fegyelmezett díjfizetésre csak a Nemzeti Földalapkezelő Szervezet által létrehozott megbízási szerződések alapján lehetett számítani.

A bérleti díjakból származó 2013. évi 0,8 milliárd forint bevétel a társadalmi szervezetek, gazdálkodó szervezetek által bérelt állami tulajdonú ingatlanok bérleti jogviszonyaiból, továbbá központi költségvetési szerveknek továbbszámlázott bérleti díjakból származott.

A vagyonkezelői díjak 2013-ra a gazdasági társaságoktól, társadalmi szervezetektől, valamint ingatlanok vagyonkezelésbe adásából származó bevételeket foglalják magukban, együttesen 2,6 milliárd forint értékben. Ezen belül a gazdasági társaságoktól származó díjbevételek összege a meghatározó:

 - a HungaroControl Zrt. vagyonkezelői díja

 1761,0 millió forint

 - a BA Zrt. vagyonkezelői díja

 333,9 millió forint

 - a regionális vízmű társaságok vagyonkezelői díjai

 19,6 millió forint

 - az egyéb társaságok vagyonkezelési díjai

 38,4 millió forint

 - Összesen

 2152,9 millió forint

A koncessziókból származó díjbevételek is az állami vagyonnal kapcsolatos bevételek között jelennek meg, ezek azonban nem tartoznak a Vtv. hatálya alá, illetve az MNV Zrt. hatáskörébe. A frekvenciahasználati jog értékesítéséből származó egyszeri bevételtől megtisztított koncessziós díjak összege 2,7 milliárd forint, amely közel 20%-kal haladja meg a tervezettet. A szerencsejáték tevékenységgel kapcsolatban a tervek szerint 4 kaszinó fizetett volna koncessziós díjat, az 1,1 milliárd forint összegű bevétel azonban csak 2 kaszinótól jött be, az így érkezett bevétel azonban megfelel a tervezett összegnek. Az infrastruktúra koncesszióból származó bevételek összege (1,6 milliárd forint) a távközlési és autópálya-koncessziós szerződések alapján fizetett éves díjakat tartalmazza, a többletbevétel a frekvenciasávok használatáért fizetendő díjak előrehozott teljesítéséből adódott.

Az értékesítési és a hasznosítási bevételek közé nem sorolható egyéb bevételek (3,7 milliárd forint) is javították a vagyonbevételek teljesülési arányát 2013-ban. Az alcímen elszámolt bevétel közel 30%-át az MVM Magyar Villamos Művek Zrt. 71 milliárd forint összegű tulajdonosi kölcsöne utáni kamatbevétel adta. Az egyéb bevételek további része döntően követelések megtérüléséből, illetve a Nemzeti Földalap esetében vagyoni értékű jogok (pl. vadászati jog) hasznosításából, pályázati regisztrációs díjakból keletkezett.

Az állami vagyonnal kapcsolatos bevételek másik típusát a költségvetési egyenleget nem érintő finanszírozási bevételek jelentik. A 2013. évben a költségvetési törvény 6. § (1) bekezdésébe foglalt felhatalmazás alapján Richter-részvényekre átcserélhető kötvények kibocsátását hajtotta végre az MNV Zrt. az állam nevében 903,8 millió euró névértékben. A kötvénykibocsátásból befolyó bevétel alapvetően a 2009-ben kibocsátott 833,3 millió euró névértékű, Richter-részvényre átcserélhető kötvények lejárat előtti visszavásárlását finanszírozta. Az új kötvény a 2019. évben jár le, évi 3,375%-os kamatozású, féléves kamatfizetéssel. A kötvények mögötti fedezetet a kibocsátáskor 25,24% állami tulajdoni arányt képviselő, 47 046 208 db Richter törzsrészvény-csomag adja, azok a kötvény futamideje alatt nem terhelhetők meg és nem értékesíthetők.

A fenti kötvénycsere lebonyolítása nettó módon valósult meg, így az MNV Zrt.-hez az elszámolást követően 41,3 millió euró folyt be bevételként a pénzügyi zárás napján, 2013. december 6-án. Az átcserélhető kötvények megújításából származó többletbevételek elszámolási értéke 12,5 milliárd forint volt.

A Nyugdíjreform és Adósságcsökkentő Alapról és a szabad nyugdíjpénztár-választás lebonyolításával összefüggő egyes törvénymódosításokról szóló 2010. évi CLIV. törvény 2. § (6a) bekezdése alapján az Alaptól térítésmentesen az államhoz került vagyonelemek értékesítéséből, hasznosításából, hozamából származó pénzeszközök finanszírozási bevételnek minősülnek. A Nyugdíjreform és Adósságcsökkentő Alaptól 2013-ban a magyar állam tulajdonába és az MNV Zrt. kezelésébe került 368 933 db, 4,74%-os szavazati arányt megtestesítő, névre szóló Egis Gyógyszertár Nyrt.- törzsrészvény. Ennek értékesítési bevétele 10,33 milliárd forint volt. Az Alaptól átvett részvények és egyéb pénzügyi eszközök osztaléka, kamata 2013-ban összesen mintegy 3,2 milliárd forintot tett ki. E bevételeknek megfelelő összeget a fenti törvény alapján az államadósság csökkentésére kellett fordítani.

A finanszírozási bevételként elszámolandó tulajdonosi kölcsön megtérülések a következők szerint alakultak.

 

 

 

 millió forintban

 Társaság

 2013. év terv

 2013. év tény

 2013. év(tény - terv)

 Bábolna Nemzeti Ménes Kft.

 150,0

 0,0

 -150,0

 Hollóházi Nonprofit Kft.

 190,0

 0,0

 -190,0

 Várgondnokság Nonprofit Kft.

 444,0

 405,0

 -39,0

 MAFILM Kft.

 17,1

 17,1

 0,0

 Egererdő Zrt.

 100,0

 100,0

 0,0

 FŐKEFE Nonprofit Kft.

 360,0

 0,0

 -360,0

 ERFO Nonprofit Kft.

 270,0

 0,0

 -270,0

 Nógrád Volán Zrt.

 0,0

 700,0

 700,0

 MVM Zrt.

 0,0

 71 000,0

 71 000,0

 Összesen

 1531,1

 72 222,1

 70 691,0

1.10. Adósságszolgálattal kapcsolatos bevételek

2013-ban a kamatbevételek kedvezőbben alakultak a tervezettnél, az adósságszolgálati bevételek 132,6 milliárd forintos tényszáma 39,4 milliárd forinttal haladta meg a 93,2 milliárd forintos költségvetési előirányzatot. A túlteljesülés egyrészt a forintadósság és -követelések kamatának 32,1 milliárd forinttal magasabb, másrészt a deviza-kamatbevételek 7,3 milliárd forinttal nagyobb tényösszegének az eredménye.

A forint-államadósságból és követelésekből származó kamatbevételek 123,2 milliárd forintot értek el 2013-ban. A 32,1 milliárd forintos előirányzat-túlteljesülés elsősorban a hiányt finanszírozó és adósságmegújító államkötvények kamatelszámolásai bevétel-előirányzatnál következett be. Az államkötvények többszöri aukciós értékesítése során keletkező kamatbevétel esetében a tényleges bevétel 34,8 milliárd forinttal haladta meg az előirányzatot, ami a tervekhez képest a megemelt összegű államkötvény-értékesítésnek köszönhető. A kincstárjegyek kamata 0,1 milliárd forintot tett ki, ami a kincstári hálózatban értékesített kincstárjegyek többletbevétele.

A kamatbevételek másik jelentős tétele a Kincstári Egységes Számla (a továbbiakban: KESZ) után az MNB által fizetett kamatból származott. Ezen a címen az előirányzathoz képest 2,7 milliárd forint kamatelmaradás mutatkozott. A jegybank irányadó kamatszintje 2013 folyamán alacsonyabb lett a prognosztizáltnál, ennek hatására kevesebb kamatbevétel keletkezett. A KESZ átlagos egyenlege kismértékben magasabb lett a vártnál, ami azonban nem tudta ellensúlyozni a kamathatást.

A devizában fennálló kamatbevételek és követelések összege nagymértékben meghaladta az előirányzatot. A költségvetési előirányzat eredetileg 2,1 milliárd forint összegű kamatbevétellel számolt, ehhez képest a tényleges bevétel 9,4 milliárd forintot ért el.

A deviza-kamatbevételek többlete a 2012 novemberétől értékesített Prémium Euró Magyar Államkötvény (P€MÁK) kibocsátása során elszámolt felhalmozott kamatbevételből és árfolyamnyereségből származott. Ezen bevétel összege a várt mértéket jelentősen meghaladó értékesítés mellett 9,2 milliárd forintot tett ki. A devizaszámla-elszámolások egyéb bevételei és a mark-to-market (M2M) betétműveletek után kapott kamatok bevétele 0,1 millárd forintot ért el.

A nemzetközi hitelcsomagból befolyt és finanszírozásra fel nem használt összeg egyik része devizabetétként került elhelyezésre a Magyar Nemzeti Banknál. Az elhelyezett betétből 2013-ban is kamatbevétel származott, amelynek összege 0,9 milliárd forinttal kevesebb a tervezetthez képest. Az elmaradás oka, hogy a kedvező finanszírozási környezetben lehetőség adódott az IMF-hitel lejárat előtti rendkívüli előtörlesztésére, ami a tervhez képest csökkentette a devizabetét-állományt.

1.11. Egyéb bevételek

Az egyéb bevételek 2013. évi 46,7 milliárd forintos teljesítése több mint háromszorosa volt a törvényi előirányzatnak (318%). A bevételek közül kiemelendő az önkormányzati adósságkonszolidációval kapcsolatban - a 2013. évi költségvetési törvény 74. § (1) bekezdés b) pontja alapján - a települési önkormányzatok által a bankoknál az egyes adósságelemek teljesítésének fedezetére elhelyezett betétek, biztosítékok összegének befizetéséből származó - eredetileg nem tervezett - 9,2 milliárd forint. Jelentős tételt képviselt továbbá a kezesség-visszatérülés címén befolyt 7,8 milliárd forint, valamint az előző évi maradványok átcsoportosításának technikai lebonyolításával kapcsolatban pótelőirányzat ellensúlyozása címen elszámolt 12,3 milliárd forint.

A bevételeken belül a tőkekövetelések visszatérülését az ún. kormányhitelek, valamint a magyar állam által belföldi adósoknak nyújtott hitelek törlesztései tették ki, mely bevételek 2013-ban 5,9 milliárd forintot értek el. Ebből a kormányhitelek visszatérülése 0,3 milliárd forint bevételt, míg a belföldi adósok törlesztése 5,6 milliárd forint bevételt eredményezett. A 90-es évek első felében a magyar állam több hitelintézetet is feltőkésített, többek között a hazai takarékszövetkezeti szektornak is biztosított - az OTIVA-n keresztül - tőkejuttatást alárendelt kölcsöntőke-kötvény formájában. E kötvényeknek a visszafizetése a 2013-2014. években esedékes. A követelések tervezett 7,9 milliárd forintos visszatérülése mindössze 5,6 milliárd forint volt.

1.12. Egyéb uniós bevételek

Az Egyéb uniós bevételek cím három tételből tevődött össze.

Ezen a jogcímen található az Unió költségvetési bevételeit képező, Magyarországon beszedett ún. tradicionális saját források (vámok, cukorágazati hozzájárulások) 25%-a, amely a beszedési költségek fedezeteként a hazai költségvetést illeti.

- Vámbeszedési költség megtérítése alcímen a központi költségvetésnek a 2013. évben közel 9 milliárd forint nemzeti vámbevétele keletkezett, amely 0,5 milliárd forinttal (5%-kal) maradt el a tervezett előirányzattól.

- Cukorágazati hozzájárulás beszedési költség megtérítése alcímen 2013-ban a magyar költségvetésbe 220,2 millió forint bevétel folyt be, amely 19,5%-kal haladja meg a tervezett előirányzatot. A közösségi szabály értelmében a Mezőgazdasági és Vidékfejlesztési Hivatal által behajtott összegek 75%-25% arányban oszlanak meg az Európai Bizottság és a központi költségvetés között, a teljes beszedett összeg 880,8 millió forint volt.

Az uniós támogatások utólagos megtérítéseként - az eredeti előirányzatot 66,4%-kal meghaladva - 27,9 milliárd forint bevétel keletkezett. A magasabb teljesítés legfőbb oka, hogy decemberben a Környezet és Energia Operatív Program terhére megtörtént a korábban hazai beruházásként indult „vörösiszap szennyezés kármentesítése” projekt beforgatása 14,9 milliárd forint összegben. A részletek a következők.

- A Közlekedés Operatív Program részeként megvalósuló 4-es metró beruházás kapcsán 5,4 milliárd forint összegben került sor utólagos uniós elszámolásra.

- Az Európai Bizottság a TEN-T beruházások utolsó 5%-át, 1,4 milliárd forintot átutalt.

- A Kohéziós Alap projektjei közül három közlekedési (vasúti) és három környezetvédelmi (technikai segítségnyújtás, Hajdú-Bihar hulladék, Veszprém szennyvíz) projekt tekintetében is megtörtént az utolsó 20%-ra jutó uniós bevétel elszámolása 2,5 milliárd forint összegben.

- Mindezeken kívül a korábbi években hazai beruházásként indult, majd a Közlekedés Operatív Program (2,4 milliárd forint), a Környezet és Energia Operatív Program (14,9 milliárd forint), valamint az Államreform Operatív Program (1,2 milliárd forint) finanszírozásába bevont projektek utólagos elszámolásából 18,5 milliárd forint származott.

2. Kiadási előirányzatok

2.1. Egyedi és normatív támogatások

Az egyedi és normatív támogatások összege a 2013. évben 279,9 milliárd forintot tett ki, amely teljesítés a 269,2 milliárd forint éves módosított előirányzatot 4%-kal haladta meg.

E kifizetések meghatározó tételét (270,5 milliárd forint) a helyközi személyszállítási közszolgáltatások és a vasúti pályahálózat működtetésének költségtérítési támogatása jelentette, melynek célja a közlekedési közszolgáltató társaságok támogatási jogcímekhez kötődő tevékenységei bevételekkel nem fedezett, indokolt költségeinek a megtérítése volt.

A helyközi személyszállítási közszolgáltatások költségtérítésének kiadási előirányzata - a törvényi előirányzatot 5,2%-kal meghaladva - 200,5 milliárd forinttal teljesült. Az előirányzat felhasználásának szabályait részletező 66/2013. (III. 8.) Korm. rendelet a hatályba lépésekor a jogcímcsoport előirányzatának 90%-át osztotta fel az érintett társaságok között, míg a fennmaradó 10% megosztásáról - a társaságok első félévi gazdálkodási adatai alapján - a Kormány a 366/2013. (X. 17.) Korm. rendeletében döntött. Az előirányzatból a MÁV-Start Zrt. 144,1 milliárd forinttal, a GYSEV Zrt. 10,4 milliárd forinttal, az autóbusszal helyközi közösségi közlekedési szolgáltatást nyújtó társaságok pedig 46,0 milliárd forinttal részesültek. Utóbbiakat illetően a Kormány a fentebb hivatkozott 366/2013. (X. 17.) Korm. rendeletében járult hozzá a társaságok többletfinanszírozási igénye kielégítése érdekében a kiadási előirányzat 10,0 milliárd forinttal történő túllépéséhez. Törvényi felhatalmazás alapján az előirányzat a Kormány jóváhagyásával - annak módosítása nélkül - túlteljesíthető volt.

A vasúti pályahálózat működtetése költségtérítésének kiadási előirányzata - a törvényi előirányzattal azonos összegben - 70,0 milliárd forinttal teljesült, ebből a MÁV Zrt. 65,6 milliárd forinttal, míg a GYSEV Zrt. 4,4 milliárd forinttal részesült.

Az Eximbank Zrt. kamatkiegyenlítése keretében került sor a szakosított hitelintézet által - a magyar áruk és szolgáltatások exportjának finanszírozása érdekében - nyújtott hitelek kamatának, valamint az e célt szolgáló finanszírozási költségek különbözetének központi költségvetés részéről történő kiegyenlítésére. Az előirányzat 8,2 milliárd forint éves folyósítással teljesült, amely a törvényi előirányzatot 17,4%-kal haladta meg. A kifizetés mértéke törvényi felhatalmazás alapján külön szabályozás nélkül is eltérhetett az előirányzattól. A kamatkiegyenlítési rendszer - előző évihez mérten is - emelkedő kiadása alapvetően az erősödő hitelezési aktivitásra és az újonnan bevezetett támogatási jogcímekre, kisebb részben az Eximbank Zrt. forrásköltségének növekedésére vezethető vissza.

A bányabezárás jogcímcsoportjának előirányzata terhére került sor a szénbányászati szerkezetátalakítás után fennmaradt, illetve a bányászati ágazatban jelentkező állami kötelezettségek (tájrendezési feladatok, bányász-kártérítések és baleseti járadékok stb.) teljesítésének finanszírozására. Az előirányzat - a Bányavagyon-hasznosító Nonprofit Közhasznú Kft. által történő felhasználás útján - 1,0 milliárd forint éves folyósítással a törvényi előirányzatnak megfelelően teljesült.

Az egyéb vállalati támogatások keretében került sor a Mecsek-Öko Környezetvédelmi Zrt. által kiegyenlített, az uránbányászatban az 1993. év végéig keletkezett baleseti járadékok és a munkavégzéssel kapcsolatos egyéb kártérítési kötelezettségek központi költségvetés által a társaság részére történő megtérítésére. A 225,0 millió forint törvényi előirányzat 2013-ban 219,7 millió forint kiadással teljesült.

A fuvarozók kamattámogatása keretében került sor a Széchenyi Útdíj Hitelprogramhoz kapcsolódó, hitelszerződéseken alapuló, kis- és középvállalkozói kölcsönök központi költségvetési támogatására. A kamattámogatási program keretében a Kincstár az állam nevében a hitelszerződések tőkeösszegére vetített évi 4%-os mértékű kamattámogatást nyújtott. Az 1384/2013. (VI. 30.) Korm. határozat útján létrejött és fejezetek közötti előirányzat-átcsoportosítás révén 500,0 millió forint kiadási előirányzattal rendelkezett alcím terhére 2013-ban mindösszesen 0,5 millió forint kifizetés történt. Az alacsony mértékű igénybevétel oka egyrészt, hogy a fuvarozó vállalkozások a felmerült útdíjak összegét kigazdálkodták vagy részben megrendelőikre hárították, másrészt az érintett költségek finanszírozását a már rendelkezésükre álló folyószámlahitel-kereteikből is biztosítani tudták.

2.2. Közszolgálati műsorszolgáltatás támogatása

A médiaszolgáltatásokról és a tömegkommunikációról szóló 2010. évi CLXXXV. törvény 4. számú mellékletében foglaltak alapján a közszolgálati hozzájárulás előirányzatának 2013. évi összege 68,6 milliárd forintban került megtervezésre.

A 2013. év folyamán az alábbiak befolyásolták a közszolgálati média támogatásának alakulását:

- az Országgyűlés 2,0 milliárd forint összegű média tartalék képzéséről döntött a közszolgálati hozzájárulás terhére (a felhasználási célt nem módosítva), melynek felhasználására - a költségvetési törvény 24. § (5) bekezdésében foglalt feltétel fennállásának hiányában - nem került sor az év folyamán,

- a Nemzeti Média- és Hírközlési Hatóság a prémiumévek programmal kapcsolatos kifizetésekre 26,7 millió forint támogatásban részesült a prémiumévek programról és a különleges foglalkoztatási állományról szóló 2004. évi CXXII. törvény, valamint a 8/2005. (II. 8.) PM rendelet alapján,

- a 2013. évi honvédelmi igazgatási feladatok végrehajtásához szükséges költségvetési források átcsoportosításáról szóló 1509/2013. (VIII. 1.) Korm. határozat alapján a közszolgálati média minősített időszaki működésre történő felkészítése céljából 5,0 millió forint került átcsoportosításra a közszolgálati hozzájárulás előirányzat javára.

Fentiek alapján a 2013. évben a közszolgálati hozzájárulás előirányzat 66,6 milliárd forintra, a Nemzeti Média- és Hírközlési Hatóság prémiumévek programmal kapcsolatos kiadásai előirányzat 26,7 millió forintra teljesült.

2.3. Szociálpolitikai menetdíj-támogatás

A 2013. évben a központi költségvetés 94,8 milliárd forint szociálpolitikai menetdíj-támogatást fizetett ki, amely összeg 2%-kal haladta meg a kiadási előirányzatot. A folyósítás törvényi felhatalmazás alapján külön szabályozás nélkül is eltérhetett az előirányzattól. A kifizetések emelkedésében szerepet játszott egyrészt az, hogy a Központi Statisztikai Hivatal rendelkezésre álló adatai alapján a 2013. évben - az előző évi adatokhoz képest - a helyi személyszállítást illetően emelkedett mind a szállított utasok száma (0,3%-kal), mind az utaskilométer értéke (0,8%-kal). Másrészt a vasúton és az autóbusszal történő helyközi személyszállítást érintően növekedett mind a szállított utasok száma (2,3%-kal), mind az utaskilométer értéke (5,2%-kal).

2.4. Lakásépítési támogatások

A lakástámogatások előirányzata a 2013. évben 201,5 milliárd forint volt. A kiadási mérlegsoron 131,9 milliárd forint teljesült, ami 65,5%-os elmaradást jelentett az előirányzathoz képest. A 2013. évi teljesítés a 2012. évinél 6,3%-kal volt több. Az eltérés a mérlegsoron belül több jogcímcsoport együttes változására vezethető vissza.

A teljesítés alakulásának főbb tényezői a következők.

- A lakásszerzési és korszerűsítési támogatásra 1,2 milliárd forint, az árfolyamgát működésének finanszírozására pedig 19,6 milliárd forint kiadása keletkezett a költségvetésnek.

- A 2009. július 1-jétől nem igényelhető lakásépítési kedvezményre fordított kiadás 2,4 milliárd forint volt, ami a 2012. évi kiadáshoz képest 17,9%-os csökkenést mutat. A már szintén nem igényelhető megelőlegezett lakásépítési kedvezményre fordított összeg a 2012. évihez képest 2013-ban 34,1%-kal csökkent. Az erre fordított kiadás - a megelőlegezési időszakra az ügyfelek helyett a magyar állam által fizetett kamatokkal együtt - 3,9 milliárd forintot tett ki.

- A lakástakarék-pénztári megtakarítások támogatása jogcím 9,7%-kal emelkedett, így 35,5 milliárd forint került felhasználásra. A növekedés oka, hogy e megtakarítási forma egyre népszerűbb a lakosság körében, folyamatosan nő a szerződéskötések száma.

A lakástámogatások mérlegsoron teljesült 2013. évi költségvetési kiadásnak 44,6%-át - 58,8 milliárd forintot - a 2009. július 1-jétől megszüntetett, kiegészítő kamattámogatású és a jelzáloglevéllel finanszírozott lakáshitelekre nyújtott kamattámogatás tette ki. A 2012. évi kifizetésekhez képest (54,3%) 12,7%-os csökkenést jelent. A korábbi kamattámogatott lakáshitelek állami támogatásának csökkenését az átlagos kamattámogatás és a hitelállomány csökkenése együttesen okozta.

2.5. Nemzeti Család- és Szociálpolitikai Alap

A Nemzeti Család- és Szociálpolitikai Alap tartalmazza a családtámogatásokat, a 2012. évtől a Nyugdíjbiztosítási Alapból kikerült korhatár előtti ellátásokat, valamint a szociális ellátások és térítések egy meghatározott körét.

2.5.1. Családi támogatások

A családi támogatások körébe a családi pótlék, az anyasági támogatás, a gyermekgondozási segély, a gyermeknevelési támogatás, az apákat megillető munkaidő-kedvezmény távolléti díjának megtérítése, a pénzbeli gyermekvédelmi támogatások, az életkezdési támogatás, valamint a gyermektartásdíjak megelőlegezésének költségvetési forrása tartozik.

A családi támogatások körébe tartozó ellátásokra biztosított 452,5 milliárd forintos előirányzat 96,1%-ra (434,7 milliárd forint) teljesült.

A családi pótlék 349,0 milliárd forintos előirányzata 96,6%-ra, az anyasági támogatás mintegy 94,9%-ra, a gyermekgondozási segély megközelítőleg 95,5%-ra, a gyermeknevelési támogatás mintegy 98,5%-ra teljesült, mivel a jogosultak száma a tervezetthez képest változott.

A gyermekek születésével kapcsolatos szabadság megtérítése 97,8%-ra teljesült, mivel a munkaidő-kedvezményt igénybe vevők száma és a részükre kifizetett távolléti díj összege is alacsonyabb szinten valósult meg a tervezetthez képest.

A pénzbeli és természetbeni gyermekvédelmi támogatások előirányzata tartalmazza a rendszeres gyermekvédelmi kedvezményhez kapcsolódó Erzsébet-utalvány, valamint a kiegészítő gyermekvédelmi támogatás fedezetét. A pénzbeli és természetbeni gyermekvédelmi támogatások 7,1 milliárd forintos előirányzata mintegy 91%-ra teljesült (6,4 milliárd forint), ami a rendszeres gyermekvédelmi kedvezményben részesülők száma változásának következménye.

Az életkezdési támogatás 7,9 milliárd forintos előirányzata 5,7 milliárd forintra teljesült, amelyet a tervezettnél alacsonyabb jogosulti létszám okozott.

A gyermektartásdíjak megelőlegezése előirányzat megközelítőleg 131,9%-os túlteljesülését a vártnál magasabb jogosulti létszám okozta.

2.5.2. Korhatár alatti ellátások

Az előirányzat, amely 78,9%-ra teljesült, tartalmazza a szolgálati járandósággal és a korhatár előtti ellátással, a balettművészeti életjáradékkal kapcsolatos ellátásokat. Az alulteljesülést a jogosultak számának - alapvetően a korhatár előtti ellátásoknál tapasztalható - vártnál nagyobb mértékű csökkenése eredményezte.

2.5.3. Jövedelempótló és jövedelemkiegészítő szociális támogatások

A jövedelempótló és jövedelemkiegészítő szociális támogatások elsősorban a fogyatékossághoz, illetve a politikai okból elítéltek rehabilitációjához, illetve egyes bányászellátásokhoz kapcsolódnak. Ide tartozik még a saját jogú nyugdíj kiegészítésére szolgáló rendszeres pénzbeli ellátásként folyósított házastársi pótlék és házastársi jövedelempótlék is, valamint egyéb szociális támogatások, mint pl. a cukorbetegek támogatása.

Az ellátások finanszírozására előirányzott 63,7 milliárd forint, amely év közben 64,5 milliárd forintra módosult, mintegy 3,5%-kal a tervezett szint alatt teljesült, 62,2 milliárd forint költségvetési forrást igényelt.

A tervezettől való eltérés elsősorban a már kifutó jellegű ellátások jelentős mértékű elmaradásából adódik. A mezőgazdasági járadék megközelítőleg 89%-os, a házastársi pótlék, illetve házastársi jövedelempótlék mintegy 95,9%-os szinten teljesült, mivel az ellátottak száma a vártnál nagyobb mértékben csökkent.

A fogyatékossági támogatás és a vakok személyi járadéka előirányzat 96,2%-os szinten teljesült, amelyet az alacsonyabb jogosulti létszám eredményezett.

A politikai rehabilitációs és más nyugdíj-kiegészítések előirányzat 97,7%-os alulteljesülését a szépkorúak jubileumi juttatására, valamint a politikai rehabilitációs ellátásokra jogosultak számának vártnál nagyobb mértékű csökkenése okozta.

Az egyéb támogatások (cukorbetegek támogatása, lakbértámogatás stb.) címen rendelkezésre álló forrás a tervezettől alacsonyabb szinten teljesült. Az elmaradás oka az ellátottak létszámának a tervezetthez képest nagyobb mértékű csökkenése.

A megváltozott munkaképességűek kereset-kiegészítésének 68,7%-os elmaradását a jogosultak számának vártnál nagyobb mértékű változása eredményezte.

2.5.4. Különféle jogcímen adott térítések

A különféle jogcímen adott térítések körébe tartozó előirányzatok közül az egészségügyi feladatok ellátásával kapcsolatos hozzájárulás, illetve a folyósított ellátások utáni térítés a tervezett szinten teljesült. A közgyógyellátás esetében a tervezett előirányzat 2,8%-kal túlteljesült, mivel a gyógyszerkeret kihasználtsága a tervezetthez képest növekedett.

A folyósított ellátások utáni térítés a jövedelempótló és jövedelemkiegészítő szociális támogatásokkal összefüggő igazgatási feladatok elvégzésével kapcsolatos költségek fedezetéül szolgál.

A gyermekgondozási díjban és terhességi-gyermekágyi segélyben részesülők kompenzációja előirányzat - a Magyarország 2012. évi központi költségvetéséről szóló 2011. évi CLXXXVIII. törvény végrehajtásáról szóló 2013. évi CXCIII. törvény 16. §-ában, az Országgyűlés által elrendelt 479,2 millió forintos visszafizetési kötelezettség előirányzat javára történő megvalósulására, továbbá az ellátás kifutó jellegére tekintettel - alulteljesült.

2.6. A központi költségvetési szervek és fejezeti kezelésű előirányzatok kiadásai

2.6.1. A központi költségvetési szervek és a szakmai fejezeti kezelésű előirányzatok kiadásainak alakulása

A központi költségvetési szervek és a fejezetek által kezelt egyes jogcímeken megjelenő programok, feladatok, támogatások 2013. évi - támogatással és saját bevétellel fedezett - kiadása 6707,2 milliárd forintra teljesült, amely összeg 1640,0 milliárd forinttal, 32,4%-kal több a 2012. évi teljesítésnél.

Az eredeti kiadási előirányzat összességében 5400,0 milliárd forintot, a törvényi módosított előirányzat 5483,6 milliárd forintot tett ki. Ehhez képest az év során - jogszabályi felhatalmazás alapján - a következők miatt változtak az előirányzatok: tárgyévi többletbevétel, a megelőző évek kötelezettségvállalással terhelt előirányzat-maradványának igénybevétele, egyéb költségvetési mérlegsorokról (központi előirányzatok, céltartalékok, rendkívüli kormányzati intézkedések tartalék) történő évközi átcsoportosítás, a költségvetési törvény felhatalmazása alapján egyes előirányzatok előirányzat-módosítás nélküli teljesülése.

Mindezek következtében az év végi módosított előirányzat 2075,7 milliárd forinttal haladta meg az Országgyűlés által jóváhagyott mértéket. Ez 143,0 milliárd forint Kormány (pl. tartalékok átcsoportosításával) által végrehajtott növekedésből, 1112,8 milliárd forint pedig fejezeti hatáskörben (pl. maradvány előirányzatosítás, fejezeti kezelésű előirányzatok intézményhez, illetve más fejezethez történő átcsoportosítása), 819,9 milliárd forint intézményi hatáskörben (pl. maradvány, többletbevételek előirányzatosítása) végrehajtott előirányzat-növelésből adódott.

Ugyanakkor az év végi aktuális kiadási előirányzathoz viszonyított teljesülés/kifizetés 88,7% volt.

A központi költségvetési szervek és a szakmai fejezeti kezelésű előirányzatok 2013. évi kiadásainak alakulását a következő táblázat mutatja be.

 

 milliárd forintban

 2012. évi teljesítés

 5 067,2

 2013. évi eredeti előirányzat

 5 400,0

 2013. évi törvényi módosított előirányzat

 5 483,6

 2013. évi módosított előirányzat

 7 559,3

 2013. évi teljesítés

 6 707,2

2.6.2. Költségvetési szervek támogatása

A központi költségvetési szervek és a fejezeti kezelésű előirányzatok 2013. évi eredeti támogatása 2910,8 milliárd forint, a törvényi módosított előirányzat 2994,4 milliárd forint volt, ami az év folyamán összesen 145,3 milliárd forinttal, 4,9%-kal növekedett. A Kormány felhatalmazáson alapuló hatáskörében összesen 143,2 milliárd forinttal növelte az eredeti előirányzatot, a fejezeti hatáskörben végrehajtott módosítások további 2,1 milliárd forinttal növelték az eredeti támogatást.

A rendkívüli kormányzati intézkedések (a továbbiakban RKI) előirányzat módosított, 106,9 milliárd forintos előirányzatából a Kormány döntései alapján a központi költségvetési szervek és fejezeti kezelésű előirányzatoknál összesen 81,4 milliárd forintot (az RKI 76,2%-a) használtak fel.

A rendkívüli intézkedések előirányzatból jelentősebb támogatást a következő célok kaptak:

- a Közigazgatási és Igazságügyi Minisztérium: Veszprémi Járási Hivatal elhelyezése 1,5 milliárd forint, kormányablakok kialakítása 3,7 milliárd forint, határon túli magyar oktatás támogatása 1,3 milliárd forint;

- a Miniszterelnökség: Civil Alap pályázati program 1,8 milliárd forint, Miniszterelnökség többletfeladatai 1,5 milliárd forint;

- a Honvédelmi Minisztérium: Mali Kiképző Műveletben való szerepvállalás 0,6 milliárd forint;

- a Belügyminisztérium: E-útdíjrendszer működtetésének induló költségei 2,0 milliárd forint, CEPOL-székhely létrehozása 1,6 milliárd forint;

- a Nemzetgazdasági Minisztérium: pénztárgépek cseréjének és beszerzésének támogatása 13,5 milliárd forint;

- a Nemzeti Fejlesztési Minisztérium: Miskolc és agglomerációja digitális közösség 3,0 milliárd forint, Turizmus Zrt. támogatása 1,2 milliárd forint, MAL Zrt. részére előírt hatósági és egyéb kötelezések végrehajtása 1,5 milliárd forint, E-útdíjrendszer működtetésének induló költségei 4,0 milliárd forint, Pesti Vigadó épület rekonstrukció 0,8 milliárd forint;

- az Emberi Erőforrások Minisztériuma: Kálvin téri református templom és a Kalocsai Nagyboldogasszony Főszékesegyház és Érseki Kincstár felújítása 1,0 milliárd forint, Felsőoktatási Struktúraátalakítási Alap létrehozása 2,0 milliárd forint, debreceni református oktatási-nevelési intézményrendszer infrastrukturális fejlesztése 1,9 milliárd forint, Szent Angyalok plébánia templom építési munkálatainak befejezése 1,1 milliárd forint, felsőoktatási intézmények finanszírozási problémáinak kezelése 4,0 milliárd forint, egyes kiemelt sportágak 2013. évi sportágfejlesztési koncepciójának megvalósítása 8,6 milliárd forint, fertődi Esterházy-kastély rekonstrukciója 1,5 milliárd forint, FINA 2021. évi Úszó-, Vízilabda-, Műugró, Műúszó és Nyíltvízi Világbajnokság megrendezéséhez kapcsolódó, 2013. évben esedékes rendezési jogdíj megfizetése 1,1 milliárd forint, egyes kiemelt sportegyesületek 2013. évi sportfejlesztési elképzeléseinek támogatása 1,1 milliárd forint, közgyűjtemények támogatása 4,8 milliárd forint.

A 2013. évi bérkompenzáció, az ösztöndíjas foglalkoztatás, a prémium évek program, létszámleépítés egyszeri kiadásainak fedezetére szolgáló céltartalék 89,5 milliárd forintos előirányzatából 42,2 milliárd forint növelte a központi költségvetési szervek előirányzatát.

A Nemzeti Adó- és Vámhivatal részére a költségvetési törvény előírása alapján fizethető jutalom 22,9 milliárd forinttal növelte a jóváhagyott előirányzatot. Államháztartáson belül egyéb központi előirányzatról, vagyon fejezetből történt átcsoportosítások összesen 26,2 milliárd forinttal növelték, az 1259/2013. (V. 13.) Korm. határozattal elrendelt zárolás 35,9 milliárd forinttal csökkentette, a köznevelési intézmények működtetésével kapcsolatos önkormányzati befizetés 6,4 milliárd forinttal növelte, a kibocsátási egységek értékesítéséből származó bevétel 2,1 milliárd forinttal növelte a központi költségvetési fejezetek támogatási előirányzatait.

A támogatási előirányzatok változásainak összefoglalása:

 

 milliárd forintban

 2013. évi eredeti előirányzat

 2 910,8

 2013. évi törvényi módosított előirányzat

 2 994,4

 Kormány jogkörben módosítva

 

 Ebből: - RKI tartalék terhére előirányzat-növelés

 +81,4

 - céltartalék terhére előirányzat-növelés

 +42,2

 - NAV-jutalom

 +22,9

 - 28. § (3) bekezdés alapján a köznevelési intézmények működtetésével kapcsolatos önkormányzati befizetés

 +6,4

 - zárolás/előirányzat-csökkentés (1259/2013. (V. 13.) Korm. határozat)

 -35,9

 - államháztartáson belüli átcsoportosítások

 +26,2

 Fejezeti hatáskörű módosítás (kibocsátási egység értékesítése)

 +2,1

 2013. évi módosított előirányzat

 3 139,7

A módosítási kötelezettség nélkül túlléphető törvénysorokon összesen 151,2 milliárd forinttal teljesültek túl az előirányzatok.

A túllépések tételei

 2011. évi CLXXXVIII. törvényben szereplő felhatalmazás

 Megnevezés

 Túllépés millió forintban

 5. melléklet 1. pont

 Jogi segítségnyújtás

 124,7

 9. melléklet 1. pont

 A büntetőeljárásról szóló tv. alapján megáll. kártalanítás

 200,3

 9. melléklet 1. pont

 Bűncselekmények áldozatainak kárenyhítése

 36,0

 9. melléklet 1. pont

 Kárrendezési célelőirányzat

 2,0

 9. melléklet 1. pont

 Gyesen, gyeden lévők hallgatói hitelének célzott támogatása

 223,6

 9. melléklet 2. pont

 Víz-, környezeti és természeti katasztrófa kárelhárítás

 22 999,9

 9. melléklet 2. pont

 Vidékfejlesztési Minisztérium peres ügyek

 467,0

 9. melléklet 2. pont

 Közoktatási célú humánszolgáltatások és kiegészítő támogatás

 13 662,9

 9. melléklet 3. pont

 Nemzeti Stratégiai Referencia Keret

 107 113,8

 9. melléklet 5. pont

 Magyar Államkincstár

 6 374,7

 

 Módosítási kötelezettség nélkül teljesülő előirányzatok túllépése összesen:

 151 204,9

2.6.3. Az előirányzat-maradványok alakulása

A központi költségvetési szerveknél és a fejezeti kezelésű előirányzatoknál együtt a gazdálkodás során a 2013. évben 694,8 milliárd forint előirányzat-maradvány keletkezett (a 2012. évben 637,6 milliárd forint). A tárgyévi és az előző évi igénybe nem vett előirányzat-maradvány 772,2 milliárd forint, ami 58,2 milliárd forinttal (8,2%-kal) magasabb, mint a 2012. évi (714,0 milliárd forint).

A teljes előirányzat-maradvány megoszlása

 

 

 

 milliárd forintban

 Megnevezés

 Fejezeti kezelésű előirányzatok maradványa

 Intézményi maradványok

  Összesen

 Kötelezettségvállalással terhelt maradvány

 363,9

 331,0

 694,9

 Kötelezettségvállalással nem terhelt maradvány

 55,7

 21,6

 77,3

 Összes maradvány

 419,6

 352,6

 772,2

Jelentősebb összegű maradvány az előző évekhez hasonlóan a kiterjedt intézményhálózattal, illetve szakmai programok finanszírozásával megbízott fejezeteknél képződik (VM 85,1 milliárd forint, NFM 96,3 milliárd forint, Uniós Fejlesztések 187,0 milliárd forint, EMMI 193,1 milliárd forint), amelynek 92%-a kötelezettségvállalással terhelt.

A maradvány keletkezésének jellemző oka, hogy egyes bevételek (pl. EU-s források) év végén folytak be (elköltésükre már nem volt lehetőség), továbbá az év végi támogatási többletek (rendkívüli kormányzati intézkedések előirányzatból) elköltése áthúzódik a következő évre. Ugyanígy a kiírt pályázatok érvénytelensége, szerződéskötések elhúzódása, valamint az utófinanszírozás rendszere miatt a pénzforgalmi teljesítés csak a következő évben realizálódik.

2.6.4. A bevételek és kiadások kormányzati funkciónkénti alakulása

Állami működési funkciók

A törvényhozó és végrehajtó szervek körébe az Országgyűlés és egyéb államhatalmi szervek, a minisztériumok igazgatása, egyéb központi igazgatási szervek, a hozzájuk kötődő ágazati és célelőirányzatok tartoznak. Kiadásuk 2013-ban 482,5 milliárd forint volt, az előző évi teljesítésnél 139,5 milliárd forinttal (40,7%-kal) magasabb. A bevételek 59,5 milliárd forinttal - 208,9 milliárd forintra -, míg a támogatások 75,0 milliárd forinttal - 294,4 milliárd forintra - növekedtek.

A törvényhozó szervek kiadásainak döntő része (36,3 milliárd forint) az Országgyűlés hivatali szervénél jelentkezett, mely a 2012. évi teljesítéshez képest - döntően az előirányzat-maradvány igénybevétele, illetve a Kossuth Lajos tér rekonstrukciójára szolgáló fejezeti kezelésű előirányzat felhasználása miatt - több mint 59%-os növekedést jelent.

A végrehajtó szervek összesített költségvetésének (424,1 milliárd forint) mintegy harmadrészét a minisztériumok igazgatási címei (129,8 milliárd forint) adják, legnagyobb részét azonban az irányításuk alá tartozó, igazgatási típusú feladatokat ellátó intézmények (195,1 milliárd forint) jelentik. A minisztériumok egyes szakmai fejezeti kezelésű előirányzatai 99,3 milliárd forintot tettek ki.

A végrehajtó szervek kiadása 124,3 milliárd forintos növekedésének meghatározó, több mint 47,5 milliárd forintos eleme a kormányhivatalnál jelentkezik, döntően a területi közigazgatás új szintjének, a járási rendszernek a kialakítása miatt. Hasonló nagyságrendű - 58,1 milliárd forintos - növekedés jelentkezett az Uniós fejlesztések fejezetnél, elsősorban az egyes, jelentősen több szerződéskötést eredményező operatív programok (ÁOP, EKOP) megvalósításához, valamint a programok bővüléséhez kapcsolódóan.

A Miniszterelnökségnél (ME) a feladat- és hatáskörök jelentős bővülése (a kormánybiztosok tevékenységét segítő titkárságok átvétele a Közigazgatási és Igazságügyi Minisztériumtól (KIM), a Nemzeti Fejlesztési Kormánybizottság döntés-előkészítési, ügyviteli és titkársági feladatai, a Széchenyi Programiroda szakmai felügyelete, a zsidó kisebbségi ügyek kormányzati koordinációja, valamint feladatátvétel a Nemzeti Fejlesztési Ügynökségtől [a továbbiakban: NFÜ]) több mint 5 milliárd forint kiadásnövekedést generált, míg a Nemzetgazdasági Minisztériumnál (NGM) az 1670/2012. (XII. 21.) Korm. határozattal biztosított 6,0 milliárd forint jelentett növekedést.

A végrehajtó szervek bevételénél jelentkező 57,6 milliárd forintos növekedés meghatározóan az NFÜ-nél az operatív programokhoz kapcsolódó, megnövekedett számú teljesített szerződéshez tartozó uniós visszatérítés (32,9 milliárd forint), a KIM-nél a járások kialakításával kapcsolatos okmányirodai bevételek és a felügyeleti díjbevételek (12,3 milliárd forint) miatt keletkezett. A fennmaradó rész a minisztériumok igazgatásánál, elsősorban a KIM-nél (feladatátvételhez kapcsolódó pénzeszközátvétel), ME-nél (maradványátvétel a Friend’s of Hungary Alapítvány létrehozására), Belügyminisztériumnál (projektek, programok megelőlegezett kiadásainak megtérülése: TÁMOP, ÁROP, EKOP, KÖZOP, Európai Migrációs Hálózat, SH) jelentkezett.

A pénzügyi és költségvetési tevékenységek és szolgáltatások kiadása a 2013. évben 308,1 milliárd forint, bevétele 90,7 milliárd forint, támogatása 226,8 milliárd forint volt. Összességében a kiadás a 2012. évi teljesítéshez képest 48,8%-kal növekedett, a bevétel 217,1%-kal emelkedett, a támogatás 11,0%-kal nőtt. A kiadási előirányzatok növekedését alapvetően az EU Önerő Alap - 2012. év végi létrehozását követően - 2013. évi tényleges felhasználása, a Magyar Államkincstárnál a pénzügyi tranzakciós illetékek továbbutalása, valamint a Nemzeti Adó- és Vámhivatal dologi kiadásainak pótlására biztosított források felhasználása, továbbá az online pénztárgépek elektronikus bekötéséhez kapcsolódó beruházási kiadások okozták.

A bevételi növekedés egyrészt a Magyar Államkincstárnak a pénzügyi tranzakciós illetékekből befolyt bevételének, másrészt a Közigazgatási és Igazságügyi Hivatalnál (a továbbiakban: KIH) a kormányablakok kialakításához juttatott többletforrásnak, valamint a KIH EU-s projektekhez kapcsolódó többletbevételeinek tudható be.

A külügyi terület 2013. évi kiadása 60,2 milliárd forint, az előző évinél 5,3%-kal alacsonyabb szinten teljesült. Bevétele 9,6 milliárd forint, 0,7 milliárd forinttal kevesebb, mint az előző évi; a támogatása 50,9 milliárd forint 6,7%-kal magasabb az előző évi teljesítésnél. 2013-ban a kiadások döntő részét a „Külképviseletek Igazgatása” címen megjelenő személyi juttatások, illetve a devizakiadások tették ki. A kiadások további részét főleg az Európai Unió, a NATO, valamint a különböző nemzetközi szervezetek felé vállalt kötelezettségeink teljesítése tették ki. A támogatás növekedését a külképviseleti hálózat bővítésével (több állomáshely nyitása, illetve újranyitása) összefüggő többletforrás biztosítása okozta.

Az alapkutatás kiadásai 72,6 milliárd forintról 73,7 milliárd forintra (1,4%-kal) növekedtek, a támogatások 40,9 milliárd forintról 40,2 milliárd forintra (1,7%-kal) csökkentek a 2012. évi teljesítéshez képest.

Az e funkcióhoz tartozó támogatások elsősorban a Magyar Tudományos Akadémia (intézményei és programjai), a Közigazgatási és Igazságügyi Minisztérium irányítása alá tartozó kutatóintézetek, a Nemzeti Innovációs Hivatal, az Európai Innovációs és Technológiai Intézet, a KSH Népességtudományi Kutató Intézet, kutatással foglalkozó (köz)alapítványok tevékenységének, valamint a nemzetközi tagdíjak és a nemzetközi kapcsolatokkal összefüggő feladatok finanszírozására szolgáltak.

Az Országos Tudományos Kutatási Alapprogramok forrásainak döntő része 2013-ban is az alapkutatásban jelentős szerepet betöltő állami felsőoktatási intézményi és MTA kutatóintézeti körbe került előirányzat-átadással (tehát nem kifizetésként).

Az egyéb általános közösségi szolgáltatások 2013. évi kiadása 47,3 milliárd forint volt, ami a 2012. évi teljesítéshez (51,4 milliárd forint) képest 7,8%-os csökkenést mutat. A bevétel 2,3 milliárd forinttal (17,3%-kal) emelkedett, a támogatás 0,8 milliárd forinttal (2,3%-kal) csökkent.

Az előirányzatok - a korábbi évekhez hasonlóan - döntően a Közigazgatási és Elektronikus Közszolgáltatások Központi Hivatala (a továbbiakban: KEKKH) és a Központi Statisztikai Hivatal (a továbbiakban: KSH) feladatellátását szolgálták. A kiadási oldalon az előirányzat-felhasználás 71,4%-ban a KEKKH, 24,5%-ban a KSH előirányzat-teljesítéséből adódik. Az előző évi teljesítéshez viszonyítva a KEKKH kiadásai minimális mértékben, 0,4%-kal növekedtek, viszont a KSH kiadásai 25,3%-kal kisebb mértéket mutatnak a 2012. évhez képest, amelynek oka, hogy a népszámlálással összefüggő 2012. évi egyszeri megemelkedett kiadások a 2013. évben már nem jelentkeztek.

A bevételek emelkedését a KEKKH-nál a közhatalmi bevételek (pl. a gépjármű okmányokhoz kapcsolódó ügyletek számának növekedése), valamint az intézményi működési bevételek (az új feladatként jelentkező diákigazolvány-gyártással összefüggő bevételek) növekedése, a KSH-nál pedig a digitális átállás projekt következtében, valamint az európai uniós pályázati forrásokból, illetve a statisztikai szolgáltatások értékesítése során realizált többletbevételek okozták.

A védelmi funkcióhoz sorolt központi beruházások, költségvetési szervek és szakmai fejezeti kezelésű előirányzatok teljesített kiadása a költségvetési évben 226,0 milliárd forint volt (támogatás 206,5 milliárd forint).

A Honvédelmi Minisztérium a rendelkezésére álló forrásokat a haderő működőképességének fenntartására, professzionális jellegének erősítésére, valamint a nemzetközi szerepvállalásaiból és szövetségi kötelezettségeiből eredő feladatai teljesítésére használta. Célként került meghatározásra a stabilizált haderőstruktúra kialakítása, a Magyar Honvédség (továbbiakban: MH) megtartó képességének javítása is.

A képességek növelése érdekében 2013-ban is folytatódott az Önkéntes Tartalékos Rendszer állományának feltöltése. Rendkívüli feladatként jelentkezett a 2013. évi márciusi szélsőséges időjárás okozta közlekedési fennakadások elhárításában, valamint a dunai árvízi védekezési munkálatokban - a köz- és magántulajdon védelmében - történő részvétel.

Az MH haditechnikai fejlesztése területén az alábbi meghatározó kiadások kerültek teljesítésre: Gripen vadászrepülőgépek bérleti díja, valamint a bérlettel összefüggő különböző fegyverzeti, elektronikai beszerzések (26,9 milliárd forint); a híradó és informatikai területen folyó korszerűsítési program (0,7 milliárd forint); illetve a gépjárműprogram (3,8 milliárd forint).

A haderőképesség szinten tartása, fejlesztése és a nemzetközi katonai együttműködés zavartalan biztosítása érdekében 2013-ban is kiemelt figyelmet kaptak a hazai kiképzési feladatok, melyekre közvetlenül 3,5 milliárd forintot fordított a tárca. Ezen összeg terhére kerültek finanszírozásra a kiképzés-technikai eszközök beszerzései és karbantartása, valamint az eszközök üzemeltetési kiadásai. A kiképző központok működtetésére 3,8 milliárd forintot fordított a fejezet.

A nemzetközi feladatokra fordított kiadások 25,3 milliárd forintot tettek ki. Ezen belül kiemelkedő jelentőséggel bírtak a válságkezelő és béketámogató műveletek (13,6 milliárd forint), a katonai külképviseletek működtetése (4,0 milliárd forint), a NATO, EU működéséhez és fejlesztéséhez való hozzájárulás (3,9 milliárd forint), valamint a nemzetközi képzésekkel kapcsolatban felmerült kiadások (pl. kanadai repülőhajózó képzés, cseh repülőhajózó képzés, Gripen pótlólagos képzés 2,3 milliárd forint értékben).

A Honvédelmi Minisztériumban - feladatai hatékonyabb ellátása céljából - 2013-ban az alábbi főbb szervezeti változások kerültek végrehajtásra:

- megszüntetésre került a HM Protokoll Rekreációs és Kulturális Főigazgatóság, melynek feladatait az MH vitéz Szurmay Sándor Budapest Helyőrség Dandár vette át;

- a HM Fegyverzeti és Hadbiztosi Hivatal mint önálló költségvetési szerv 2013. június 23-ával megszűnt, feladatai jelentős részét a HM Közgazdasági és Pénzügyi Hivatal vette át, mely ezzel egyidejűleg szintén racionalizálásra került, és megnevezése HM Védelemgazdasági Hivatalra változott;

- az újonnan létrehozott MH Logisztikai Központ a Honvéd Vezérkar közvetlen szolgálati alárendeltségében látja el logisztikai feladatait, a korábbi Logisztikai Ellátó Központ, illetve a Veszélyesanyag Ellátó Központ feladatait pedig az MH Anyagellátó Raktárbázis vette át;

- az MH Honvédkórház megnevezése 2013. február 1-jei hatállyal MH Egészségügyi Központra változott, és belső szervezeti felépítése úgy került kialakításra, hogy az biztosítja a katonai és a közegészségügyi feladatok funkcionális szétválasztását.

Az igazságszolgáltatási funkcióba tartozó szervek és fejezeti kezelésű előirányzatok kiadásai 2013-ban mintegy 126,2 milliárd forintot tettek ki, az előző évi teljesítésnél 10,6 milliárd forinttal többet. A 120,0 milliárd forintos támogatás 4,9%-kal magasabb, míg a 10,5 milliárd forintot kitevő bevétel több mint kétszerese az előző évinek.

A kiadások 68,8%-a a Bíróságok, 30,6%-a a Magyar Köztársaság Ügyészsége fejezetnél jelenik meg (a fennmaradó 0,6% pedig az KIM fejezet intézményeinél, valamint az egyéb célelőirányzat címeken).

A támogatás a Bíróságok esetében 5,8 milliárd forinttal növekedett, míg az Ügyészségnél gyakorlatilag megegyezett az előző évivel. A Bíróságoknál a növekedést az új törvényi kötelezettségekből adódó feladatok finanszírozása, az előző évi létszám- és illetményváltozás szintre hozása, a korábbi teljesítéshez mérten alacsony dologi kiadások megemelése, valamint 3,3 milliárd forint értékben bírósági épületek beruházási/rekonstrukciós kiadásainak támogatása indokolja.

A Közigazgatási és Igazságügyi Minisztérium fejezetnek az igazságszolgáltatás funkcióba tartozó intézményeinél jelentkező csökkenés az intézményrendszer korábbi átalakításának (KIMISZ beolvadt a KIH-be), más funkcióhoz tartozó intézménnyel való összevonásának a következménye.

A Bíróságoknál a saját bevételek 5,3 milliárd forintos növekedése meghatározóan az előző évi kötelezettségvállalással nem terhelt maradványoknak az alábbi célokra történő felhasználásából ered: a felsőkorhatár elérésével felmentett bírák általány-kártérítésére történő kifizetése, a Debreceni Városi Bíróság rekonstrukciója, valamint a büntetőeljárások gyorsítása. Az Ügyészségeknél a bevételek markáns, több mint háromszorosára történő növekedése meghatározóan a maradványátvételekből ered, mely elsősorban a felső korhatár elérésével felmentett ügyészek általány-kártérítésének kifizetésére szolgált.

A rend- és közbiztonság funkcióba tartozó szervek és fejezeti kezelésű előirányzatok kiadásai összesen 322,3 milliárd forintot tettek ki 2013-ban, amelyhez a költségvetés 297,9 milliárd forint támogatást nyújtott. A 2012. évi tényadathoz képest a 2013. évi költségvetési támogatás 8,1 milliárd forinttal magasabb összegű volt.

A kormányprogramban meghatározott célokkal összhangban a Belügyminisztérium és az irányítása alá tartozó rendvédelmi szervek alapvető feladata a terrorcselekmények, bűncselekmények megakadályozása, felderítése, a rend- és a közbiztonság, az államhatárok rendjének védelme, a jogszerű és szakszerű büntetés-végrehajtás. Külön szervezetek szolgálják az erős rendvédelmet, a belső bűnmegelőzési feladatokat, valamint Magyarország függetlenségét, politikai, gazdasági, védelmi érdekeit sértő vagy veszélyeztető külföldi titkosszolgálati törekvések és tevékenységek felderítését és elhárítását.

A 2013. évi költségvetés által biztosított források számos területen lehetővé tették az ide tartozó szervezetek megerősítését, egyes intézményeknél kisebb arányú fejlesztéseket, más területen a feladatok ellátásának megfelelő szinten tartását.

Az év közben hozott kormányzati intézkedések, a jogszabályi változások, a bérkompenzációra biztosított előirányzatok jelentősen - összességében pozitív irányban - módosították a rend- és közbiztonság ágazatba tartozó költségvetési szervek törvényben jóváhagyott előirányzatait, és a legtöbb intézménynél javították a testületek költségvetési mozgásterét. Az év során meghatározott új feladatokra (pl. E-útdíj bevezetése), illetve a rendkívüli események (a március havi hóhelyzet, a júniusi dunai árvízi veszélyhelyzet) kiadásaira a központi költségvetés biztosította a szükséges forrásokat.

A belső bűnmegelőzési és bűnfelderítési feladatok ellátására létrehozott Nemzeti Védelmi Szolgálattal (NVSZ) szembeni elvárások 2013-ban nem változtak: erőteljes fellépés a korrupció, a szervezett bűnözés ellen. Az NVSZ feladatköre továbbá a védett szervek belső bűnmegelőzési célú ellenőrzése és bűnfelderítése, az ide tartozó szervek vonatkozásában a kifogástalan életvitel ellenőrzése, illetve a megbízhatósági ellenőrzés. Ez utóbbi vizsgálatok számában lényeges növekedés történt. Jogszabályváltozás miatt - 2013. július 20-ától - a döntés-előkészítésre, döntésre vagy ellenőrzésre jogosult kormánytisztviselők és kormányzati ügykezelők megbízhatósági vizsgálatát is végzi a szerv, továbbá felderíti a védett állománnyal összefüggő, jogszabályban meghatározott bűncselekményeket. A megnövekedett feladatok ellátására 45 fős létszámfejlesztés valósult meg az intézménynél. A szervezet kiadásai 2013-ban 3,7 milliárd forintot tettek ki, melyből a személyi juttatások 2,5 milliárd forintra nőttek.

A Terrorelhárítási Központ (TEK) alapvető feladata a terrorcselekmények, vagy azzal összefüggésben elkövetett más bűncselekmények megelőzése, felderítése, megszakítása, a Köztársasági Elnök és a Miniszterelnök személyvédelme, a jogszabályban meghatározott kiemelt létesítmények védelme, valamint a bűncselekmény elkövetésével gyanúsítható fegyveres vagy felfegyverkezett személyek elfogása, együttműködés a külföldi terrorizmust elhárító és rendvédelmi szervekkel, továbbá bűnfelderítési célból titkos információgyűjtő tevékenység folytatása. 2013-ban jelentősen megnövekedett feladat volt a külföldi állampolgárok idegenrendészeti kérelmeinek véleményezése.

A TEK 2013. évi teljesült kiadása 13,1 milliárd forint volt, amely 1,4 milliárd forinttal magasabb, mint a 2012. évi tényszám. A testület feladataihoz szükséges anyagi és pénzügyi eszközök 2013-ban rendelkezésre álltak. A dologi kiadások 2,3 milliárd forintra, míg az intézményi beruházási kiadások - 0,3 milliárd forintos csökkenéssel - 1,5 milliárd forintra teljesültek. A források biztosították a márciusi havazással, a dunai árvíz elleni védekezéssel, valamint a kiemelt személyvédelemmel kapcsolatos túlszolgálatok pénzbeli megváltását.

A Rendőrség 2013. évi kiadása 264,7 milliárd forint volt, mely az előző évihez képest 8,5 milliárd forinttal magasabb. A költségvetési támogatás a 2013. évi eredeti előirányzathoz képest 231,2 milliárd forintról 243,2 milliárd forintra emelkedett, amelyet elsősorban az év közben jelentkező feladatokra kapott a testület (E-útdíj bevezetése, rendőrkapitányságok kialakítása, nyomon követő rendszer kiépítése stb.). A bevételi előirányzat 25,5 milliárd forintban teljesült, továbbá 8,3 milliárd forint előző évi maradványt használt fel a szervezet.

A rendőrség szervezeti- és feladatrendszere 2013-ban lényegesen nem változott, de már az első félévtől jelentős új feladatok kerültek végrehajtásra. Megtörtént a Schengeni Információs Rendszer második generációs rendszerének használatára történő átállás, befejeződött a használattal arányos útdíj fizetésével kapcsolatos hatósági feladatokra való felkészülés, majd lezárult a kapcsolódó fejlesztés. Ez utóbbi feladatot 760 fő rendőr folyamatos szolgálattal biztosítja. A határrendészeti területen az átléptetések kisszámú növekedése mellett drasztikusan megemelkedett a menekült kérelmek száma, amely jelentős többletterhet rótt a szolgálati területre. A jogalkotók a rendőrség hatáskörébe utalták a 112-es hívásfogadó központok működtetését, amelyek 2013. december 12-én megkezdték működésüket.

A személyi juttatásokra fordított 161,4 milliárd forint biztosította a testület állományát megillető járandóságok, juttatások kifizetését, a pedagógus-életpálya modell bevezetésével, az E-útdíjjal kapcsolatos kiadásokat. A 2013. évben állományba vett rendészeti szakközépiskolásokkal, illetve a Nemzeti Közszolgálati Egyetemről kikerülő végzős hallgatókkal a rendőrség létszáma az év végére 46 289 fősre növekedett.

A rendőrség 2013. évi dologi kiadásai 40,8 milliárd forintban teljesültek, ez az összeg biztosította a járművek, technikai eszközök megfelelő üzemben tartását, az állomány speciális ruházattal való ellátását, a lőkiképzési feladatok igényeit, a technikai eszközbeszerzéseket, fejlesztéseket.

A testület a 2013. évben 6,9 milliárd forint céltámogatást kapott a használattal arányos útdíj fizetésével kapcsolatos hatósági feladatokra, illetve 1,0 milliárd forintot a nyomon követő rendszer bevezetésére és üzemeltetésére.

A felhalmozási előirányzatokból megtörtént a Balatonalmádi és Hajdúnánási rendőrkapitányságok kialakítása, illetve a vásárosnaményi Közigazgatási Hatósági Szolgálat elhelyezése, valamint több milliárd forint értékű gépjárműbeszerzés valósult meg a kieső szolgálati járművek pótlása érdekében.

Az Alkotmányvédelmi Hivatal (AH) a nemzetbiztonsági szolgálatokról szóló törvényben meghatározott feladatainak ellátáshoz 7,0 milliárd forintos támogatással járult hozzá a költségvetés, amely a 2012. évi tényadattal közel azonos. Ezen felül a 7,2 milliárd forintos kiadást 0,2 milliárd forint bevétel és 0,7 milliárd forint előző évi maradvány-felhasználás finanszírozta. A testület feladatai a Hivatal által védendő intézmények számának növekedésével változtak, valamint a nemzetbiztonsági ellenőrzések rendszere 2013. augusztus 1-jétől megváltozott, komplexebb, állandó jellegű munkatevékenységgé vált.

A Nemzetbiztonsági Szakszolgálat (NBSZ) támogatása 16,5 milliárd forintra teljesült, amely 1,5 milliárd forinttal haladja meg a 2012. évi tényadatot. A 17,0 milliárd forintos kiadás fedezetéül a támogatáson kívül 1,1 milliárd forint maradvány-felhasználás és 0,2 milliárd forint bevétel szolgált. Az NBSZ 2013. július 1-jével átvette a Puskás Tivadar Közalapítványtól a kormányzati hálózatbiztonsággal kapcsolatos közfeladatokat. A létrehozott Kormányzati Kibervédelmi Eseménykezelő Főosztály végzi a mintegy 3500 magyar állami és önkormányzati szerv kibervédelmét érintő feladatok koordinálását. Megállapodások alapján - fejezeten belüli átcsoportosítással - a rendőrségtől átkerült a taktikai megfigyelő egység és műveleti technikai felderítő tevékenység, valamint fedőokmány-készítő és legalizáló tevékenység.

A két polgári nemzetbiztonsági szolgálatnál biztosított volt a folyamatos működés, fenntartották az alkalmazott eszközrendszerek működőképességét, biztosították a szakterületek folyamatos rendelkezésre állását. A költségvetési források lehetővé tették - többek között - a híradástechnikai rendszer korszerűsítését, speciális technikai, rejtjelező és hálózatkorszerűsítési eszközök beszerzését, biztonságtechnikai fejlesztéseket, gépjárművek beszerzését, a szakértői feladatok fejlesztését, valamint az alaptevékenységhez kapcsolódó informatikai, műveleti-technikai és kommunikációs eszközök, rendszerek fejlesztését.

A Szervezett Bűnözés Elleni Koordinációs Központ (SZEBEKK) szakmapolitikai célja a szervezett bűnözés és terrorizmus ellen folytatott tevékenység hatékonyságának növelése, a nemzetbiztonságot, közrendet, közbiztonságot, vagyonbiztonságot, egyéb kiemelten védett jogi tárgyakat súlyosan sértő, veszélyeztető, szervezetten elkövetett bűncselekmények megelőzésének, felderítésének, megszakításának elősegítése. A költségvetés erre a feladatra 2013-ban 0,2 milliárd forint támogatást biztosított.

A Miniszterelnökség irányítása alatt álló Információs Hivatal 2013. évi kiadásait (9,3 milliárd forint) 0,2 milliárd forint bevétel és 10,1 milliárd forint költségvetési támogatás finanszírozta. Ez utóbbi a 2012. évihez képest 2,4 milliárd forinttal több volt, így a Hivatal növelte közvetlen szakmai kiadásait, mellyel a műveleti munka színvonalának és minőségének javítására, valamint a műveleti tevékenységgel érintett földrajzi terület szélesítésére törekedett. Kiadási előirányzatából szakmai feladatait 9,3 milliárd forint összegben finanszírozta, míg 1,4 milliárd forint értékben indított el beszerzési eljárást.

Az Országgyűlés fejezetben szereplő Országgyűlési Őrség közfeladatainak (az Országgyűlés védelme, függetlenségének és külső befolyástól mentes működésének biztosítása, személyvédelmi, létesítménybiztosítási feladatok, valamint elsődleges tűzoltási és tűzbiztonsági feladatok) ellátását 2,0 milliárd forint támogatás biztosította.

A tűzvédelem területén a katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény 2012. január 1-jétől alapjaiban változtatta meg a Belügyminisztérium Országos Katasztrófavédelmi Főigazgatóság (BM OKF) szervezeti struktúráját, és bővítette ki feladatrendszerét. A 2013. évben a fő hangsúly a katasztrófavédelmi műveletek tervezhetőségén, a reagálási képesség javításán és fejlesztésén, továbbá a megelőzés hatékonyságának növelésén volt. A BM OKF számára alapvető cél az emberi élet és értékek védelme, a tulajdon megóvása, az áldozatok, kárvallottak érdekeinek képviselete és védelme.

A 2013. évben a rendkívüli téli időjárás okozta események során a tűz- és a polgári védelmi szakterület egységei több ezer esetben hajtottak végre balesetek és elakadások során műszaki mentéseket, gondoskodtak a járhatatlanná vált utakon, pályaudvarokon és a nyílt pályán várakozni kényszerülő, szerelvényekben rekedt utasok ideiglenes elhelyezéséről, ellátásáról, végezték a nehezen megközelíthető területeken a károk felmérését, villanyoszlopok szállítását, felállítását. 2013. május utolsó hetében a Dunán és mellékfolyóin kialakult árvíz elleni védekezésben a katasztrófavédelmi állomány jelentős létszámban vett részt.

A Monitoring és Lakossági Riasztó Rendszer (MoLaRi) kiépítése a 2013. évben tovább folytatódott, melynek keretében a rendszeren belüli összes licenc, valamint Komárom-Esztergom, Heves, Zala megye és Budapest „megyei” központ kialakítása és konfigurálása történt meg, a projekt teljes monitoring és riasztó végpontja átvételre került.

2013-ban a BM OKF a feladatainak ellátásához 75,4 milliárd forintot használt fel, az előző évi teljesítéshez (61,5 milliárd forint) viszonyított növekedés nagyrészt a rendkívüli feladatok végrehajtásához nyújtott költségvetési többletekből adódott. A személyi juttatások vonatkozásában összesen 35,2 milliárd forint kifizetés történt, mely 1,8 milliárd forinttal magasabb a 2012. évi tényszámnál.

A dologi kiadások 15,7 milliárd forintban teljesültek, amelyek elsősorban szintén a rendkívüli eseményekre juttatott források miatt emelkedtek.

Az intézményi beruházási kiadásokon a 3,6 milliárd forintos előirányzathoz képest 8,4 milliárd forintos felhasználás történt, ennek oka elsősorban a 2012. évi maradvány felhasználása, az Ócsai Szociális Családiház-építési Program kapcsán a Nemzeti Foglalkoztatási Alap terhére biztosított forrás és az EKOP pályázatok megvalósításához biztosított támogatás. A teljesítések a tűzoltó laktanyák (Monor, Marcali) létesítéséhez, gépek, berendezések, felszerelések vásárlásához, a közfoglalkoztatás keretében beszerzett eszközök kiadásaihoz, gépjárműfecskendők beszerzéséhez kapcsolódtak.

Az önkormányzati tűzoltóságok normatív támogatása fejezeti kezelésű előirányzat 2,0 milliárd forintos előirányzata biztosította a 14 megye területén működő, összesen 61 önkormányzati tűzoltóság 2013. évi feladatarányos működéséhez és fenntartásához szükséges támogatást. A megszűnt önkormányzati tűzoltóságok által végzett feladatok ellátásáról a hivatásos katasztrófavédelmi szerv területileg illetékes szerve - rendszerint katasztrófavédelmi őrs létrehozásával - gondoskodik, melynek következtében a feladatellátás a szükséges forrásokkal az önkormányzati szektorból átkerült az állami szektorba.

A büntetés-végrehajtási ágazat - a folyamatosan növekvő fogvatartotti létszám, változatlan személyi feltételek mellett - biztonságosan és törvényesen teljesítette feladatait. A 2010 után elindult átfogó férőhely-bővítési program keretében 2013-ban további 159 férőhellyel nőtt a szervezet befogadóképessége. A büntetés-végrehajtási szervezet működésének fenntartása mellett elsődleges szerepet kapott a fogvatartotti foglalkoztatás, illetve az ezen alapuló belső ellátás folyamatos bővítése.

Az ágazat hosszú távú működését lényegesen befolyásoló szakmai eredmény, hogy elfogadásra került az új büntetés-végrehajtási kódex, melynek feladatrendszerei a következő év elejétől jelentkeznek.

A testület 2013. évi kiadása a 2012. évi tényadatokhoz képest 4,7 milliárd forinttal emelkedett, 55,3 milliárd forint összegben teljesült, melyben meghatározó szerepe volt a 2012. évről áthúzódó 3,1 milliárd forintos maradvány felhasználásának. A kiadásokat 47,4 milliárd forint költségvetési támogatás fedezte, amely mellett a bevétel 7,7 milliárd forinttal teljesült. A testület a költségvetési támogatást rendkívül hatékonyan pályázati forrásokkal egészítette ki 2,0 milliárd forint támogatási összeggel. Pályázatok biztosítottak forrást fogvatartotti nyilvántartó informatikai rendszerek, eszközök beszerzéséhez, költségcsökkentő energetikai fejlesztésekhez, fogvatartotti reintegrációs programokhoz.

A személyi juttatások kiadásának 0,9 milliárd forintos emelkedése (25,5 milliárd forintra) mellett a dologi kiadások 18,9 milliárd forintra teljesültek, amely 1,1 milliárd forintos emelkedést jelent.

Az intézményi beruházások kiadásteljesítése 3,4 milliárd forint, a felújítási kiadások jogcímen 0,4 milliárd forint. A beruházási és felújítási forrásokból fogvatartotti férőhelybővítések, fogvatartotti konyha rekonstrukciók, a személyi állomány számára öltözők, vizesblokk, szennyvízhálózat, padlóburkolat, tetőszigetelések felújítása valósult meg.

A büntetés-végrehajtás 11 gazdasági társasága által foglalkoztatott fogvatartottak létszáma a 2012. évi bázisszinthez képest 186 fős növekedéssel 3756 fő átlagos létszámmal zárult, így a közfeladat végrehajtása teljesült. Az alapítói, vagyonkezelői intézkedés eredményeként valamennyi büntetés-végrehajtási gazdasági társaság fizetőképessége biztosított volt, a társaságok köztartozásaikat határidőn belül teljesítették.

A 2013. év folyamán a gazdasági társaságok több ízben részesültek fejlesztési célú támogatásban a Büntetés-végrehajtás Országos Parancsnokságától, amit a fogvatartotti foglalkoztatás és a termelés biztosításának biztonságára, a büntetés-végrehajtási szervezet ellátási kötelezettségének teljesítésére, színvonalának javítására és a fogvatartottak foglalkoztatásának - mint közfeladatnak - a növelését szolgáló beruházásokra fordították a társaságok.

Jóléti funkciók

Az iskolai előkészítés és alapfokú oktatás, valamint a középfokú oktatás együttes kiadása 126,4 milliárd forintról 162,5 milliárd forintra, támogatása 126,6 milliárd forintról 159,3 milliárd forintra növekedett. A forrásnövekedés a középfokú oktatáshoz sorolt két jelentősebb, a Vidékfejlesztési Minisztérium mezőgazdasági szakiskolái működésének, valamint a nem állami, nem önkormányzati fenntartású köznevelési intézmények feladatainak támogatására szolgáló előirányzaton jelentkezett. Ez utóbbi fő oka a 2013 októberétől a korábbi önkormányzati normatíva jellegű támogatást felváltó átlagbér alapú és működési támogatás bevezetése.

A felsőfokú oktatás (az intézmények valamennyi funkciót tartalmazó és a fejezetek felsőoktatási célt szolgáló előirányzatai) tekintetében a 2013. évi kiadás 508,4 milliárd forint volt, ami 11,0 milliárd forinttal (2,2%-kal) haladta meg az előző évi teljesítést. A terület támogatása 187,4 milliárd forintban realizálódott, a bevételek 331,4 milliárd forintra (32,8 milliárd forinttal, 11,0%-kal) növekedtek az előző évhez viszonyítva.

E funkcióhoz tartoznak a felsőoktatási intézmények képzési és fenntartási feladatait, intézményi és központi infrastrukturális fejlesztéseit, a hallgatói juttatásokat, egyéb ösztöndíjakat, felsőoktatási szakmai fejlesztéseket és feladatokat, továbbképzéseket biztosító előirányzatok.

Az egyéb oktatás funkcióhoz soroltak közül a köznevelési intézményrendszer átalakításával létrehozott „Köznevelési feladatellátás és irányítás intézményei” előirányzat a legjelentősebb volumenű. A vegyes (alap- és középfokú oktatást egyaránt magában foglaló) profilú előirányzat a Klebelsberg Intézményfenntartó Központ és a fenntartásában lévő köznevelési intézmények (KLIK) forrásait tartalmazza. 2013. január 1-jétől ugyanis a települési önkormányzatok által fenntartott köznevelési intézmények a KLIK hatáskörébe kerültek. Szintén kiemelkedő tételek e funkción belül a jelentős részben oktatási célú európai uniós (TÁMOP és TIOP) források előirányzatai. Az említett előirányzatok, továbbá oktatási (háttér)intézmények, alapítványok, nonprofit társaságok, ösztöndíjak stb. forrásait tartalmazó előirányzatok kiadása az előző évi teljesítéshez képest - jórészt a 2013-tól a központi költségvetésben megjelenő köznevelési forrásoknak köszönhetően - 609,6 milliárd forinttal magasabb összegben, 841,2 milliárd forintra teljesült. A funkcióhoz tartozó támogatások 2013. évi összege 478,5 milliárd forint volt, a bevételek 375,3 milliárd forint összegben teljesültek.

A központi költségvetésben az egészségügyi funkción összesen 685,8 milliárd forint kiadás, valamint 46,0 milliárd forint támogatás állt rendelkezésre.

E funkcióhoz elsődlegesen az Emberi Erőforrások Minisztériuma és a Honvédelmi Minisztérium felügyelete alá tartozó egészségügyi intézmények költségvetése tartozik. Az egyik legsürgetőbb feladat az egészségügyi ellátórendszer irányításának finomhangolása és az állami feladatátvétel tapasztalatainak áttekintése volt.

2013. április 1-jével 20 új költségvetési szerv vette át az állami tulajdonban lévő 28 gazdasági társaság feladatait. Az átalakítás során a gazdasági társaságok azon adósságait, adósságot keletkeztető ügyleteit, amelyek a feladattal együtt nem kerülhettek át az új költségvetési szervekhez, az állam kiegyenlítette és megszüntette. Ez az intézkedés hozzájárult ahhoz, hogy a finanszírozott fekvőbeteg-szakellátást nyújtó szolgáltatók döntő részében a Gyógyszerészeti és Egészségügyi Minőség- és Szervezetfejlesztési Intézet (a továbbiakban: GYEMSZI) gyakorolja a fenntartói jogokat, és látja el az intézmények vagyonkezelését.

A fentieken túl a központi költségvetés 2013-ban is jelentős forrásokat biztosított a légimentés-eszközpark működtetésével, az altató- és lélegeztetőgép, monitor bérlésével, valamint az oltóanyagok beszerzésével összefüggő kiadásokra, sor került továbbá a társadalmi szervezetek, köztestületek támogatására is.

A szociális és jóléti intézményi szolgáltatások funkció támogatása a központi alrendszerben a 2012. évhez képest több mint 60 milliárd forint növekedéssel együtt 166,6 milliárd forintra teljesült, melynek részeként a 2013-ban létrejött Szociális és Gyermekvédelmi Főigazgatóság és intézményei (továbbiakban: SZGYF) támogatása összesen 76,1 milliárd forint volt.

A megyei önkormányzati intézmények és a Fővárosi Önkormányzat egyes egészségügyi intézményeinek átvételéről szóló 2011. évi CLIV. törvény rendelkezése szerint a megyei intézményfenntartó központok (a továbbiakban: MIK-ek) állami átvételével és a Közigazgatási és Igazságügyi Minisztérium fejezetébe történő integrálással kezdődött meg a szociális és gyermekvédelmi szakellátást folytató intézményrendszer átalakítása. Ennek érdekében a megyei intézményfenntartó központok működésével összefüggő egyes kormányrendeletek módosításáról szóló 419/2012. (XII. 29.) Korm. rendelet szerint a MIK-ek, feladatainak profiltisztása mellett - köznevelési, közművelődési, valamint szociális és gyermekvédelmi feladatok új szervezetekbe történő szétválasztásával - a szakmai irányítást végző Emberi Erőforrások Minisztériuma fejezetbe kerültek át, majd 2013. március 31-ével az SZGYF-be történő beolvadással a MIK-ek megszűntek. A Szociális és Gyermekvédelmi Főigazgatóságról szóló 316/2012. (XI. 13.) Korm. rendeletben az SZGYF került kijelölésre, hogy az átvett intézmények fenntartásával kapcsolatos feladatokat ellássa, és meghatározza az állami szociális és gyermekvédelmi feladatellátást szolgáló intézmények átadás-átvételi eljárásának részletszabályait.

Az SZGYF által fenntartott 177 intézményben több mint 46 000 fő ellátását biztosították, az ellátottak 68,4%-a szociális ellátásban, 31,6%-a gyermekvédelmi, gyermekjóléti gondozásban részesült.

A sport és szabadidős tevékenységek és szolgáltatások funkción összesen 40,3 milliárd forint kiadás teljesült, amelyből a sportkiadások 39,9 milliárd forintot tettek ki. A funkció támogatása 49,9 milliárd forintban realizálódott, ami 25,1 milliárd forinttal magasabb a 2012. évi támogatásnál.

A sportcélú támogatások jelentős része az Emberi Erőforrások Minisztériuma fejezetben állt rendelkezésre az utánpótlás-neveléssel, a versenysporttal, a szabadidősporttal, a sportlétesítmények üzemeltetésével és fejlesztésével, a sportági szakszövetségek támogatásával, a sportegészségügyi feladatok ellátásával és a doppingellenőrzéssel kapcsolatos feladatokra. A 2013. évben jelentős költségvetési támogatás mellett folytatódott a kiemelt infrastruktúra-fejlesztési projektek (pl. Tüskecsarnok, Debreceni Nagyerdei Labdarúgó Stadion) megvalósítása is.

Új elemként jelent meg a Magyar Olimpiai Bizottsággal egyeztetett javaslat alapján kiemelt 16 sportág (asztalitenisz, atlétika, birkózás, evezés, judo, kajak-kenu, kerékpár, korcsolya, ökölvívás, öttusa, röplabda, sportlövészet, tenisz, torna, úszás, vívás) fejlesztésének, továbbá a nagy hagyományokkal rendelkező, sikeres fővárosi sportegyesületek (Budapesti Honvéd Sportegyesület, Budapesti Vasutas Sport Club, Ferencvárosi Torna Club, Magyar Testgyakorlók Köre, Újpesti Torna Egylet és Vasas Sport Club) működésének (és konszolidációjának) támogatása. A Nemzetközi Úszó Szövetség 2013. júliusi döntése alapján Magyarország rendezheti meg a 2021. évi Úszó-, Vízilabda-, Műugró-, Műúszó és Nyíltvízi Világbajnokságot, valamint a 2017. évi junior Világbajnokságot. Az év során Magyarország Kormánya és a Magyar Labdarúgó Szövetség között létrejött együttműködési megállapodásnak köszönhetően a Kormány támogatja az MLSZ Létesítményfejlesztési Koncepciójának megvalósítását.

A Kormány a korábbi évekhez hasonlóan továbbra is kiemelten kezelte a gyermek- és ifjúságügy feladatait, amely célra a sport és szabadidős tevékenységek és szolgáltatások funkción belül 2013-ban összesen 591,2 millió forint kiadás teljesült. Fentiek keretében került sor a határon túli magyar ifjúsági szervezetek és a Magyar Ifjúsági Konferencia működtetésének támogatására, valamint a Gyermek- és Ifjúsági Alapprogram által kiírt pályázatok forrásának biztosítására. Támogatásban részesült továbbá a Zánkai Gyermek és Ifjúsági Centrum is, amely nagymértékben hozzájárult az otthonban elhelyezett gyermekek és a szociálisan hátrányos helyzetű családok üdültetésének megvalósításához.

A kulturális tevékenységekre és szolgáltatásokra fordított 2013. évi kiadás 74,8 milliárd forint volt, ami 27%-kal magasabb az előző évben teljesített 59,0 milliárd forintnál. A bevételek 23,6 milliárd forintban realizálódtak, mely 2012-höz képest 20,4%-os növekedést jelent. A kulturális terület támogatása 2013-ban 43%-kal nőtt (63,8 milliárd forint) az előző évi 44,6 milliárd forint támogatáshoz képest.

Az EMMI irányítása alá tartozó közgyűjtemények, művészeti intézmények és egyéb kulturális intézmények támogatása jelentős mértékben, 73%-kal nőtt, 2013-ban 31,0 milliárd forintra teljesült. A központi költségvetés az Erkel Színház felújítását 1,7 milliárd forinttal, működését 1,5 milliárd forinttal támogatta, és 1,9 milliárd forinttal járult hozzá a fertődi Esterházy-kastély rekonstrukciójához, valamint a kastély 2013. évi működéséhez. A központi költségvetés továbbá számos intézmény felújítását támogatta, így többek között összesen 200,0 millió forintból a Semmelweis Orvostörténeti Múzeum, Könyvtár és Levéltár homlokzatának és a nagycenki Széchenyi István Emlékmúzeum felújítására is sor kerülhetett.

Gazdasági társaságok kulturális feladatainak ellátására az előző évinél 0,5 milliárd forinttal több, 7,7 milliárd forint támogatást, az előadó-művészeti törvény alapján kiírt pályázatokra pedig 0,6 milliárd forinttal több, 1,6 milliárd forint támogatást biztosított a kulturális tárca. Egyéb előadó- és alkotóművészeti tevékenységek, így többek között zenekarok, zenei programok, a Budapesti Tavaszi Fesztivál, a Magyar Fotográfusok Háza, a Budapest Music Center támogatására, a kedvezményes könyvszakmai hitelprogram folytatására további 2,2 milliárd forint támogatás szolgált.

A Központi Statisztikai Hivatal és a Magyar Tudományos Akadémia könyvtárainak működését 0,9 milliárd forint támogatás biztosította.

A Magyar Művészeti Akadémia szakmai feladatainak ellátását 0,3 milliárd forint, a köztestületi működést - mely a törvényhozó és végrehajtó szervek funkciócsoport kiadásai között szerepel - 2,4 milliárd forint támogatás szolgálta.

Az EMMI filmszakmai célokat szolgáló előirányzata terhére 2013 folyamán összesen 211,5 millió forinttal támogatta a hazai filmművészet fejlesztését, egyebek mellett filmszakmai képzések, workshopok megrendezéséhez való hozzájárulások, valamint „art” besorolású mozik működésének és „art” besorolású filmek forgalmazásának támogatása útján. Célját illetően a kulturális tevékenységekhez kapcsolódik a Magyar Nemzeti Filmalap Zrt. számára nyújtott támogatás, mely bár nem jelenik meg a funkcionális besorolásban, 2013-ban 6,3 milliárd forinttal járult hozzá a magyar filmipar működéséhez.

A hitéleti tevékenységek funkció tekintetében a támogatások 20,1%-kal (2013-ban 48,8 milliárd forint), míg a kiadások 11,5%-kal (2012-ben 41,8 milliárd forint, 2013-ban pedig 46,6 milliárd forint) növekedtek a korábbi évhez viszonyítva.

A hitéleti tevékenységek támogatásának a keretén belül finanszírozza a költségvetés az egyházakat érintően - többek között - közművelődési intézményeik fenntartását, a hittanoktatást, a kistelepülési és szórvány egyházak működését, az épített örökségük védelmét, továbbá közösségi programok szervezését. E támogatások körébe tartoznak továbbá az egyházi szja 1%-os felajánlások és kiegészítésük, valamint az egykoron egyházi tulajdonú, de egyházi döntés alapján természetben nem igényelt ingatlanok kapcsán fizetett ingatlanjáradékok összege.

Az év során a Kormány jelentős egyházi célú beruházások támogatásáról döntött, amelyekhez az időarányos mértékben szükséges források biztosításra kerültek. (Például a debreceni református oktatási-nevelési intézményrendszer infrastrukturális fejlesztésére 1,9 milliárd forint, a Kálvin téri református templom felújítására pedig 500,0 millió forint került átcsoportosításra.)

Gazdasági funkciók

A Tüzelő- és üzemanyag, valamint energiaellátási feladatok funkció (Magyar Energetikai és Közmű-szabályozási Hivatal, Országos Atomenergia Hivatal) kiadási teljesítése 8,9 milliárd forint volt, ami az előző évinél 2,4 milliárd forinttal (38%-kal) magasabb. Az intézmények feladataikat döntően - a hatósági eljárási, vizsgálati, engedélyezési, felügyeleti és ellenőrzési tevékenységükből származó - saját bevételből (10,6 milliárd forint) látták el, a költségvetési támogatásuk nem érte el a 0,1 milliárd forintot.

A mező-, erdő-, hal- és vadgazdálkodás szakigazgatási, kutatási feladatait ellátó intézmények és az ágazati feladatok kiadása összességében 350,8 milliárd forintot tett ki, ami a 2012. évi teljesítéshez képest 0,9 milliárd forinttal magasabb. A kiadások alakulását döntően a vidékfejlesztési és halászati programok, valamint a nemzeti támogatások csökkenése és az Agrármarketing-Centrum megszűnése, illetve az agrár célelőirányzatok, valamint az árfolyamkockázat és egyéb, EU által nem térített kiadások növekedése befolyásolta. A saját bevétel 225,0 milliárd forint, ez 9,7 milliárd forinttal (4,5%-kal) magasabb az előző évinél. A támogatás 151,2 milliárd forint, ami 2,3 milliárd forinttal magasabb az előző évinél.

A bányászat és ipar feladatait végző intézmények (Magyar Bányászati és Földtani Hivatal, Magyar Földtani és Geofizikai Intézet), valamint az építésügyi feladatok 2013. évi összes kiadása 5,1 milliárd forint (ebből az intézményeké 4,2 milliárd forint), bevétele 3,7 milliárd forint (az intézményé 3,5 milliárd forint), költségvetési támogatása 2,8 milliárd forint volt. A saját bevételi és támogatási előirányzatok az intézmények geológiai és bányászati hatósági engedélyezési, felügyeleti, illetve tudományos feladatainak, valamint az építésüggyel kapcsolatos szakmai feladatoknak a forrását biztosították.

A közlekedési és távközlési tevékenységek és szolgáltatások funkció kiadása 656,7 milliárd forint, bevétele 396,3 milliárd forint, támogatása 258,1 milliárd forint volt. Összességében a 2012. évi teljesítéshez képest a kiadás 181,0 milliárd forinttal (38,1%), a bevétel 119,9 milliárd forinttal (43,4%), a támogatás 62,8 milliárd forinttal (32,2%) nőtt. A kiadások változását döntően a Nemzeti Stratégiai Referenciakeret 184,1 milliárd forintos és a Közlekedésfejlesztési Koordinációs Központ kiadásainak 9,8 milliárd forintos növekedése, valamint a közlekedési ágazati programok 17,7 milliárd forintos csökkenése alakította.

Az egyéb gazdasági tevékenységeket és szolgáltatásokat végző intézmények és feladatok (beleértve a többcélú fejlesztési témák tevékenységeit és szolgáltatásait is) kiadása 753,4 milliárd forint, ami 119,8 milliárd forinttal (18,9%-kal) magasabb a 2012. évi teljesítésnél. A bevételek 553,2 milliárd forintos teljesítése 58,8 milliárd forinttal (11,9%-kal), a támogatások 153,8 milliárd forintos összege 15,6 milliárd forinttal (11,3%-kal) magasabb a 2012. évihez képest. A kiadások változását döntően a Nemzeti Stratégiai Referenciakeret, a Területi Együttműködés, az ágazati célfeladatok és a megváltozott munkaképességű munkavállalók foglalkoztatása támogatásának növekedése befolyásolta.

A funkcióba sorolt Pénzügyi Szervezetek Állami Felügyelete (továbbiakban: PSZÁF) a Magyar Nemzeti Bankról szóló 2013. évi CXXXIX. törvény 176. §-a értelmében 2013. október 1-jén általános jogutód nélkül megszűnt a pénzügyi felügyeleti funkció jegybankba történő integrálása miatt. A törvényben foglaltaknak megfelelően a PSZÁF és a Magyar Nemzeti Bank (a továbbiakban: MNB) között az átadás-átvétel 2013. október 1-jén lezajlott.

Az évközi záró beszámolók, a vagyonátadási jelentések elkészültek, azok Magyar Államkincstárnál történő letétbe helyezéséről az MNB 2014. június 3-án gondoskodott. A zárszámadási törvényhez tartozó számszaki részek és szöveges indokolás ezzel összhangban áll.

Szintén ezen funkciócsoportban jelenik meg a Szellemi Tulajdon Nemzeti Hivatalának(a továbbiakban: Hivatal) költségvetése. A 2013. évben a Hivatal a jogszabályban rögzített közfeladatait maradéktalanul ellátta a szabadalom, védjegy, szerzői jog és K+F területén. A Hivatal küldetése, hogy a szellemi tulajdon védelmének kormányzati központjaként és minőségi szolgáltatásokat nyújtó hatóságaként hatékonyan működtesse és kiegyensúlyozottan fejlessze az iparjogvédelmi és szerzői jogi rendszert. A Szellemi Tulajdon Nemzeti Hivatalánál a 2013. év során a szabadidő-megváltással kapcsolatban a kifizetések nagysága, gyakorisága és ütemezése miatt felvetődött a szabadidő-megváltás jutalmazási jellege. A közszolgálati tisztviselőkről szóló 2011. évi CXCIX. törvény 98. § (1) bekezdése szerint a kormánytisztviselőt rendkívüli munkaidő teljesítése esetén annak időtartamával azonos mértékű szabadidő illeti meg. Szabadidő-megváltásra nem került sor, pénzbeli kifizetések történtek. A kifizetések a személyi állomány jelentős részét érintették.

A környezetvédelem intézményi és ágazati célfeladatainak kiadása 509,6 milliárd forint volt, ami az előző évi teljesítéshez képest összességében 218,5 milliárd forinttal (75%-kal) nőtt. Az intézmények (Nemzeti Környezetügyi Intézet, nemzeti park igazgatóságok, környezetvédelmi, természetvédelmi és vízügyi hatósági szervek, vízügyi igazgatóságok) 2013. évi kiadásai 157,0 milliárd forintot tettek ki. Az ágazat kiadásainak növekedését főként a Nemzeti Stratégiai Referenciakeret, a Kohéziós Alap támogatásából megvalósuló projektek és a vízügyi igazgatóságok megnövekedett kiadásai befolyásolták. A 428,2 milliárd forintos bevétel 204,7 milliárd forinttal, a 105,2 milliárd forintos támogatás 24,3 milliárd forinttal magasabb az előző évinél.

A Vízügyi Igazgatóságok cím kiadása 126,5 milliárd forintban teljesült, amelyet - a 14,0 milliárd forintnyi költségvetési támogatáson túl - nagyrészt az előző évi maradvány, a közfoglalkoztatási programokra kapott bevétel, az EU-s forrásból megvalósított pályázatok, valamint intézményi többletbevételek fedeztek.

Agrártámogatások

A költségvetési törvény a mezőgazdasági termelőknek a 2013. évben összesen 130,5 milliárd forint támogatást biztosított, melyet az európai uniós források és a mezőgazdasági vonatkozású költségvetési bevételek 626,6 milliárd forinttal egészítettek ki. Így együttesen 757,1 milliárd forintos támogatás állt a termelők rendelkezésére. Ebből a költségvetési törvényben a Vidékfejlesztési Minisztérium fejezetben összesen 292,4 milliárd forint szerepelt, amelyből a központi költségvetési támogatás 130,5 milliárd forint, a költségvetési bevétel 4,0 milliárd forint, az európai uniós bevétel pedig 157,9 milliárd forint volt.

Az átcsoportosítások, zárolások, illetve az előző évi maradványok előirányzatosítása után a Vidékfejlesztési Minisztérium fejezetben lévő kifizethető forrás összesen 389,9 milliárd forintra emelkedett, melyből ténylegesen 286,1 milliárd forint teljesült. A fejezet működésére és az agrár- és vidékfejlesztési támogatások finanszírozására a források folyamatosan rendelkezésre álltak.

A Vidékfejlesztési Minisztérium fejezetben szereplő előirányzatokon túl, 2013-ban közvetlen termelői és agrárpiaci támogatásokra összesen 382,8 milliárd forintot folyósítottak tisztán európai uniós forrásból.

2013-ban a költségvetési törvény Nemzeti támogatások alcímen 61,3 milliárd forint kiadási előirányzatot tartalmazott. Az év közbeni folyamatok hatására (maradvány-felhasználás, átcsoportosítások, zárolások) a kifizethető összeg 59,6 milliárd forintra csökkent, melyből ténylegesen 52,8 milliárd forint felhasználása történt meg. Az alcímhez tartozó jelentősebb előirányzatok 2013-ban a következők szerint alakultak.

- A Folyó kiadások és jövedelemtámogatások jogcímcsoport törvényi előirányzata 49,0 milliárd forint volt. Az előirányzat az Európai Mezőgazdasági Garancia Alapból folyósítandó egységes területalapú támogatás nemzeti kiegészítése (top-up) kifizetéseinek, az Európai Bizottságnál notifikált nemzeti támogatások (például állatjóléti támogatások) 2013. évi működésének, valamint a korábbi években működtetett egyes agrártámogatások 2013. évi költségvetést terhelő kötelezettségvállalásainak finanszírozására szolgált. Az év közbeni folyamatok következtében 44,6 milliárd forintra csökkent a kiadásra felhasználható keret. A módosított előirányzatból összesen 44,0 milliárd forint kifizetés teljesült.

- 2013-ban új jogcímcsoportként jelent meg a sertéságazat helyzetét javító stratégiai intézkedések támogatása, amelynek célja többek között a hazai élelmiszergazdaság és a hazai lakosság élelmiszerellátása szempontjából kiemelt jelentőségű sertéságazat helyzetének stabilizálása, fejlesztése. A jogcímcsoport kiadási előirányzata 2,6 milliárd forint volt, melyből 1,0 milliárd forint zárolásra került. Az előirányzatról 626,8 millió forint átcsoportosítása történt meg a kutatás-fejlesztési programok finanszírozására és a sertéságazati központi rendszerek fejlesztésére, továbbá 82,6 millió forint közvetlenül került folyósításra a sertéságazat helyzetét javító feladatok támogatására.

- A Nemzeti agrár kárenyhítés jogcímcsoport - a 2012. január 1-jével hatályba lépett, a mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvény alapján - a termelők és az állam kölcsönös kockázat- és tehervállalásán alapuló támogatási konstrukció működtetéséhez biztosítja a szükséges forrást. A 2013. évi költségvetési törvény szerint a mezőgazdasági termelők tervezett befizetése 4,0 milliárd forint volt, melyet a költségvetés 4,0 milliárd forint támogatási előirányzattal egészített ki, így a törvényi kiadási előirányzat 8,0 milliárd forint volt. 2013-ban a termelői befizetések 4,2 milliárd forintot tettek ki. Az előirányzat kifizethető forrásait növelte a 2012. évi előirányzat 4,1 milliárdos maradványa, így az előirányzaton felhasználható pénzösszeg 12,4 milliárd forintra növekedett. A jogcímcsoporton 7,6 milliárd forint kárenyhítési kifizetés teljesült a mezőgazdasági káreseményekkel - elsősorban a 2012. évi aszálykárral - összefüggésben.

2013-ban folytatódott a 2011. évben megkezdett Tanyafejlesztési Program, melynek célja a tanyai gazdálkodás megújításával, valamint a tanyai életmód hátrányainak csökkentésével kapcsolatos kötelezettségek finanszírozása. A program 2013. évi folytatása továbbra is közvetlen fejlesztési lehetőségeket biztosított - többek között - a tanyás települések önkormányzatai, tanyagondnoki szervezetei és az emberi léptékekben gondolkodó, a táji, természetes környezeti feltételekhez leginkább alkalmazkodó tanyai gazdaságok számára, törekedve ezáltal a tanyás térségekben élők életminőségének javítására. A Tanyafejlesztési Program jogcímcsoport tervezett kiadása 1,9 milliárd forint volt. Az előirányzaton felhasználható források a 2012. évi maradvánnyal, valamint a fejezeten belüli átcsoportosítással biztosított források figyelembevételével növekedtek. A módosított kiadási előirányzat 4,1 milliárd forint volt, melyből 1,7 milliárd forint folyósítása történt meg.

Az Állat- és növénykártalanítás alcím tervezett kiadása 1,0 milliárd forint volt. Felhasználásának célja az állategészségügyről, valamint a növényvédelemről szóló törvényekben foglalt feladatok végrehajtásához szükséges források biztosítása. 2013-ban 963,8 millió forint folyósítása történt meg ezen feladatok támogatására.

A 2013. évi költségvetési törvény az Uniós programok kiegészítő támogatása és a Vidékfejlesztési és halászati programok alcímeken összesen 228,4 milliárd forint kiadási előirányzatot tartalmazott. Év közben az ezen célokra felhasználható forrás 322,8 milliárd forintra módosult, a tényleges kifizetés pedig 228,4 milliárd forinttal teljesült.

A társfinanszírozásban megvalósuló mezőgazdasági programok működésére 2013-ban a következő folyamatok gyakoroltak jelentős hatást.

- A 2007-2013. időszakra vonatkozó Új Magyarország Vidékfejlesztési Program intézkedéseire a költségvetési törvény 217,6 milliárd forintot állapított meg, mely az év során 299,6 milliárd forintra módosult. 2013-ban a program céljaira 216,5 milliárd forint kifizetésére került sor.

- A 2007-2013. időszakra vonatkozó Halászati Operatív Program 2013. évi eredeti előirányzata 2,5 milliárd forint volt. Az év közben 7,8 milliárd forintra módosuló előirányzatból 1,8 milliárd forint folyósítása történt meg.

- Egyes közvetlen európai uniós támogatások nemzeti kiegészítő forrásaira (például Méhészeti Nemzeti Program, Igyál tejet program, Iskolagyümölcs program stb.), illetve az Uniós Programok áfafedezetére 8,3 milliárd forint került biztosításra. Az előirányzatok összege 15,4 milliárd forintra módosult, melyből 10,2 milliárd forint kifizetés teljesült.

Az Európai Mezőgazdasági Garancia Alapból finanszírozott egységes területalapú támogatásokra (SAPS) és egyéb uniós közvetlen támogatásokra (pl. különleges tejtámogatás, elkülönített cukortámogatás) 2013-ban 360,3 milliárd forint kifizetés történt, melyet a tisztán hazai forrásból finanszírozott kiegészítő nemzeti támogatás (top-up) 17,7 milliárd forinttal egészített ki.

2.6.5. Szakmai fejezeti kezelésű előirányzatok uniós előirányzatai

2013-ban az uniós előirányzatokból a kedvezményezettek részére összesen 1975,8 milliárd forint kifizetés történt, amely 620,5 milliárd forinttal haladja meg a 2012. évi azonos időszak kifizetéseit, és a törvényi előirányzathoz képest 120%-os teljesítést jelent.

Strukturális támogatások

A növekedéshez a strukturális kiadások járultak leginkább hozzá, a strukturális támogatásokra fordított 1730,4 milliárd forint döntő részét pedig az NSRK programjai (1659,0 milliárd forint) tették ki. Ez a kifizetési szint 304,6 milliárd forinttal haladta meg a törvényi előirányzatot és 588,5 milliárd forinttal a 2012. évi kifizetést. A magas teljesülés a kormányzati intézkedések együttes hatásából eredt.

Az ún. N+2/N+3 uniós szabály szerint az N. év uniós keretét (forrását) az N. évet követő második vagy harmadik év december 31-éig a tagállamnak le kell hívnia, különben az automatikusan törlésre kerül. 2013. december 31-éig kétévnyi uniós keretet kellett Magyarországnak egyszerre lehívnia (a 2010. évre N+3, a 2011. évi keretre N+2 szabály vonatkozott). A Kormány által 2013-ban hozott intézkedéseknek köszönhetően az év végi igen magas lehívási kötelezettséget (4,2 milliárd euró) az operatív programok sikeresen teljesítették.

Az uniós források maradéktalan és gyorsabb felhasználása, illetve az Európai Bizottságtól történő lehívásának maximalizálása érdekében 2013-ban a Kormány több intézkedést is hozott az alábbi területeken, amelyek közül kiemelendő:

- a lemorzsolódás (várhatóan visszahulló forrás) miatti többlet-kötelezettségvállalás szabályainak egyszerűsítése a források mielőbbi újrafelhasználása érdekében,

- emelt összegű előlegigénylés lehetőségének bővítése,

- biztosítékmentesség lehetőségeinek bővítése (pl. állami vagy önkormányzati többségi tulajdonú gazdasági társaságok számára),

- projektek szakaszolási lehetőségének megteremtése (a 2015. év végéig be nem fejeződő projektek finanszírozásának folytatása a 2014-2020-as programozási időszak uniós forrásaiból),

- az N+2/N+3 célérték csökkentése érdekében nagyprojekt-javaslatok (50 millió euró összeg feletti projektek) benyújtása az Európai Bizottság felé,

- visszatérítendő támogatások (pénzügyi eszközök) esetén a pénzügyi alapok kezelőinek a hitelkeret egy összegben történő kifizetése és elszámolása az Európai Bizottság felé,

- teljes költség alapú elszámolásra való áttérés, hogy a magánszféra kedvezményezettjeinek önereje is elszámolható költség legyen, továbbá a társfinanszírozási arányok módosítása az uniós források lehívásának maximalizálása érdekében,

- hazai finanszírozási projektek bevonása uniós finanszírozásba (ún. retrospektív projektek elszámolása az Európai Bizottság felé),

- a 20,0 milliárd forint összegű EU Önerő Alap továbbra is hozzájárult az uniós projektek megvalósításához, többségében települési önkormányzatok, regionális társulások, egyetemek és egyházi intézmények részesültek önerő-támogatásban.

Az NSRK egészét illetően az év folyamán 848,4 milliárd forint összegben történt többlet-kötelezettségvállalás (jóváhagyott túlvállalás, árfolyam-kompenzáció), amely az eredeti teljes keret 10,3%-ának felel meg.

A törvényi előirányzatot jelentősen meghaladó kifizetési szint eléréséhez a XIX. Uniós fejlesztések fejezetet irányító szerv 2013-ban kihasználta a költségvetési törvény biztosította ún. felülről nyitás lehetőségét. Az uniós programok esetén a kedvezményezettek részére történő kifizetéseknél a központi költségvetés az uniós részt minden esetben előfinanszírozza, megelőlegezi. A strukturális és kohéziós támogatásokból megvalósuló európai uniós programok folyamatos finanszírozása érdekében az államháztartásért felelős miniszter és a Kormány a 2013. év folyamán összesen 293,1 milliárd forint összegben engedélyezte az NSRK előirányzatának túllépését. A finanszírozási lehetőségek kihasználásával az eredeti előirányzathoz képest - a Társadalmi Infrastruktúra Operatív Program kivételével - valamennyi OP kiemelkedő teljesítéssel zárt.

Összegezve, 2007-től 2013. év végéig az NSRK keretében megtett összes kötelezettségvállalás összege 8641,2 milliárd forintot tett ki, amely 5,4%-kal haladta meg a 2007-2013-as programozási időszakban hazánk számára rendelkezésre álló 8200 milliárd forint összegű keretet. 2013. december 31-ig a teljes kötelezettségvállalási állomány 55%-a, 4748,9 milliárd forint került kifizetésre. A legjobban a Gazdaságfejlesztési és a Regionális Operatív Programok teljesítettek, átlagosan 64,5%-os kifizetési arányt értek el, ennél jelentősen lassúbb előrehaladást mutat azonban a Környezet és Energia Operatív Program.

Vidékfejlesztési támogatások

Az Új Magyarország Vidékfejlesztési Program keretében az EMVA-ból támogatott intézkedések 2013. évi eredeti kiadási előirányzata 217,6 milliárd forint volt, amely összegből 61,6 milliárd forint a támogatás és 156,0 milliárd forint az uniós bevétel. Az évközi módosításokkal a kiadási előirányzat 299,6 milliárd forintra változott, amiből 216,5 milliárd forint kifizetés történt.

Az ÚMVP-re vonatkozóan a Nemzetgazdasági Minisztérium 116,9 milliárd forintos programszintű többlet-kötelezettségvállalást engedélyezett, ezzel is segítve az uniós források 100%-os abszorpcióját.

Az ÚMVP keretében 2013-ban is számos intézkedésre lehetett támogatási kérelmet benyújtani (pl. szaktanácsadói szolgáltatások igénybevétele, termelői csoportok létrehozása, állattartó telepek korszerűsítése, kertészeti gépek, technológiai berendezések beszerzése, Natura 2000 gyepterületek támogatása, mezőgazdasági földterületek első erdősítése, erdő- környezetvédelmi kifizetések). Első alkalommal indult el a bemutató-üzemi programok támogatása, valamint az erdei közjóléti létesítmények kialakítása program.

A Halászati Operatív Program 2013. évi eredeti kiadási előirányzata megközelítőleg 2,5 milliárd forint volt, amelyből 1,9 milliárd forint az uniós bevétel és 628,2 millió forint a támogatás. A kötelezettségvállalással terhelt 1,3 milliárd forint összegű támogatási maradvánnyal, valamint a hozzá kapcsolódó uniós bevétellel a 2013. évi módosított kiadási előirányzat 7,8 milliárd forint volt. A 2013. évben teljesült kiadás összege 1,8 milliárd forintot tett ki. A teljesítés a módosított előirányzat 23,1%-a.

Az előirányzat alulteljesítésének oka a 3. tengelyen tervezett Közösségi Halmarketing Program közbeszerzési eljárásának elhúzódása. A 2. prioritási tengelynél a felhasználás időarányos.

Az INTERREG Közösségi Kezdeményezés Program a 2007-2013-as időszakban a kohéziós politika önálló célkitűzése lett ETE néven. A programok uniós forrását az Európai Regionális Fejlesztési Alap, az Unió külső határain az Előcsatlakozási Támogatási Eszköz, valamint az Európai Szomszédsági és Partnerségi Eszköz biztosítják. A pénzügyi források túlnyomó többsége a határ menti programok keretében használható fel, melyekben a beavatkozás fő területei: helyi gazdaságfejlesztési kapcsolatok; város- és vidékfejlesztés; turizmus; emberi erőforrás fejlesztés; K+F; kultúra; egészségügy; oktatás; környezetvédelem; megújuló energia; közlekedési, információs és vízügyi együttműködés; jogi és közigazgatási együttműködés.

Az ETE programok 2013. évi eredeti kiadási előirányzata 36,0 milliárd forint, az eredeti előirányzat mintegy 0,3%-kal túlteljesült és 36,1 milliárd forint összegben realizálódott.

Egyéb európai uniós támogatások

Az egyéb európai uniós támogatások 2013. évi együttes eredeti előirányzata 35,3 milliárd forint volt, amelyből 20,5 milliárd forint az uniós bevétel és 14,8 milliárd forint a támogatás. A 2013. évben teljesült kiadás összege 24,9 milliárd forintot tett ki.

Az előirányzattól való elmaradást elsősorban az EGT és Norvég Finanszírozási Mechanizmusok, valamint a Svájci Hozzájárulás jogcímcsoportok kiadásainak alulteljesülése magyarázza. A programok elhúzódó előkészítési (pl. pályázati felhívások csak az év végén jelentek meg) és értékelési folyamata késleltette a végrehajtás tényleges megkezdését.

2.7. Az elkülönített állami pénzalapok támogatása

Az elkülönített állami pénzalapok 2013. évi költségvetési támogatásának előirányzata 126,6 milliárd forintot tett ki. Az évközi intézkedések hatására az alapok 2013-ban összesen 272,1 milliárd forint költségvetési támogatásban részesültek, amely az éves előirányzat 214,9%-a. Alaponként részletezve: a Szövetkezeti Hitelintézetek Integrációs Alapja 135,5 milliárd forint, a Nemzeti Foglalkoztatási Alap 111,5 milliárd forint, a Központi Nukleáris Pénzügyi Alap 13,5 milliárd forint, a Bethlen Gábor Alap 11,6 milliárd forint, a Wesselényi Miklós Ár- és Belvízvédelmi Kártalanítási Alap pedig az előirányzattal megegyezően 12,3 millió forint támogatásban részesült.

2.8. Garancia és hozzájárulás a társadalombiztosítási alapok ellátásához

A költségvetési törvény a Nyugdíjbiztosítási Alap bevételeinek kiegészítésére 2013-ban két jogcímen irányzott elő költségvetési hozzájárulást:

- az adórendszer átalakításával összefüggő pénzeszköz-átvétel tervezett előirányzata 57,2 milliárd forint,

- a Munkahelyvédelmi Akciótervvel összefüggő hozzájárulás tervezett összege 40,7 milliárd forint volt.

A tervezés azzal a feltételezéssel élt, hogy a munkabérek nettó értékének megőrzését biztosító adókedvezmény igénybevétele bevételkiesést eredményezhet, és hasonló következménye lesz annak, hogy a foglalkoztatók meghatározott munkavállalói csoportok esetében a szociális hozzájárulási adóból kedvezményeket vehetnek igénybe. Mivel az Alap költségvetése az év utolsó napján számottevő többletet mutatott, ezért a költségvetési törvény 28. § (2) bekezdésében szereplő felhatalmazás alapján az elsőnek említett előirányzat teljes összege (57,2 milliárd forint), illetve a másik előirányzatból 16,0 milliárd forint visszautalására került sor.

Az Egészségbiztosítási Alap többféle jogcímen jutott költségvetésből származó bevételhez, ezek együttes tervezett összege 968,6 milliárd forint volt. Az Alapnak nyújtott támogatásokon belül előirányzati szinten teljesült a Munkahelyvédelmi Akciótervvel összefüggő hozzájárulás (162,5 milliárd forint), valamint a járulék címén átadott pénzeszköz (376,3 milliárd forint). Ez utóbbi jogcímen történő pénzeszközátadás azon személyek után történik, akik egészségbiztosítási járulék vagy egészségügyi szolgáltatási járulék fizetésére nem kötelezettek, de jogosultak az egészségügyi szolgáltatások igénybevételére. A rokkantsági, rehabilitációs ellátások - 2013-ban már teljes - fedezetére átadott pénzeszköz előirányzott összegét (349,0 milliárd forint) a teljesítés 0,3 milliárd forinttal haladta meg. A kiadások támogatására átadott pénzeszköz előirányzata 80,8 milliárd forint volt, az Alap költségvetése egyensúlyi helyzetének biztosítása ennél 7,2 milliárd forinttal kevesebb pénzeszközátadást igényelt.

2.9. Helyi önkormányzatok támogatása

A 2013. évi költségvetési törvény a helyi önkormányzatok, a települési és területi nemzetiségi önkormányzatok (a továbbiakban együtt: helyi önkormányzat) központi alrendszerből származó forrásainak 2013. évi előirányzatát 643,3 milliárd forintban határozta meg. A módosított előirányzat 675,5 milliárd forint, míg a teljesítés 674,8 milliárd forint lett.

A helyi önkormányzatok támogatásának részletes bemutatását az általános indokolás mellékletei, illetve a IX. Helyi önkormányzatok támogatásai fejezet indokolása tartalmazza.

2.10. Támogatás az önkormányzati adósságok törlesztéséhez

A támogatás az önkormányzati adósságok törlesztéséhez című kiadási tétel egyenlege a következők szerint alakult: az 5000 fő feletti települések adósságkonszolidációs támogatására összesen 25,2 milliárd forint kifizetés történt. A 2013. év május hónapjában 10,3 milliárd forint összegben konszolidálásra került az 5000 fő alatti települések azon köre is, amelyről a Kormány az 1674/2012. (XII. 28.) Korm. határozatában, valamint az 1172/2013. (IV. 5.) Korm. határozatában döntött. Ezen túlmenően sor került hat, 2012. december 12-én adósságrendezés alatt álló (az eljárást azóta lezáró) önkormányzat konszolidációjára is 0,8 milliárd forint összegben.

2.11. Adósságszolgálattal kapcsolatos kiadások

Az államadóssággal kapcsolatos összes kiadás 1349,8 milliárd forint volt 2013-ban, amely összeg 100,2 milliárd forinttal (8,0%-kal) haladja meg az 1249,6 milliárd forintos módosított előirányzatot. Ezen belül az államadóssággal kapcsolatos összes kamatkiadás 1277,9 milliárd forintot tett ki, ami 43,5 milliárd forinttal (3,5%-kal) haladta meg az 1234,4 milliárd forintos előirányzatot. Az adósság- és követeléskezelés egyéb költségei címen 71,9 milliárd forint volt az elszámolt kiadás 2013-ban.

Az államadósság utáni kamatkiadások 43,5 milliárd forintos eredeti előirányzathoz viszonyított többletkiadását a finanszírozási és a kamatkiadási szerkezet módosulása, a tervezettnél - főként a vártnál kedvezőtlenebb EU-transzfer egyenleg miatti - nagyobb finanszírozási igény, a hozamszint kedvező irányú változása és a devizaárfolyam terveknél kedvezőtlenebb alakulása okozta. A kedvező piaci helyzetben a megnövekedett finanszírozási igény miatt a tervezettnél nagyobb összegekben került sor államkötvények, lakossági állampapírok és diszkontkincstárjegyek kibocsátására, amely növelte a kiadásokat.

A piaci értékesítésű államkötvények kamatkiadásai 9,2%-kal, azaz 60,6 milliárd forinttal haladták meg a tervezettet, és 720,0 milliárd forintot tettek ki. A terveket meghaladó kibocsátások növelték a kiadásokat, a hozamok csökkenése ugyanakkor kamatmegtakarítást eredményezett az év során. A nem piaci értékesítésű államkötvények jelentős része változó kamatozású, így a hozamok csökkenése 1,3 milliárd forint megtakarítást jelentett a költségvetés számára.

A kincstárjegyek kamatkiadása 34,6 milliárd forinttal szintén meghaladta az előirányzatot. A diszkontkincstárjegyek esetén a kamatkiadások 15,2 milliárd forinttal, a lakossági kincstárjegyek esetén pedig 19,4 milliárd forinttal lépték túl az előirányzatot. A diszkontkincstárjegyek esetében ez a többlet egyrészt a többletkibocsátás miatti plusz kamatoknak, másrészt a hozamok csökkenése miatti megtakarítás ellentétes hatásaként alakult ki. A lakossági kincstárjegyek kamatkiadásának 61,0%os növekedése a tervezett szint közel háromszorosát elérő lakossági kereslet - főként 2012 második félévében bekövetkezett jelentős többletértékesítés - eredménye, amit a kisebb kamatok csak részben ellensúlyoztak.

A forinthitelek kamatkiadása 7,8 milliárd forinttal lett kevesebb az előirányzott összegnél. Az eltérés oka, hogy a tervekhez képest a hitelek után fizetendő kamatszint alacsonyabban alakult, illetve az év során egyes forintban fennálló hitelek az azokra kötött swapok lejárta miatt devizahitellé kerültek átváltásra.

A devizában fennálló adósság és követelések kamatkiadásai az eredeti előirányzathoz képest 41,1 milliárd forinttal lettek alacsonyabbak, és 336,0 milliárd forintot tettek ki. A tervekhez viszonyított eltéréseket egyrészt az árfolyam- és hozamhatások, másrészt a kibocsátások tervezettől eltérő volumen- és szerkezeti hatásai eredményezték.

Összességében, az államadósság tényleges költségét jobban mutató nettó kamatteher az 1277,9 milliárd forint összegű bruttó kamatkiadás és a 132,6 milliárd forint összegű bruttó kamatbevétel különbözeteként 1145,3 milliárd forint volt 2013-ban, amely 4,1 milliárd forinttal, 0,4%-kal magasabb lett az előirányzathoz képest.

2.12. Társadalmi önszerveződések támogatása

A társadalmi önszerveződések támogatása kiadási tétel magában foglalja a pártok és a pártalapítványok működésének támogatására átcsoportosítandó összegeket. A két cím 2013. évi eredeti előirányzata összesen 3,8 milliárd forint volt, mely 100%-ban teljesült.

2.13. Kormányzati rendkívüli kiadások

A kormányzati rendkívüli kiadások mérlegsoron 2013-ban 4,4 milliárd forint kiadás teljesült, amely meghaladta az előirányzatot (109,5%). A túlteljesülést az magyarázza, hogy a 2013. évi költségvetésről szóló 2012. évi CCIV. törvény módosításáról szóló 2013. évi III. törvény 2. §-a értelmében az 1947-es párizsi békeszerződésből eredő, az 1997. évi X. törvény alapján járó kárpótlási életjáradék összege 2013. március 1-jétől - 2013. január 1-jei visszamenőleges hatállyal - 50%-os mértékben emelkedett, a 2013. évet megelőző évben megvalósult átlagos nyugdíjemelés százalékos mértéke helyett, amelynek hatásával az előirányzat még nem számolt.

A mérlegsor kiadásain belül az életüktől és szabadságuktól politikai okból jogtalanul megfosztottak kárpótlásáról szóló 1992. évi XXXII. törvény alapján járó kárpótlási életjáradék 2,0 milliárd forintot, az 1947-es párizsi békeszerződésből eredő, az 1997. évi X. törvény alapján járó kárpótlási életjáradék 2,2 milliárd forintot, mindezek folyósítási költségei pedig 81,6 millió forintot tettek ki.

2.14. Kezességérvényesítés

A 2013. évi költségvetési törvény 39-46. §-ai határozták meg az állami kezesség- és viszontgarancia-vállalás lehetőségeit. Az alábbiak a törvényi rendelkezések sorrendjében mutatják be a kezességállományokat, a törvényben jóváhagyott kezesi, illetve viszontgarancia-keretek kihasználását és az egyes kezesség- és viszontgarancia-típusok kapcsán a beváltásokat.

Az állam által vállalt kezesség és viszontgarancia érvényesítésére a 2013. évi költségvetés 30,2 milliárd forint összegű előirányzatot tartalmazott kilenc alcímre bontva. Az előirányzat külön módosítás nélküli túllépésére a 2013. évi költségvetési törvény 5. számú mellékletének 1. pontja adott felhatalmazást.

A tényleges kifizetés 27,1 milliárd forint volt. A teljesítés 3,1 milliárd forinttal kevesebb lett a tervezettnél, amelynek alapvető oka, hogy a kis- és középvállalkozások (kkv-szektor) finanszírozásához kapcsolódó állami viszontgaranciák beváltásai kedvezőbben alakultak a vártnál.

1. A költségvetési törvény 38. § (1) bekezdésének felhatalmazása alapján 100 milliárd forint keret mértékéig adhatott felhatalmazást a Kormány egyedi állami kezesség vállalására 2013-ban. E keret terhére a Kormány egy kezességvállalási felhatalmazást adott, összesen 20,0 milliárd forint összegben, amely a lehetséges vállalási összeg 20%-a. A Kormány határozata alapján vállalt kezességek tételes bemutatását a „IV. Törvényekben előírt beszámolási és tájékoztatási kötelezettségek” című fejezet 3. pontja tartalmazza.

Egyedi kezesség beváltására 2013-ban nem került sor.

2. A 2013. évi költségvetési törvény 38. § (3) bekezdése lehetővé tette, hogy a nemzetközi fejlesztési intézmények által nyújtott hitelekhez összegszerű korlátozás nélkül adhasson a Kormány felhatalmazást egyedi állami garancia vállalására. Ilyen garancia vállalására és érvényesítésére nem került sor a 2013. évben.

3. A költségvetési törvény 39. §-ának felhatalmazása alapján 380 milliárd forint összegű állomány mértékéig vállalhatott az államháztartásért felelős miniszter - a kultúráért felelős miniszter javaslatára - 2013-ban kiállítási garanciát. (E keretösszeget az év közben 320 milliárd forintról növelte meg az Országgyűlés.) E felhatalmazás alapján 8 kiállításhoz kapcsolódva történt garanciavállalás, melyeket az általános indokolás mellékletei között szereplő, „Kiállítási garanciavállalások a 2013. évben” című táblázat mutat be részletesen. (A vállaláskori érték a kiállítási garancia vállalásáról szóló, az államháztartásért felelős miniszter által kibocsátott kötelezvény aláírásának napján érvényes árfolyamon számított összeg. A garanciaállományok 2013. év végi adatai az eltérő árfolyam miatt nem egyeznek meg a vállaláskori értékkel.) A költségvetési törvényben a 2013. évre meghatározott keret a korábbi években vállalt és még élő állomány, valamint az újonnan vállalandó kötelezettségek együttes összegére értendő. A 2013. évi keret kihasználtsága - a 2012. évről áthúzódó állomány figyelembevételével - egyszer sem lépte túl az állományi mértéket. A kiállítások csak néhány hónapig láthatóak, így a keretet megszűnésük után nem terhelik tovább.

A 2013. évben kiállítási garancia érvényesítésére nem került sor.

E kiállítási garanciavállalások a 2013. évben 1,3 milliárd forint összegre becsülhető biztosításidíj-megtakarítást jelentettek a kiállító múzeumoknak (és közvetve az államnak).

4. A Magyar Fejlesztési Bank Zrt. (a továbbiakban: MFB) pénzügyi műveletei kapcsán három típusú állami kötelezettségvállalás keretét határozza meg a költségvetési törvény (40. §). Az MFB forrásbevonásához (hitelfelvétel, kötvénykibocsátás) és a bank által harmadik fél javára, a Kormány döntése alapján nyújtott készfizető kezességekhez, bankgaranciákhoz, illetve hitelekhez a bankról szóló törvény szerinti ún. jogszabályi állami kezesség társul. Az MFB által finanszírozott ügyletekhez kapcsolódó hosszú lejáratú devizahitelek árfolyamkockázatát - a Kormány döntése esetén - az állammal kötött árfolyam-fedezeti megállapodások kezelik.

E költségvetési keretek és azok kihasználtsága a következők szerint alakultak a 2013. év során: 

 

 

 keret- és tényadatok millió forintban

 

 Keret

 Keret terhelése 2013. XII. 31-én

 Keret- kihasználtság

 

 millió forint

 %

 Forrásbevonás

 1 800 000

 817 123

 45

 Készfizető kezesség, bankgarancia, hitelnyújtás

 600 000

 255 240

 43

 Árfolyam-fedezeti ügyletek

 1 800 000

 1 579 179

 88

2013-ban a keret terhére két új, éven túli forrásbevonásra (100,0 millió euró hitelfelvétel az EIB-től, nemzetközi kötvénykibocsátás 750,0 millió USD értékben) került sor, és két hitelt (ING Bank 200,0 millió euró, nemzetközi kötvény 500,0 millió euró) fizetett vissza teljes egészében a bank. Emellett ütem szerinti törlesztésekre is sor került. A bank forrásbevonásait biztosító állami kezesség érvényesítésére 2013-ban sem került sor.

2013-ban a bank kihelyezéseihez kapcsolódó jogszabályi állami kezesség feltételét képező két új kormányhatározat kiadására került sor. Az 1254/2013. (V. 10.) Korm. határozat alapján hirdette meg a bank az Önkormányzati Szállítói-visszafizetési Bankgarancia Programot 200,0 milliárd forint maximális állománnyal (melyhez 80%-os mértékű állami kezesség társul). Az 1976/2013. (XII. 18.) Korm. határozat alapján a Pápai Szeletelt és Darabolt Hústerméket Csomagoló Kft. részére nyújthat hitelt a bank legfeljebb 4167,0 millió forint összegben (melyhez 80%-os mértékű állami kezesség társul). A bank kezesség/bankgarancia-, illetve hitelnyújtására vonatkozó költségvetési keret terhelésében a fenti határozatok együttesen 163,3 milliárd forint növekedést okoztak.

Az MFB az általa korábban nyújtott hitelekhez kapcsolódóan 238,3 millió forint értékben váltott be állami kezességet, melyből

- 104,3 millió forint a GRAND-COOP TÉSZ Termelői Értékesítő Kft. hitelprogramhoz,

- 134,0 millió forint pedig Magyar Termés TÉSZ Termelői Értékesítő Kft. hitelprogramhoz

kötődik. Mindkét ügylet az 1187/2009. (XI. 10.) Korm. határozathoz kapcsolódó TÉSZ hitelprogram része, és a társaságok nem fizetése miatt került sor a beváltásukra.

2013-ban egy új árfolyam-fedezeti megállapodás megkötésére és két, korábbi években kötött megállapodás módosítására került sor. Az 1806/2013. (XI. 12.) Korm. határozat alapján meghirdetésre került az MFB Élelmiszeripari Forgóeszköz Hitelprogram, melynek kerete 6 milliárd forint. A 2010/2013. (XII. 29.) Korm. határozat az MFB Közösségi Közlekedési Hitelprogram keretét 50 milliárd forinttal (100 milliárd forintról 150 milliárd forintra) megemelte, az 1806/2013. (XI. 12.) Korm. határozat az MFB Fagykár 2011. Forgóeszköz Hitelprogram keretét pedig 6 milliárd forinttal (8 milliárd forintról 2 milliárd forintra) csökkentette. E határozatok végrehajtásaként az árfolyam-fedezeti ügyletek keretének terhére 2013-ban az erről szóló megállapodások megkötésére, illetve módosítására került sor.

5. Az Eximbank Zrt. tevékenységéhez kötődő alábbi pénzügyi műveleteket a bankról szóló törvény készfizető állami kezesség biztosítja:

- a forrásszerzés céljából a kül- és belföldi hitelintézetektől elfogadott betétek és felvett hitelek, valamint kibocsátott kötvények visszafizetését;

- a deviza- és kamatcsere-ügyletek pótlási költségéből eredő fizetési kötelezettségek teljesítését;

- a központi költségvetés terhére vállalt export-hitel garanciaügyleteket és egyéb export célú garanciaügyleteket.

A fenti ügyletekre megállapított költségvetési keretek és azok kihasználtsága a következők szerint alakultak az elmúlt időszak során:

 

 

 

 

 keret- és tényadatok millió forintban

 

 2012. év

 2013. év

 

 keret

 tény

 kihasz- náltság

 keret

 tény

 kihasz- náltság

 

 millió forint

 %

 millió forint

 %

 forrásbevonás és 2013-tól deviza- és kamatcsere-ügyletek pótlási költsége

 1 200 000

 688 699

 57

 1 200 000

 696 401

 58

 export-hitel garanciaügyletek és egyéb export célú garanciaügyletek

 80 000

 25 407

 32

 350 000

 14 086

 4

A forrásbevonási keretszám kihasználtságát alapvetően a bank közvetlen ügyfeleinek, az exportáló hazai kkv-k finanszírozható hitelkereslete, valamint kereskedelmi bankjaik kockázatvállalási készsége/képessége határozta meg. Az Eximbank Zrt. közvetlen vállalatfinanszírozó képessége (hálózat hiányában) behatárolt, ezért megújította az export-, illetve vállalatfinanszírozásban meghatározó szerepet betöltő kereskedelmi bankokkal a magyar származású áru- és szolgáltatásexport előfinanszírozásához kapcsolódó refinanszírozási hitelprogramját. A korábbinál kedvezőbb feltételekkel, szélesebb körben meghirdetett programban a Magyarországon bejegyzett székhelyű kereskedelmi bankok exportáló kkv-ügyfélköre kedvezményes fix kamatozású hitelhez juthat. A 2013. évtől új elem

- a standardizált, gyorsított ügyintézésű keretkonstrukció alapján a maximum 15 milliárd forint nettó árbevételű exportőrök áru- és szolgáltatásexportja mellett a beszállítók teljesítésének finanszírozása;

- a feldolgozott mezőgazdasági és élelmiszeripari termékek OECD-irányelvek szerinti minimum kamatláb melletti refinanszírozása;

- az exportcélú beruházások refinanszírozása;

- a 2 éven belüli fix kamatozású refinanszírozási tevékenység.

A költségvetési hátterű garanciák állománya 2013. december végén 14,1 milliárd forint volt. Az előző évi garanciaállománynál kisebb összegű állomány az exportálók bankgarancia igényének és a kereskedelmi bankok finanszírozási hajlandóságának tartósnak bizonyuló csökkenésére, illetve a termék árazására vezethető vissza.

A 2013. évben az Eximbank tevékenységét támogató állami kezesség lehívására nem került sor.

6. A MEHIB Zrt. esetében a nem piacképes, állami készfizető kezesség melletti biztosítási állományának felső határát állapította meg a 2013. évi költségvetési törvény 41. § (3) bekezdése. A keret kihasználtságának megállapítása során a MEHIB Zrt. figyelembe veszi az ígérvénnyel érintett, a szerződött, a fedezetbe vett állományt, valamint a rövid lejáratú ügyletekre vonatkozó maximális kötelezettséget is.

E költségvetési keret és annak kihasználtsága a következők szerint alakult az elmúlt időszak során:

 

 2012

 2013

 keret (millió forintban)

 500 000

 500 000

 tény (millió forintban)

 192 857

 205 530

 kihasználtság (%)

 38,6

 41,12

2012-hez képest a keret kihasználtsága 2013 végére 2,6%-kal nőtt a biztosítási állomány emelkedése miatt. A 2013. évi biztosítási portfólió ország szempontú diverzifikáltsága csökkent, melynek hátterében alapvetően a piacképes kockázatú országokba irányuló exporthoz kapcsolódó hitelbiztosítási fedezet megszűnése áll. A teljes biztosítási állomány közel 93%-ban (190,8 milliárd forint) olyan relációkban merül fel, amelyek Magyarország 2012-2020 közötti időszakra vonatkozó külgazdasági stratégiájában megjelölt, kiemelt viszonylatok. Országkockázati szempontból a Mehib Zrt. portfóliója alacsonyabb kockázati szintet tükröz. Ugyanakkor a biztosítási állományon belül az öt legjelentősebb reláció együttes részesedése meglehetősen magas (közel 88%), amely egyes országok szintjén magas kockázati koncentrációt jelez. A biztosított állományon belül az oroszországi ügyletek részesedése volt a legnagyobb, dominanciája tovább emelkedett.

Az állami kezesség melletti, nem piacképes kockázatú biztosítási tevékenységgel kapcsolatos - 4,4 milliárd forintra tervezett - kárfizetések összege a 2013. évben 3,2 milliárd forint volt. A kárfizetés meghatározó része (3,0 milliárd forint) az Eximbank Zrt. által a BTA Bank, Almaty pénzintézet részére 2008-ban nyújtott bankközi vevőhitel kapcsán a kazah bank fizetésképtelensége miatt merült fel, míg kisebb része (0,2 milliárd forint) egy belorusz viszonylatú kárügyhöz kapcsolódik. A tervezettnél kisebb kárfizetési adatok hátterében több kedvező körülmény áll:

- a tervezés időszakában kárveszélyesnek minősített ügyletekből eredő tartozások teljesítése megtörtént;

- a kárveszélyesként nyilvántartott követelések átütemezésre kerültek;

- a MEHIB Zrt. kárenyhítési intézkedéseinek következtében a kárfizetést sikerült elkerülni.

7. A kis- és középvállalkozások forráshoz jutásának elősegítése érdekében a Garantiqa Hitelgarancia Zrt. kezességvállalásaihoz a 2013. évi költségvetési törvény állami viszontgaranciát biztosított (42. §). Az állami viszontgarancia mértéke a 2011. év júliusától vállalt ügyletek esetében 85% (a korábbi ügyleteknél az állami helytállás mértéke 70%). E költségvetési keret és annak kihasználtsága a következők szerint alakult az elmúlt időszak során:

 

 2012

 2013

 keret (millió forint)

 550 000

 550 000

 tény (millió forint)

 335 000

 302 435

 kihasználtság (%)

 60

 55

A 2013. évi - összességében csökkenő - garanciakereslet alakulását meghatározó főbb tendenciák az alábbiakban foglalhatók össze:

- A Garantiqa Hitelgarancia Zrt. tevékenységét a kkv-hitelezés alakulása határozza meg, e hitelállomány a 2013. év során összességében csökkent.

- A hitelezést az éven belüli hitelkereslet határozta meg, ugyanakkor a Növekedési Hitelprogram hatására emelkedésnek indult az éven túli kezességek volumene. 2013-ban az átlagos futamidő kismértékű növekedése volt tapasztalható az új ügyleteknél (1,23 évről 1,34 évre emelkedett).

- Az állami viszontgarancia melletti portfólió csökkenése összefügg a portfólió-szerkezet átalakulásával is, jelentős volt a visszaesés az 50,0 millió forint feletti ügyleteknél.

- Az egyszerűsített eljárással vállalt kezességek esetében növekedett a Garantiqa Hitelgarancia Zrt. kezességvállalásának volumene. Ezen belül is a Széchenyi Kártya mintájára létrehozott, kártyahitel-típusú kezesség volt a meghatározó.

- Bár továbbra is meghatározó termék a Széchenyi Kártya, az éven belüli ügyletek száma itt is visszaesett, részben a banki ügyfélkör, részben a hitelezési politika változása miatt. A 2013. év végi állományon belül közel 35%-ot tett ki az éven belüli Széchenyi Kártya ügyletek aránya (a bankok kártyás termékeinek aránya nem éri el a 25%-ot).

- Az állami viszontgarancia melletti ügyleteknél változatlanul a mikrovállalkozói kör a meghatározó, a szerződésszám közel 80%-át, illetve a kezességek állományának mintegy felét (142,0 milliárd forint) teszik ki.

- Többéves tendenciaként a Széchenyi Kártya és rokontermékeinek keresletét meghatározó ágazatokban (kereskedelem, szolgáltatás, építőipar) koncentrálódik a kkv-garanciakereslet.

A 2008-tól jelentkező gazdasági és pénzügyi válság hatására tartósan gyengült a kkv-szektorban a banki hitelezési aktivitás. 2013-ban a Garantiqa Hitelgarancia Zrt. állami viszontgaranciával érintett portfóliója csökkenésének mértéke meghaladta a teljes vállalati hitelállomány esetében tapasztalt visszaesés mértékét, ugyanakkor a társaság piaci részesedésében ez a folyamat visszaesést nem eredményezett. A banki kkv-hitelállomány 10-12%-ához kapcsolódott az elmúlt években a társaság készfizető kezességvállalása.

A költségvetési viszontgaranciával nyújtott kkv-kezességeknél a beváltás összege nőtt az előző évhez képest, a tervezett 19,0 milliárd forint szinttől azonban elmaradt. A beváltási arány is emelkedett, a 2012. évi 5,6% szintről 6,4%-ra nőtt.

A 2013. évi állami viszontgaranciás ügyleteknél a beváltások főbb jellemzői:

- a beváltások főbb ügyletkörök szerinti összetétele lényegében megfelel a portfólió belső arányainak, a Széchenyi Kártya és további kártyahitel-ügyletek adták az állami viszontgaranciás beváltások volumenének közel 50%-át (amely a megelőző évhez képest visszaesést mutat), e kifizetések összege csökkent a korábbi évihez képest;

- a nagy összegű, minimum 100 millió forintos hitelekhez kapcsolódó kezességek okozták a beváltások összegének több mint 25%-át;

- a beváltott kezességek számának több mint 80%-a a 2011-2012-ben vállalt ügyletekhez tartozott.

8. Az agrárágazat forráshoz jutásának elősegítése érdekében az Agrárvállalkozási Hitelgarancia Alapítvány kezességvállalásaihoz a 2013. évi költségvetési törvény állami viszontgaranciát biztosított (43. §). Az állami viszontgarancia mértéke 85%. E költségvetési keret és annak kihasználtsága a következők szerint alakult az elmúlt időszak során. 

 

 2012.

 2013.

 keret (millió forint)

 120 000

 105 000

 tény (millió forint)

 74 360

 91 952

 kihasználtság (%)

 62

 87

Az Alapítvány hitelállománya a 2013. évben 133,1 milliárd forint volt, mely összeghez 84,9 milliárd forint összegben vállalt kezességet. Ez a megelőző évhez képest 20%-ot meghaladó növekedést jelent. Az év során kihelyezett hitelállomány 86%-a újonnan kihelyezett hitelekhez kapcsolódott. Az átlagos kezességvállalási mérték az előző évi 60,2%-ról 64,2%-ra nőtt.

A beruházási hitelezés élénkülése is megfigyelhető a portfólióban, bár változatlanul meghatározó a kisebb összegű, 2-3 éves futamidejű hitelkihelyezés. a kezességek 63%-a legfeljebb 10 millió forintos, 85%-a a 25 millió forintnál kisebb összegű kezességgel biztosított, többnyire könnyített fedezeti összegű szerződésekből származott. Az átlagos ügyletmérték enyhén növekedett, a kezességgel biztosított szerződések által lefedett összegek átlaga 19,9 millió forintról 2013-ban 20,3 millió forintra növekedett.

Az egyedi termékmegállapodások eredményeképpen a kölcsön- illetve hitelügyletekre irányuló kezességi kérelmek száma növekedett, és többnyire a vállalkozások forgótőke-finanszírozását szolgálták.

Az Alapítvány kezességvállalásaihoz kapcsolódó állami viszontgarancia érvényesítése kapcsán kifizetett 1,1 milliárd forint a tervezett összegnek mindössze 49,5%-át tette ki. A teljesített beváltási kérelmek száma és összege az előző időszakhoz képest csökkent, 2013-ban inkább a kisebb összegű kezességek beváltása volt a jellemző. A beváltási arány a 2012. évi 2,6%-kal szemben 1,8%-ra csökkent.

9. A költségvetési törvény 44. §-a szerint állami kezesség áll fenn a Diákhitel Központ Zrt.-nek (a továbbiakban: DK) a diákhitelrendszer finanszírozására felvett hiteleiből, illetve kibocsátott kötvényeiből eredő fizetési kötelezettségei mögött.

A felsőoktatás finanszírozási formáinak átalakításához kapcsolódóan a DK 2012 októberétől a korábbi szabad felhasználású diákhitel 1 termék mellett bevezette a kötött felhasználású diákhitelt (diákhitel 2). A diákhitel 2 kizárólag a felsőoktatási képzés önköltségének finanszírozására vehető igénybe állami kamattámogatás mellett.

2013-ban a DK összesen bruttó 18,65 milliárd forint összegben folyósított hiteleket (ebből 3,0 milliárd forint diákhitel 2), év végére a hallgatói hitelállomány megközelítette a 273 milliárd forintot. 2013 végén a diákhitelt törlesztők száma meghaladta a 136 000 főt. A DK 6 hónapot meghaladó tartozás miatt az év során 6167 ügyfélnek mondta fel a szerződését a lejárt követelés mértéke miatt, és 4475 fő tartozásának végrehajtását kérte az adóhatóságtól.

A DK 2013. évre vonatkozó finanszírozási tervét az államháztartásért felelős miniszter hagyta jóvá. A DK 2013-ban összesen 6 alkalommal bocsátott ki kötvényt összesen 27,5 milliárd forint névértékben. 2013. március 21-én az Európai Beruházási Bankkal aláírásra került a negyedik, 100,0 millió euró összegű hitelkeret-szerződés. A társaság 2013-ban lejáró, összesen 20,0 milliárd forint összegű, korábban az MFB által biztosított hitelét közbeszerzés keretében összesen 20 milliárd forint hitelkerettel váltotta ki, melyekből az év során összesen 17,5 milliárd forint lehívására került sor. A DK adósságállománya 2013 végén összesen 247,8 milliárd forint volt. Az igénybe vett források:

- MFB: 57,4 milliárd forint,

- Magyar Takarékszövetkezeti Bank Zrt.: 10,0 milliárd forint,

- Európai Beruházási Bank: 86,7 milliárd forint,

- Kötvények: 93,7 milliárd forint.

Kezesség beváltására a DK forrásbevonásai kapcsán 2013 végéig nem került sor.

10. Az állami támogatással felvett agrárhitelek nagy része hosszú lejáratú, nem ritkán 15-20 éves futamidővel, az állam által vállalt kötelezettségek 2017-2025-ig (kamattámogatás esetén 2027-ig) fennállhatnak. 2013. év végére a támogatott hitelösszeg 16,9 milliárd forintra csökkent.

Az agrárgazdasági kezességérvényesítés miatt a 2013. évben a költségvetés - a tervezett összegnek mindössze 5%-át kitevő - 10,7 millió forintot fizetett.

Az agrárkezességek vonatkozásában a tervezettnél alacsonyabb beváltási arány az alábbiakkal magyarázható:

- a mezőgazdasági termelők 2013-ban közel 7,3 milliárd forint hitelt fizettek vissza,

- az uniós csatlakozás előtt meghirdetésre került agrárhitelek futamideje többségében lejárathoz közeledik, a 84/2003. (VII. 22.) FVM rendelet szerinti aszályhitel-konstrukció a 2013. év végével kifutott, a lejáratok miatt a kezességbeváltások aránya is csökkenő tendenciát mutat,

- a támogatott mezőgazdasági hitelek nyújtására jelenleg csak az uniós szabályokkal összeegyeztethető módon van lehetőség, többnyire csekély összegű (de minimis) mezőgazdasági támogatások keretében történnek,

- az elmúlt időszakban meghirdetésre került új hitelekhez nem kapcsolódik egyedi állami készfizető kezességvállalás.

11. Az állam a közszférában foglalkoztatottak számára hét ágazati törvény (többek között a köztisztviselői, a közalkalmazotti, a fegyveres, az igazságszolgáltatási) alapján, valamint a fiatalok otthonteremtésében a lakáscélú hitelekhez jutást (ún. fészekrakó hitelek) kezességvállalással könnyíti meg. A pénzügyi válság nyomán az ún. lakáskezességek rendszere a fizetési nehézségek áthidalását segítő hitelkonstrukciókhoz kapcsolódó jogszabályi kezességvállalásokkal egészült ki (áthidaló hitel, gyűjtőszámla hitel).

2013-ban 100,1 milliárd forint lakáscélú hitel esetén 52 636 darab szerződésnél volt állami kezességvállalás. A 2013. évben tovább csökkent a lakáskezességek állománya, ezzel együtt az érintett hitelügyletek száma is. A kezességállomány csökkenése a lakáskezességek közel 60%-át kitevő fészekrakó hitelek esetében volt a legmagasabb, azzal együtt, hogy e hitelek darabszáma növekedett. A közszférában dolgozók hiteleinek mind állománya, mind darabszáma folyamatos csökkenést mutat. E konstrukciók átlagos hitelösszege alig változott, 2,26 millió forint volt 2013-ban.

A gyűjtőszámla hitelekhez kapcsolódó kezességek összegükben elhanyagolható részt képviselnek, de a megelőző évhez képest dinamikusan emelkedett az állományuk. Míg 2012-ben 3769 darab szerződést jelentettek a hitelintézetek 295,3 millió forint összegben, addig 2013-ban már 8465 darab szerződés után kértek kezességvállalást összesen 556,3 millió forint összeg után.

Ugyancsak relatíve kis összegű az állomány az ún. áthidaló lakáskezességnél, amely a lejárt tartozások törlesztésére folyósított áthidaló kölcsönhöz kapcsolódik. Az áthidaló hitelprogram 2009 őszétől indult, és 24 hónapi türelmi idő után 2012-ben kezdődött meg a törlesztési kötelezettség. Ez megmutatkozott mind az állománycsökkenés, mind az állami kezességbeváltás tendenciáján.

Az összes állami kezességgel biztosított lakáscélú hitelállomány bankok közötti megoszlása a következő:

- OTP Jelzálogbank: 62%,

- OTP Bank: 3,8%,

- Erste Bank: 3,5%

- FHB Jelzálogbank: 4,7%;

- CIB Bank: 21%,

- további 11 hitelintézet összesen 5%.

Az állami kezességgel biztosított lakáscélú hitelek beváltása kapcsán együttesen 7,7 milliárd forintot fizetett ki a költségvetés a 2013. évben, amely jelentősen meghaladja a - beváltások 2012. évi megtorpanást mutató tendenciája alapján - tervezett 2,4 milliárd forintot. A beváltások döntő hányada (6,9 milliárd forint) továbbra is a fiatalok otthonteremtési konstrukciójához kötődik. E hiteleknél jelentős a svájci frankban fennálló állomány. A legdinamikusabb beváltásnövekedés a relatíve kis összegű áthidaló lakáskölcsönöket jellemezte 2013-ban, a beváltás több mint négyszerese volt a tervezettnek.

A 2013. évben került sor az E.ON magyarországi gázüzletága közvetett állami tulajdonba vételére, az MVM Magyar Villamos Művek Zrt. (a továbbiakban: MVM Zrt.) megvásárolta az E.ON Földgáz Trade Földgázkereskedő Zrt. és az E.ON Földgáz Storage Földgáztároló Zrt. részesedését. Az adásvétel hatékony lebonyolítása érdekében az Országgyűlés - a költségvetési törvény módosításával - készfizető állami kezességet vállalt az MVM Zrt. fizetési kötelezettségei 80%-ának, de összesen legfeljebb 256 milliárd forint megfizetésének teljesítéséért. Az állami készfizető kezesség 2013. szeptember 30-áig állt fenn. Az MVM Zrt. a vételárat határidőben megfizette, így az állami kezesség érvényesítésére nem került sor.

2013. II. félévben indult a KAVOSZ Zrt. által, a fuvarozóknak nyújtott ún. E-útdíj hitelkonstrukció az állam forrásoldali és eszközoldali készfizető kezessége mellett (költségvetési törvény 44/B. és 44/C. §-ok), a megtett úttal arányos útdíjfizetési kötelezettség finanszírozásának könnyítése érdekében. Az igényelhető hitelkeret összege a vállalkozás által üzemeltetett, útdíjfizetésre kötelezett gépjárművenként min. 200 000, max. 1 000 000 forint. A konstrukció segít áthidalni az úthasználat előtt fizetendő útdíj és az akár 90 nappal később befolyó fuvardíj megérkezéséig tartó, likviditási nehézségeket okozó időszakot. 2013-ban még nem volt kezességbeváltás, mivel a konstrukció kidolgozása és módosítása az év végéig elhúzódott, 2014-ben várható a hitelösszegek növekedése.

2.15. Egyéb kiadások

Az egyéb kiadások 48,6 milliárd forintos eredeti előirányzata a 2013. évi költségvetési törvény módosításáról szóló 2013. évi CCVI. törvény alapján - a MOL Nyrt.-nek visszatérítendő bányajáradék címén - 83,9 milliárd forintra módosult. A tényleges teljesítés végül 144,3 milliárd forintot tett ki, amely jelentősen meghaladta a törvényi módosított előirányzatot (172,1%). A mérlegsort képező tételek közül az alábbiak emelhetők ki. Itt került elszámolásra az Európai Bíróság ítélete nyomán a MOL Nyrt.-nek visszatérített - előzőleg 2010 szeptemberében az Európai Bizottság döntése alapján, jogtanul igénybe vett állami támogatás címén a MOL Nyrt. által a központi költségvetésbe befizetett - bányajáradék és késedelmi kamat együttesen 35,2 milliárd forintot kitevő összege.

Az adóbevallások feldolgozása és a kedvezményezettek igazolása alapján a személyi jövedelemadó 1%-ának közcélú felhasználására történő felajánlásokból 8,3 milliárd forintot utaltak át a civil kedvezményezettek javára, amely meghaladta az előirányzatot (106,4%).

A Magyar Államkincstár által lebonyolított pénzforgalommal kapcsolatosan 3,9 milliárd forint (az előirányzat 100,7%-a) teljesült. Itt kerültek elszámolásra a kincstári átutalásokhoz kapcsolódó GIRO díjak, VIBER forgalmi jutalékok, bankközvetítői díjak, MNB jutalékok, postai szolgáltatás díjai, SWIFT szolgáltatási díjak, KELER értékpapírszámla-vezetési díjak, valamint egyéb más díjak is.

A nemzetközi pénzügyi kapcsolatokból eredő kiadások - az egyes nemzetközi pénzügyi intézmények részére fizetett alaptőke-hozzájárulások és tagdíjak - 2013-ban teljesített 14,2 milliárd forint összege 0,7 milliárd forinttal lett több az előirányzatnál. Az eltérést a devizában előírt kötelezettségeknél a forint árfolyamának tervezettől eltérő változása okozta.

Az adósságszolgálat teljesítésével kapcsolatos járulékos kiadások 71,9 milliárd forintot tettek ki, mely közel ötszöröse volt a törvényi előirányzatnak. A többletkiadás kisebbrészt a lakossági állampapírok növekvő kereslete miatti többletértékesítéshez kapcsolódó jutalék növekedéséből, nagyobbrészt a 2013-ban bevezetett, az Államadósság Kezelő Központ Zrt (a továbbiakban: ÁKK Zrt.) által át nem hárított tranzakciós illetékfizetés révén keletkezett, melynek hatásával az előirányzat még nem számolt.

2.16. Hozzájárulás az EU költségvetéséhez

Az EU költségvetését illető hozzájárulási kötelezettség 2013. évi összege 272,3 milliárd forintot tett ki, amely összeg 4,7 milliárd forinttal alacsonyabb a tervezett előirányzathoz (277,0 milliárd forint) képest. Magyarország befizetési kötelezettsége az év során többször változott. Az Európai Bizottság a 2012. évi közösségi költségvetési többlet „visszaosztása” miatt befizetéscsökkentő, valamint a közösségi forráshiány kezelése, Horvátország csatlakozásának hatása és természeti katasztrófák okozta többlettámogatás biztosítása miatt befizetésnövelő módosítókat terjesztett elő. Utóbbiak hatására összességében 2013 novemberére az EU költségvetéséhez történő hozzájárulás teljesített összege 1,9 milliárd forinttal meghaladta a tervezett előirányzatot. Az év végén hatályba lépett uniós költségvetés-módosító, valamint a korábbi évek áfa- és GNI-egyenlegeinek utólagos korrekciói azonban jelentős mértékben csökkentették a nemzeti hozzájárulás összegét, így az év utolsó hónapjában az Európai Bizottság rendezte az időközben felgyülemlett túlfizetés összegét a hazai költségvetés részére összesen 6,5 milliárd forint összegben.

2.17. Állami vagyonnal kapcsolatos kiadások

Az állami vagyonnal kapcsolatos tételek alapvetően a Vtv., a Magyar Fejlesztési Bankról szóló 2001. évi XX. törvény és a Nfatv. hatálya alá tartozó vagyonnal való gazdálkodással összefüggő kiadásokat foglalják magukban. Az Áht. rendelkezései szerint az állami vagyonnal összefüggő kiadások egy része megjelenik a központi költségvetés mérlegében, más részük (pl. a kölcsönnyújtások) finanszírozási kiadásnak minősül, amely nem érinti a központi költségvetés egyenlegét.

Az állami vagyonnal kapcsolatos költségvetési kiadások 260,3 milliárd forintot tettek ki a 2013. évben. Az év során megvalósult törvényi módosítások, Kormány-, illetve miniszteri hatáskörben jóváhagyott átcsoportosítások és zárolások a vagyonkiadások eredetileg 174,1 milliárd forint összegű előirányzatát összességében 251,9 milliárd forintra növelték.

A költségvetési törvény módosításával 74,6 milliárd forinttal növelte meg az Országgyűlés az állami vagyonnal kapcsolatos kiadásokat az állam társasági vagyonának gyarapítása érdekében.

A 2013. évi költségvetési egyenlegcél tartása érdekében elrendelt zárolások összességében 3,0 milliárd forinttal csökkentették az állami vagyongazdálkodási kiadások előirányzatait. A túlzottdeficit-eljárás megszüntetése érdekében szükséges intézkedésekről szóló 1259/2013. (V. 13.) Korm. határozat az állami vagyon felügyeletéért felelős miniszter irányítása alatt álló költségvetési fejezet tekintetében 2,0 milliárd forint összegű zárolási kötelezettséggel terhelte, továbbá 1,0 milliárd forint zárolást rendelt el a Nemzeti Földalappal kapcsolatos fejezetnél.

A kormányzati rendkívüli kiadások előirányzatának terhére történt átcsoportosítás útján a Kormány a 2013. évben együttesen 10,1 milliárd forinttal emelte meg az állami vagyon felügyeletéért felelős miniszter irányítása alatt álló költségvetési fejezet kiadási előirányzatait. Más költségvetési fejezet, illetve az előző évi fel nem használt maradványok terhére a Kormány 13,8 milliárd forint összegű átcsoportosítással növelte e fejezet kiadási lehetőségeit, a más fejezetek felé történő, ellentétes irányú előirányzat-átcsoportosítás viszont 18,4 milliárd forinttal csökkentette az állami vagyongazdálkodás kiadási előirányzatait. A fejezetek közötti átcsoportosítások mellett fejezeten belüli átrendeződésekre is sor került 2013-ban. Mind a Nemzeti Földalappal való gazdálkodásra tervezett 1,0 milliárd forint összegű, mind az MNV Zrt. és az MFB Zrt. rendelkezése alatt álló előirányzatok közé tartozó 4,7 milliárd forint összegű fejezeti tartalék előirányzat felhasználására - fejezeten belüli tételeket növelő - átcsoportosítással sor került. A költségvetési törvény [7. § (3) bekezdés] lehetőséget adott az állami vagyon felügyeletéért felelős miniszternek is a felhalmozási és a hasznosítási típusú kiadási előirányzatok közötti átcsoportosításra, amely alapján a miniszter 9,5 milliárd forint nagyságrendű előirányzat-módosítást hagyott jóvá.

Az átcsoportosítások mellett a költségvetési törvény lehetőséget adott egyes kiadási előirányzatok túllépésére is, a 2013. évben a törvényben meghatározott bevételi mértékre alapozva egy esetben történt a kiadási előirányzatot meghaladó kifizetés jóváhagyása. A nemzetgazdasági miniszter engedélyezte a Magyar Nemzeti Filmalap NZrt. támogatásának 463 millió forinttal történő túllépését, amelyre a költségvetési törvény 6. § (7) bekezdése adott lehetőséget.

A fentebb jelzett évközi módosítások alapvetően a társasági és ingatlanvagyonnal való gazdálkodás mozgásterét érintették.

Az állami vagyonnal kapcsolatos kiadások 70%-át a 183,7 milliárd forint összegű felhalmozási típusú kifizetések adták. Az előirányzat-módosítások nagyobb része és a kiadási többletteljesítés is ezen kiadásoknál jelentkezett, az eredetileg 96,5 milliárd forint összegű előirányzatok a 2013. év során 185,9 milliárd forintra növekedtek.

A 2013. évben olyan akvizíciók indultak el az MNV Zrt. közvetett vagy közvetlen részvételével, melyek elsősorban közszolgáltatások területén működő társaságok megszerzésére irányultak. Az állami tulajdonú társaságok közül az MVM Zrt. részesült a legnagyobb tőkeemelésben. A 71 milliárd forint értékű feltőkésítés tette azt lehetővé, hogy a társaság megvásárolja az E.ON két gázszektorban működő társaságát, az E.ON Földgáz Trade Földgázkereskedelmi Zrt.-t és az E.ON Földgáz Storage Földgáztároló Zrt.-t. A tranzakciót követően az MVM Zrt. befolyása alá kerülhetett a magyar földgáztárolás 70%-a, és a magyar földgáz nagykereskedelmi piac mintegy 80%-a. A Remondis Magyarország Kft. megvásárlásával és feltőkésítésével az állam meghatározó részesedést szerzett a hulladékfeldolgozás szegmensében. A közszolgáltatói szektor társaságai közül folytatódott a Volán-társaságok integrációja, rendezésre kerültek a víziközmű-társaságok visszapótlási kötelezettségen felüli többletberuházásai.

A tokaji borvidék fejlesztéséhez kapcsolódva, a társaság modernizálása, a szőlőfeldolgozás technológiai fejlesztése, illetve jó minőségű alapanyag felvásárlása érdekében hajtott végre az MNV Zrt. tőkeemelést a Tokaj Kereskedőház Zrt.-nél.

Az MFB Zrt. tulajdonosi joggyakorlása alatt álló Nemzeti Infrastruktúra Fejlesztő Zrt. 7,9 milliárd forint összegű feltőkésítése a társaság tőkeszerkezeti problémái és likviditási helyzete miatt vált szükségessé.

A 2013. évben több egyedi beruházás, többéves ingatlanfejlesztési projekt is elindult, mint a Holokauszt Emlékhely, a Rubik-kocka kiállítási épület kialakítása, ezek előkészületi feladatai történtek meg. Ingatlanprojekt támogatását szolgálta továbbá a Wipark Kft. (Várkert Bazár), illetve a Millenáris Széllkapu Np. Kft. feltőkésítése. Az év során gyorsulhattak fel az új ferencvárosi stadion építésének munkálatai is, valamint befejezésközeli állapotig jutottak az amerikai követség felújítási munkái. A PPP-konstrukcióban létrehozott beruházások kiváltására és a megkezdett beruházások befejezésére szolgáló kiadási előirányzat alapvetően a törökbálinti iskola beruházására került felhasználásra. Több olyan telek- és ingatlanvásárlás történt, amely későbbi fejlesztések megvalósítását szolgálja (Hajógyári szigeti ingatlanok, utánpótlás-nevelési centrum létesítéséhez szükséges ingatlan, Margit körúti közpark létrehozása).

A projektek mellett 2013-ban is zajlottak a közfeladat-ellátáshoz elhelyezést biztosító beruházások, illetve műemléki felújítási munkák.

A hitelszerződésből eredő kötelezettségeiknek eleget tenni nem tudó természetes személyek lakhatásának biztosításáról szóló 2011. évi CLXX. törvény alapján működő Nemzeti Eszközkezelő Zrt. (a továbbiakban: NET Zrt.) tevékenysége a 2013. évben gyorsult fel. A program indulásától számítva 2013. december 31-ig 14 800 ingatlanfelajánlást fogadott be a NET Zrt., ezáltal hozzávetőleg 66 600 személy lakhatása válhat biztossá (a felajánlott ingatlanok esetében ugyanis a hitelező pénzügyi intézmény a végrehajtási eljárást felfüggeszti). 2013 júniusától jelentősen megnövekedett a felajánlások száma, amely a májusban megjelent törvénymódosításban foglalt jogosultsági feltételek bővítésének az eredménye. 2013-ban 12 830 szándéknyilatkozat érkezett be a NET Zrt.-hez, amelyből 4208 ingatlan megvásárlása pénzügyileg is lezárásra került. A NET program keretein belül a 2013. évben 14,5 milliárd forint költségvetési forrás felhasználása mellett összesen 33 milliárd forint jelzáloghitel-tartozásból fakadó hitelintézeti követelés megfizetése alól mentesültek a hiteladósok. A NET-programba bekerült ingatlanok esetében tehát minden 1 forint költségvetési forrás 2,3 forint hitelintézeti követelést váltott ki.

A 2013. december 31-ig felajánlott ingatlanok átlagos forgalmi értéke a jelzálog-hitelszerződés megkötésekor 7,8 millió forint volt, az ebből számított, a NET által fizetendő átlagos vételár 3,3 millió forint körül alakult.

A 2013-ban a NET Zrt. részére ingatlanvásárlásra folyósított 23,5 milliárd forintból fel nem használt összeg a 2014. évi ingatlanvásárlásokra nyújtott fedezetet.

A Nemzeti Földalap által 3,2 milliárd forint értékben megvalósított termőföldvásárlás kiterjedt mind az 1/1 arányú termőföld-ingatlanok vételére, mind az osztatlan közös tulajdoni hányadok csökkentését szolgáló tulajdonosi közösségek megszüntetésére, továbbá a birtok-összevonási célú földcserék államot terhelő értékkülönbözetének elszámolására.

Az állami vagyonnal kapcsolatos kiadások között jelent meg az elektronikus útdíjrendszer kiépítésének fedezete. A rendszer kiépítése az ezt szolgáló eszközök tulajdonosi joggyakorlójaként kijelölt Állami Autópálya Kezelő Zrt. feladata volt. A költségvetés 42 milliárd forint összegű előirányzatot biztosított a feladatra, a rendszer megvalósításának költsége végül 30,9 milliárd forintot tett ki.

Az állami vagyon hasznosításával összefüggő kifizetések 24,4 milliárd forinttal terhelték a költségvetést. E kiadások 44%-a, 10,8 milliárd forint a Termőföldért életjáradék programhoz kötődik. Ez az összeg közel 20 ezer fő járadékösszegét tartalmazza.

Az állami tulajdonú gazdasági társaságok támogatására 7,3 milliárd forintot fordítottak a tulajdonosi joggyakorlók, amelynek legnagyobb tétele a Nemzeti Filmalap Zrt. 6,3 milliárd forint összegű juttatása volt.

A magyar államot korábbi értékesítésekhez kapcsolódóan terhelő kiadások 14,9 milliárd forint összege alapvetően a környezetvédelmi projektek költségeit tartalmazza.

 - Nitrokémia Zrt. környezetvédelmi támogatás

 3720,0 millió forint

 - Mecsek-Öko környezetvédelmi támogatás

 4200,0 millió forint

 - Simontornya, volt bőrgyár kármentesítés

 480,0 millió forint

 - Műszaki ellenőrzés

 126,2 millió forint

 - Egyéb környezetvédelmi kiadás

 256,7 millió forint

 Összesen:

 8782,9 millió forint

Az MNV Zrt. és a környezetvédelmi feladatokat ellátó állami tulajdonú társaságok (Mecsek-Öko Zrt., Nitrokémia Zrt.) között támogatási szerződések állnak fenn. A simontornyai kármentesítésre a Nitrokémia Zrt. és az MNV Zrt. által megkötött megbízási szerződés van érvényben. A kármentesítési munkák jóváhagyott feladatterv és kiírt közbeszerzési pályázatok alapján valósulnak meg.

A vagyongazdálkodás 28,9 milliárd forint összegű egyéb kiadásainak legjelentősebb tétele a Richter-részvényekre átcserélhető kötvények 13,1 milliárd forint összegű kamatterhe.

Az érintett törvények szerint az MNV Zrt. és az MFB Zrt. szervezetének működéséhez szükséges forrást a központi költségvetésből kell biztosítani. E rendelkezés alapján biztosított az állam a társaságok működésének támogatására 7,5 milliárd forintot, amely az intézmények személyi juttatásait, azok járulékait, valamint a dologi és egyéb működési költségeket tartalmazta.

Az állami vagyonnal kapcsolatos kiadások másik típusát a költségvetési egyenleget nem érintő finanszírozási kiadások jelentik. A 2013. évben kötvény-visszavásárlás és tulajdonosi kölcsönök nyújtása növelte az állam finanszírozási igényét.

Az MNV Zrt. az állam nevében a 2009. évben 833,3 millió euró össznévértékű, 4,4%-os kamatozású, 2014. szeptember 25. napján lejáró, Richter-részvényekre átcserélhető kötvényeket bocsátott ki, amelyeket 2013-ban lejárat előtt visszavásárolt. Ezen ügylet kapcsán a névérték mellett a kötvények árfolyam-különbözeteként és prémiumként további 29,2 milliárd forint fizetési kötelezettsége volt az államnak. A kötvény-visszavásárlás fedezetét egy újabb kötvénykibocsátás teremtette meg.

Az Áht. 45. § (1) szerinti, az állami vagyon felügyeletéért felelős miniszter és az államháztartásért felelős miniszter együttes engedélyével megvalósítható tulajdonosi kölcsönkifizetések tervezett és tényleges összegei a következők szerint alakultak.

 

 millió forint

 Társaság

 Kölcsön összege

 MVM Zrt.

 71 000,0

 Nógrád Volán Zrt..

 700,0

 Lechner Lajos Tudásközpont NKft

 100,0

 Várgondnokság Np. Kft.

 279,7

 Összesen

 72 079,7

2.18. Beruházási Alap

A költségvetési törvény 2013. július 1-jétől hatályos 76/A. §-a létrehozta a Beruházási Alapot. A Beruházási Alap azon beruházási, felújítási vagy egyéb felhalmozási célú kiadásokat tartalmazó előirányzatokat foglalta magába, amelyeket a költségvetési törvény 9. számú melléklete nevesített, vagy amelyek a Kormány 2013. évi döntésén alapuló előirányzat-átcsoportosítás útján jöttek létre. A Beruházási Alapba tartozó fejlesztések végrehajtása az érintett előirányzatokat kezelő fejezetek hatáskörébe tartozott.

A költségvetési törvény előírásai szerint a Beruházási Alapba tartozó előirányzatok terhére új kötelezettséget vállalni az államháztartásért felelős miniszter előzetes egyetértésével, illetve véleményének előzetes kikérésével lehetett. Az előzetes egyetértés és vélemény megadása során figyelemmel kellett lenni az állami vagyon értékesítéséből vagy hasznosításából származó várható többletbevételre is, azonban az egyes új kötelezettségvállalások fedezetét nem e bevételek teljesülése, hanem az adott kiadási (és támogatási) előirányzatok rendelkezésre állása teremtette meg. Ezért a törvény mérlegelési lehetőséget hagyott az államháztartásért felelős miniszternek, a bevételek alakulása az egyes új kötelezettségvállalások engedélyezése során nem eredményezett ok-okozati összefüggést.

A Beruházási Alap nem minősült elkülönített állami pénzalapnak, az nem közfeladatok részben államháztartáson kívüli forrásból történő ellátásának biztosítása céljából jött létre, és nem az állam nevében beszedendő költségvetési bevételek és teljesítendő költségvetési kiadások alapszerű elszámolására szolgált. Ebből eredően a Beruházási Alapnak forrása, egyenlege, számlája nem volt.

A Beruházási Alap célja az indokolt és megtervezett fejlesztések fegyelmezett költségvetési politika melletti megvalósítására irányuló rendszer kialakítása volt, amely a beruházások, felújítások végrehajtásához szükséges új kötelezettségvállalások vizsgálatát és engedélyezését tette lehetővé.

A 2013. évben a költségvetési törvény 9. melléklete összesen 75,5 milliárd forint kiadási előirányzatot tartalmazó fejezeti, illetve központi kezelésű előirányzatot foglalt magába, míg a Kormány döntésén alapuló előirányzat-átcsoportosítások útján további új kötelezettségek vállalására nyílt lehetőség. A kötelezettségvállalások - jellegükből adódóan - csak a központi kezelésű előirányzatok esetében jelenthettek automatikusan 2013. évi felhasználást, egyéb esetekben azok teljesítési ideje több évre is kiterjedhet. Az állami vagyon értékesítéséből, valamint hasznosításából származó többletbevételek a 2013. évben mintegy 70 milliárd forintot tettek ki.

A Beruházási Alap előirányzatai terhére az államháztartásért felelős miniszter részére előzetes egyetértés, illetve vélemény megadása céljából benyújtott fejezeti kérelmek száma és azok kötelezettségvállalásainak értéke az alábbiak szerint alakult.

- A Kossuth tér rekonstrukciója alcímhez kötődően az I. Országgyűlés fejezet irányító szerve egy új kötelezettségvállalásra vonatkozó kérelmet nyújtott be 7,9 milliárd forint összegben, amelyet az államháztartásért felelős miniszter támogatott.

- A XII. Vidékfejlesztési Minisztérium fejezet irányító szerve 3 darab új kötelezettség vállalására vonatkozó igényt terjesztett be, amelyek mindegyike esetében megtörtént az államháztartásért felelős miniszter előzetes egyetértésének megadása. A fejezet érintett új kötelezettségvállalásainak értéke 76,6 millió forintot tett ki.

- Az államháztartásért felelős miniszter előzetes egyetértésének megadása a XVII. Nemzeti Fejlesztési Minisztérium fejezet irányító szerve által benyújtott valamennyi kérelem (8 darab) esetében megtörtént. A fejezet érintett új kötelezettségvállalásainak értéke 3,2 milliárd forintot tett ki.

- A XX. Emberi Erőforrások Minisztériuma fejezet előirányzataihoz kapcsolódóan a kötelezettségvállalásra jogosultak 58 alkalommal, összesen 24,2 milliárd forint értékű új kötelezettségvállalási igényt jeleztek, amelyből az államháztartásért felelős miniszter 22,3 milliárd forint összegű új kötelezettségvállaláshoz adta egyetértését.

- A XLIII. Az állami vagyonnal kapcsolatos bevételek és kiadások fejezetet illetően a fejezetet irányító szerv által benyújtott 22 darab új kötelezettségvállalásra vonatkozó kérelemhez kapcsolódóan az államháztartásért felelős miniszter részéről 20 esetében történt meg az azok vállalásához szükséges előzetes egyetértés megadása. A fejezet érintett új kötelezettségvállalásainak értéke 9,2 milliárd forintot tett ki.

B) Az államháztartás központi alrendszere hiánya, finanszírozása, az államadósság kezelése

1. A központi költségvetés finanszírozása

Makrogazdasági és finanszírozási környezet a 2013. évben

A 2013. év egészében az állampapír-piacon a leghosszabb, 15 éves lejáratot leszámítva minden lejáraton jelentős mértékben csökkentek a hozamok. Az év elején mind a rövid, mind a hosszú hozamok stagnáltak, majd májusig fokozatosan csökkentek. A rövid oldali hozamcsökkenésben jelentős szerepet játszott az, hogy a jegybank Monetáris Tanácsa óvatosan, havi 25 bázispontos ütemben csökkentette a jegybanki alapkamatot. Ezt az ország javuló kockázati megítélése - amiben szerepet játszott a szigorú költségvetési politika és a visszafogott inflációs kilátások, amihez nagyban hozzájárult a hatósági energiaárak csökkentése - tette lehetővé. Ebben az időszakban az állampapírpiac számára a külföldi folyamatok, a FED piaci műveletei kedvezőek voltak. Májustól viszont jelentős változás állt be a külső környezetben, amennyiben a FED elnöke bejelentette, hogy a mennyiségi lazítás visszafogására a korábban vártnál hamarabb kerülhet sor. Az emiatt bekövetkező fejlett piaci hozamemelkedés és a korábbinál gyengébb kockázatvállalási hajlandóság következtében a magyar állampapírok hozamai megemelkedtek. Az MNB Monetáris Tanácsa folytatta - bár ütemét augusztustól havi 20 bázispontra mérsékelte - a kamatcsökkentési ciklust, így a rövid állampapír-piaci hozamok az év közepétől ismét egyenletesen csökkenő trendet mutattak. A hosszú állampapír-piaci hozamok ezzel szemben szeptemberig emelkedtek. Ekkor jelezte a FED, hogy a korábbi bejelentésekkel ellentétben nem kezdi meg a mennyiségi lazítás visszafogását, ezt követően jelentős mértékben csökkentek a hosszú állampapír-piaci hozamok. Az év utolsó hónapjaiban a hosszú oldalon a hozamok stagnáltak, míg a rövid oldalon - miközben a jegybank Monetáris Tanácsa 3%-ig csökkentette a jegybanki alapkamatot - tovább folytatódott a hozamcsökkenés.

A rövid oldali referenciahozamok 2013 decemberének végén az egy évvel korábbinál 2,3-2,5 százalékponttal alacsonyabb szinten álltak. Az év eleji és a májusi stagnálást leszámítva az év folyamán fokozatosan csökkentek a rövid hozamok. Az éven túli lejáratok, a 15 éves lejáratot leszámítva, 0,6-1,6 százalékponttal csökkentek, míg a 15 éves lejáratok 0,1 százalékponttal emelkedtek a 2013. év egészében. A rövid hozamokkal ellentétben a májusi hozamemelkedés jelentős mértékű volt, és az év végi hozamcsökkenés ezt csak részben tudta ellensúlyozni.

Az aukciós hozamok alakulása lényegében a referenciahozamok mozgását követte. Az éven belüli aukciós hozamok 2,3-2,5 százalékponttal csökkentek az év végéig. A 3, 5 és 10 éves lejáratokon 1,0-1,6 százalékponttal, a 15 éves lejáraton 0,1 százalékponttal csökkent az aukciós átlaghozam. A fedezettség a kincstárjegy-aukciókon 2,2-et, míg a kötvényaukciókon 2,9-et ért el. Az előirányzatkor tervezett hozamokhoz képest 2013-ban minden lejáraton kedvezőbb tényleges hozamok alakultak ki.

A külföldiek forint állampapír-befektetései 2013-ban trend nélkül ingadoztak, és év végén, kismértékű, 14,4 milliárd forintos csökkenéssel 4994,5 milliárd forintot tettek ki.

A finanszírozási igény alakulása

A kincstári kör hiánya 937,3 milliárd forint volt, ami a központi költségvetés 983,1 milliárd forintos, a társadalombiztosítási alapok 4,7 milliárd forintos hiányából és az elkülönített állami pénzalapok 50,5 milliárd forintos többletéből adódott.

A kincstári elszámolási rendszerből látható hiány nem egyezik meg a normaszövegben megjelenített, helyi önkormányzatok nélküli államháztartási hiánnyal. Ennek okai elsősorban a főkönyvi nyilvántartáson alapuló állományi adatok évek közötti változását is nyomon követő elemi beszámolók és a kincstári nyilvántartás szerinti teljesítési adatok közötti - elsősorban rendszerbeli különbségekből adódó - eltérések:

- a kereskedelmi banknál vezetett devizaszámlák (valutapénztárak) bevételeinek az a része, amelyre a tárgyévben kifizetés nem történt;

- a házipénztári záró pénzkészletből a pénztárba közvetlenül bevételezett, de a keretszámlára be nem fizetett tárgyévi bevétel összege, illetve a keretszámláról felvett és a házipénztárba bevételezett, de még fel nem használt készpénz összege;

- a függő, átfutó és kiegyenlítő kiadások és bevételek előző évi állományának tárgyévi rendezése;

- a kincstári pénzforgalomban megjelenő tárgyévi értékpapír-vásárlás és -visszaváltás különbözete.

2013-ban az államháztartás központi alrendszerének hiánya 937,3 milliárd forint volt. A nettó finanszírozási igényt ezen felül az EU-transzferekkel kapcsolatos jelentős finanszírozási igény növelte.

A bruttó finanszírozási igény a nettó finanszírozási igény, valamint az adósságtörlesztések összegeként adódik. Az eredeti futamidejét tekintve éven túli futamidejű államadósság-törlesztések és bevonások az alábbiak szerint valósultak meg:

 

 milliárd forintban

 Forinthitelek

 165,3 

 Devizahitelek

 1265,3 

 Forintkötvények

 1765,9 

 NYRA állampapír bevonása

 0,09 

 Devizakötvények

 884,4 

 Éven túli törlesztések összesen

 4081,0 

A finanszírozás alakulása a 2013. év során

A 2013. évi előirányzat tervezésére 2012 nyár végén került sor, amikor az államadósság-kezelés kiemelt célja az államkötvénypiac további fejlesztése és a piaci finanszírozás erősítése volt. A tervezés során 2013-ra az adósságkezelés az állampapírpiac további konszolidációjával és a hozamok csökkenésével számolt.

A 2013. év során folyamatosan teljesültek az adósságkezelési stratégia részét képező, az adósság szerkezetére vonatkozó benchmarkok.

A 2013-ban keletkezett költségvetési hiányt 761,0 milliárd forint összegű forint-államkötvény, 29,3 milliárd forint projektfinanszírozó forinthitel és 147,0 milliárd forint értékű projektfinanszírozó devizahitel finanszírozta.

A 4081,0 milliárd forint értékű adósság-visszafizetés és állampapír-bevonás finanszírozása érdekében 1235,0 milliárd forint értékű forint-államkötvény kibocsátására, 599,1 milliárd forint összegű kincstárjegyállomány-növekedésre, 1921,0 milliárd forint devizakötvény felvételére és 62,6 milliárd forint értékű devizahitel-átváltásra került sor. A Nyugdíjreform és Adósságcsökkentő Alap 263,3 milliárd forintot adott át térítésmentesen az államnak az államadósság csökkentése céljából, ami döntően pénzeszköz, 0,09 milliárd forint állampapír volt.

A likviditáskezeléssel kapcsolatos műveletek során 18,2 milliárd forint összegben nőtt a kincstárjegyek állománya. A KESZ záró állománya 2013-ban 201,1 milliárd forinttal csökkent az előző év végéhez képest.

Az alábbi táblázat az egyes adósságinstrumentumok nettó kibocsátásának eredeti előirányzatban szereplő és ténylegesen megvalósult értékeit tartalmazza.

 

 

 

 milliárd forintban

 

 Előirányzat tervezéskor (2012. augusztus)

 Tervezett (2012. december)

  Tény

 Forintinstrumentumok kibocsátása

 631,4

 731,5

 711,4

 Államkötvények

 517,6

 473,6

 142,0

 Diszkontkincstárjegyek

 84,2

 21,9

 2,2

 Lakossági állampapírok (kötvényekkel együtt)

 43,5

 250,0

 703,1

 Hitelek

 -14,0

 -14,0

 -136,0

 Devizaadósság kibocsátása

 52,2

 47,4

 -16,8

 Államkötvények

 914,3

 978,8

 1036,6

 Hitelek

 -862,1

 -931,3

 -1053,3

 Összes kibocsátás

 683,6

 778,9

 694,6

A 2013. évi nettó kibocsátás a költségvetést megalapozó tervhez viszonyított közel azonos nagyságú, de eltérő összetételű alakulását a finanszírozási környezet változása okozta. Ebben a legfontosabb változás a lakossági állampapír-értékesítés látványos növekedése volt. A nettó kibocsátás 2013-ban 694,6 milliárd forint volt, amelyen belül a nettó devizakibocsátás kisebb volt, mint a tervezéskori, ugyanakkor a finanszírozás eltolódását mutatja a lakossági állampapírok felé. A forint-államkötvénypiacon a kedvező piaci helyzetre reagálva bruttó módon növekedett az államkötvény-kibocsátás, ugyanakkor a későbbi években esedékes lejáratok csökkentése érdekében a törlesztések is meghaladták a terveket, ami végül a nettó kibocsátás csökkenéséhez vezetett. A diszkontkincstárjegyek nettó kibocsátása is csökkent, amely az államadósság futamideje rövidülésének elkerülése érdekében történt. A lakossági állampapírok állománya a versenyképes hozamok és a lakossági keresletet növelő sikeres marketing kommunikációs kampány következtében 2013-ban lényegesen, 703,1 milliárd forintra teljesült. A növekedéshez jelentősen hozzájárult mind a kamatozó kincstárjegyek, mind a Prémium Magyar Államkötvény növekvő állománya, és az év során növekedett a postai értékesítésű kincstári takarékjegyek iránti kereslet is.

Állampapírok értékesítése

Forintfinanszírozás

Az adósságkezelés 2013-ban is törekedett arra, hogy az állam forrásbevonásai során a 3, 5 és 10 éves futamidejű, piaci finanszírozást biztosító államkötvények játsszanak szerepet, és a kereslet növekedésével főként az év második felében, a tervekhez képest fokozatosan emelkedtek a kibocsátások.

2013-ban a 3 és 5 éves fix kamatozású kötvényekből, az 5 éves változóból, a 10 és 15 éves fix kamatozású kötvény egy-egy sorozatából értékesített az ÁKK Zrt.

Az egyes futamidőket tekintve a kötvénysorozatokra vonatkozó adatokat az alábbi táblázat mutatja be.

 

 Futamidő

  Aukciók száma

 Aukciós kibocsátás az év során

 Nem-kompetitív értékesítés

 Év végi sorozat- nagyság

 

 

 

 milliárd forintban

 2016/D

 3 év

 25

 544

 107

 659

 2018/A

 5 év

 25

 438

 87

 531

 2019/B

 5 év

 12

 89

 18

 107

 2023/A

 10 év

 22

 248

 45

 577

 2028/A

 15 év

 3

 20

 1

 121

A kötvényaukciók során elfogadott összes mennyiségen belül - a szokásos módon - a 3 éves államkötvények aránya volt a legmagasabb. A bruttó kötvénykibocsátás futamidő szerinti szerkezetén belül az 5 éves kötvények részesedése nőtt, a 3 és 15 éves futamidejű kötvények részesedése ugyanakkor csökkent az előző évhez képest. A 10 éves kötvények részesedése nem változott.

A nemzetközi és a belföldi állampapírpiac helyzetére és az ott kialakult tendenciákra tekintettel az ÁKK Zrt. rugalmas aukciós rendszert alkalmaz, amelynek szerves részét képezi a 2009-ben bevezetett nem kompetitív kötvényértékesítés. A rendszer lehetőséget teremt arra, hogy amennyiben a piaci igények jelentősen meghaladják az aukción elfogadásra került összeget, akkor további befektetők tudjanak államkötvényekhez jutni. Az ily módon értékesített kötvények összege 258 milliárd forintot ért el 2013-ban, ami jelentős részét képezi a tervet meghaladó kötvényértékesítésnek.

A nagy lejáratok okozta likviditásingadozások kezelése és a lejárati kockázat csökkentése érdekében a meghirdetett aukciós naptár szerinti, rendszeres államkötvény-visszavásárlási aukciókra került sor 2013-ban is, összesen 518 milliárd forint névértékben. Ezáltal egyenletesebbé vált az államkötvények lejárati szerkezete, csökkent a forintadósság refinanszírozási kockázata.

2013-ban a finanszírozás alakulása lehetővé tette, hogy a diszkontkincstárjegyek kizárólag likviditáskezelési szerepet töltsenek be, a nettóértékesítés 2,2 milliárd forintot tett ki.

A forintfinanszírozás fokozása és a belföldi lakossági állampapírok súlyának növelése érdekében az ÁKK Zrt. erőteljes kampánnyal növelte jelenlétét a belföldi lakossági piacon, mindamellett a kereslet jelentős növekedését a magasabb hozamok is segítették. A lakossági állampapírok nettó kibocsátása így 2013-ban rekord szintet ért el, lényegesen hozzájárulva ezzel a forintban történő finanszírozáshoz. A kamatozó kincstárjegyek nettó értékesítése 2013-ban 564,0 milliárd forintot tett ki (2012-ben 365,0 milliárd forint volt). A kedvező kamatozás miatt továbbra is jelentős kereslet mutatkozott a Prémium Magyar Államkötvények iránt, melyek nettó értékesítése 86,0 milliárd forintot tett ki 2013 folyamán, ami gyakorlatilag megegyezik az előző évivel.

A forintadósság átlagos hátralevő futamideje a 2012. és 2013. év végén az alábbiak szerint alakult.

 Átlagos hátralévő futamidő (év)

 2012. 12. 31.

 2013. 12. 31.

 Magyar Államkötvények 

 4,09

 4,09

 piaci

 4,05

 4,00

 nem piaci

 4,94

 8,77

 Forint-értékpapír összesen

 3,23

 3,11

 Forinthitel

 8,13

 6,83

 Forintban denominált adósság összesen

 3,46

 3,29

 ebből: piaci összesen

 3,17

 3,03

 nem piaci összesen

 6,84

 7,28

Devizafinanszírozás

2013-ban összesen közel 3,9 milliárd euró értékű piaci forrásbevonásra került sor devizakötvények kibocsátásával, amit a jelentős összegű devizakötvény lejáratok és az IMF-hitel visszafizetése tett szükségessé. 5,25 milliárd USD összegű kötvény piaci kibocsátása valósult meg, összesen 1152 milliárd forint összegben, melynek jellemzőit a következő táblázat részletezi.

 A Magyarország által 2013-ban kibocsátott devizakötvény jellemzői

 Eredeti devizanem

 Eredeti kibocsátási összeg

 Kibocsátás dátuma

 Lejárat dátuma

 Futamidő (év)

 Kamatozás (%)

 USD

 2 000 000 000

 2013.02.19.

 2023.02.21.

 10

 5,375

 USD

 1 250 000 000

 2013.02.19.

 2018.02.19.

 5

 4,125

 USD

 2 000 000 000

 2013.11.22.

 2023.11.22.

 10

 5,750

A belföldi finanszírozás részeként két új Prémium Euró Magyar Államkötvény sorozat kibocsátására került sor, melynek jellemzőit a következő táblázat részletezi.

 Prémium Euró Magyar Államkötvény

 Állomány (millió euró)

 Megnevezés

 Eredeti devizanem

 Kibocsátás dátuma

 Lejárat dátuma

 Kamatozás

 2013. 12. 31.

 2016/X

 EUR

 2013. 01.17.

 2016. 05. 25.

 Változó

 613,3

 2016/Y

 EUR

 2013. 05. 21.

 2016. 10. 25.

 Változó

 417,0

Ezenfelül egyes infrastrukturális, környezetvédelmi, oktatási és fejlesztési programok finanszírozására az állam hiteleket vett fel nemzetközi fejlesztési intézetektől (CEB és EIB) 488,0 millió euró, azaz 147,0 milliárd forint értékben.

2. A költségvetés adósságának alakulása

Az adósság 2013 során bekövetkezett növekedését egyrészt a devizaárfolyamok kedvezőtlen változása, másrészt a 2013. év során a tervekben még nem szerepelő önkormányzati adósságátvállalások okozták. Az év végén a tényleges devizaárfolyam 296,9 Ft/euró volt, szemben a 2012. év végi 291,29 Ft/euróval, amely növelte az év végi deviza-államadósság forint értékét. 2013. június hónapban megvalósult az 5000 fő feletti önkormányzatok 593,3 milliárd forint összegű adósságának átvállalása, ami jelentősen növelte a központi költségvetés adósságát, nagyobbrészt a központi költségvetés devizaadósságát, kisebbrészt a forintadósságát. Államháztartási szinten ez az adósságátvállalás nem emelte az államadósságot, mivel az adósság az államháztartás egyik alrendszerétől a másikhoz került át.

A 2013. év során a központi költségvetés adóssága nominálisan 1278,6 milliárd forinttal (6,2%-kal) növekedett a 2012. év végi 20 720,1 milliárd forint szinthez képest. Ezen növekedés mintegy felét, 593,3 milliárd forintot a fent említett adósságátvállalás magyaráz, az e nélkül számított adósságnövekedés kevesebb, mint az államháztartás központi alrendszerének hiánya. Növelte az államadósságot az árfolyamveszteség és csökkentette az ÁKK Zrt.-nél elhelyezett MtM betétek állományának csökkenése.

Az ÁKK Zrt. a devizaadósság kockázatainak kezelése céljából fedezeti (swap) műveleteket köt. A nemzetközi piaci szokványok alapján a swapműveletek miatt fennálló partnerkockázatok csökkentése érdekében a felek a swapok nettó értékének megfelelő fedezetet (betétet) helyeznek el egymásnál. Az ezen ügyletek után az ÁKK Zrt.-nél elhelyezésre került fedezeti összegek (az ún. mark-to-market betétek) az adósságállomány részét képezik. Ennek állománya 2013 folyamán 351,1 milliárd forintról 117,3 milliárd forintra csökkent, ami a 2013-ban bekövetkezett jelentős deviza-keresztárfolyam mozgásokat mutatja.

2013-ban a kincstári kört érintő bruttó adósság tényleges nemzetgazdasági súlyát jelző mutató a GDP arányához mérten nőtt, a GDP 73,9%-áról annak 75,7%-ára, ugyanakkor a 2013 év végi mutatóból 2 százalékpontot az adósságátvállalás okoz, anélkül számítva a GDP-arányos mutató 0,3 százalékponttal csökken.

A központi költségvetés adósságállományának részleteit, illetve az állományváltozás tényezőit az általános indokolás mellékletei között található táblázatok mutatják be adósságelemenkénti bontásban is.

C) Az elkülönített állami pénzalapok gazdálkodása

1. Bevételek alakulása

Az elkülönített állami pénzalapok bevételeinek a 45,5%-a, 278,3 milliárd forint adó, illetve adójellegű bevételekből származott. A Nemzeti Foglalkoztatási Alap bevétele az egészségbiztosítási és munkaerő-piaci járulék alapot megillető hányada, amelyből 125,6 milliárd forint, a szakképzési hozzájárulásból pedig 60,4 milliárd forint folyt be. A Kutatási és Technológiai Innovációs Alapba az innovációs járulékból - a befizetésére kötelezett belföldi székhelyű gazdasági társaságoktól - 62,0 milliárd forint bevétel keletkezett. A nukleáris hozzájárulásból, vagyis a Paksi Atomerőmű Zrt. befizetéséből 19,3 milliárd forint bevétele keletkezett a Központi Nukleáris Pénzügyi Alapnak. A Nemzeti Kulturális Alapba az ötös lottó szerencsejáték játékadójának a 90%-ából 10,9 milliárd forint, kulturális járulékból és adóból együttesen 0,1 milliárd forint folyt be.

Az elkülönített állami pénzalapok 2013-ban összesen 272,1 milliárd forint költségvetési támogatásban részesültek, ami az összes bevétel 44,4%-a.

A különféle egyéb bevételekből az alapoknál 61,7 milliárd forint keletkezett, ami az összes bevétel 10,1%-a. E bevételek közül a legnagyobb, 51,3 milliárd forint a TÁMOP-intézkedés bevétele. A TÁMOP keretében ugyanis a Nemzeti Foglalkoztatási Alapból előfinanszírozott programok - a „Munkaerőpiaci szolgáltatások és támogatások”, valamint a „Foglalkoztatást ösztönző normatív támogatások” - támogatásait az EU megtéríti.

2. A kiadások alakulása

Az elkülönített állami pénzalapok 2013. évi költségvetési kiadásának előirányzata 438,7 milliárd forintot tett ki, a teljesítés 560,4 milliárd forint lett.

A Nemzeti Foglalkoztatási Alap teljesített kiadása 349,5 milliárd forintot tett ki. 2013-ban az álláskeresési ellátások kiadási előirányzata 59,0 milliárd forint volt. A tényleges kiadások 12,2%-kal elmaradtak az előirányzattól, a teljesítés 51,8 milliárd forint lett. Az Alap költségvetésében a Start-munkaprogram jogcímen 153,8 milliárd forint volt a jóváhagyott előirányzat. Az előirányzatot a közfoglalkoztatással összefüggő egyes kérdésekről szóló 1507/2013. (VIII. 1.) Korm. határozat 19,2 milliárd forinttal, a közfoglalkoztatással összefüggő egyes kérdésekről szóló 1783/2013. (XI. 4.) Korm. határozat pedig további 6,9 milliárd forinttal megemelte, így a módosított előirányzat 179,9 milliárd forint lett. E jogcímen a kifizetés 171,1 milliárd forintot tett ki. A 2013. évi közfoglalkoztatás alapvetően három területen valósult meg, a hosszabb időtartamú közfoglalkoztatás, az országos közfoglalkoztatás, valamint a kistérségi startmunka mintaprogramok területén. Ezen fő támogatástípusok mellett egyedi kérelmekre ún. országos, illetve egyéb mintaprogramok is indításra kerültek. Az Alapból EU-s társfinanszírozásra előirányzott összeg (16,3 milliárd forint) a TÁMOP 1. és 2. prioritásokhoz tartozó intézkedésekre, vagyis a foglalkoztathatóság fejlesztésére és az alkalmazkodóképesség javítására biztosított forrást. Az Alapból EU-s előfinanszírozás is megvalósult: A TÁMOP 1. A foglalkoztathatóság fejlesztése, a munkaerőpiacra való belépés segítése és ösztönzése prioritás 1.1 „Munkaerőpiaci szolgáltatások és támogatások” intézkedése, valamint 1.2 „Foglalkoztatást ösztönző normatív támogatások” intézkedése tartozott. Az előbbi címen 33,8 milliárd forint, az utóbbin pedig 14,5 milliárd forint volt a teljesítés. Az Alapból a szakképzési és felnőttképzési támogatások 25,1 milliárd forintot tettek ki.

A vidéki kis- és középvállalkozások megerősödésének elősegítésében kulcsszerepet játszó szövetkezeti hitelintézeti rendszerben szerzett állami jogosultságok ellentételezése érdekében a 2013. évi CLVI. törvény létrehozta a Szövetkezeti Hitelintézetek Integrációs Alapját. Az Alap költségvetése a költségvetési törvény módosítása során került jóváhagyásra. Az Alapból a Szövetkezeti Hitelintézetek Integrációs Szervezete rendelkezésére bocsátott vagyoni hozzájárulás 135,0 milliárd forintot tett ki.

A Bethlen Gábor Alap teljesített kiadása 15,3 milliárd forint, a Központi Nukleáris Pénzügyi Alapé 13,5 milliárd forint, a Nemzeti Kulturális Alapé 10,9 milliárd forint, a Wesselényi Miklós Ár- és Belvízvédelmi Kártalanítási Alapé 0,3 milliárd forint, a Kutatási és Technológiai Innovációs Alapé pedig 35,9 milliárd forint volt.

A bevételek és kiadások részletezését a „Fejezeti indokolások” kötetek LXIII., LXIV., LXV., LXVI., LXVII, LXVIII., LXIX. fejezetei tartalmazzák.

3. Az egyenleg alakulása

Az alapok költségvetési bevétele 612,1 milliárd forintot, költségvetési kiadása pedig 560,4 milliárd forintot tett ki, így az elkülönített állami pénzalapok a 2013. évet 51,7 milliárd forint többlettel zárták. Az egyenleg a Kutatási és Technológiai Innovációs Alap 27,1 milliárd forint, a Központi Nukleáris Pénzügyi Alap 19,8 milliárd forint, a Nemzeti Foglalkoztatási Alap 3,0 milliárd forint, a Nemzeti Kulturális Alap 1,1 milliárd forint, a Szövetkezeti Hitelintézetek Integrációs Alapja 0,5 milliárd forint, a Bethlen Gábor Alap 0,4 milliárd forint többletéből, valamint a Wesselényi Miklós Ár- és Belvízvédelmi Kártalanítási Alap 0,2 milliárd forint hiányából alakult ki. Az alapoknál - a költségvetési törvényben megállapítotthoz képest - 59,1 milliárd forintot kitevő egyenlegjavulás keletkezett.

D) A társadalombiztosítás pénzügyi alapjainak gazdálkodása

1. Nyugdíjbiztosítási Alap

A Magyarország 2013. évi költségvetéséről szóló 2012. évi CCIV. törvény a Nyugdíjbiztosítási Alap költségvetését 2847,3 milliárd forint bevételi és kiadási főösszeggel határozta meg. A főösszegek év közben nem módosultak. Az Alap költségvetése 3016,0 milliárd forint bevételi és 3014,7 milliárd forint kiadási főösszeggel zárta a 2013. évet, így a főösszegek egyenlege 1,3 milliárd forint többletet mutatott.

Az Alap bevételeinek 2013. évi szabályozását az alábbi fontosabb sajátosságok jellemezték:

- a munkáltatók által fizetett 27%-os mértékű szociális hozzájárulási adó teljes egészében a Nyugdíjbiztosítási Alapot illette meg;

- a biztosított által fizetendő egyéni nyugdíjjárulék mértéke továbbra is 10% volt;

- a járulékfizetési kötelezettségnek nem volt felső határa.

Az Alap bevételeinek meghatározó részét a szociális hozzájárulási adó és a biztosítotti befizetések képezték, ezek együttes összege 2920,8 milliárd forintot tett ki, ami 8%-kal haladta meg az előirányzatot. Ezen belül szociális hozzájárulási adóból az előirányzatnál (1847,0 milliárd forint) 210,0 milliárd forinttal, a biztosítotti nyugdíjjárulékból pedig az előirányzatnál (856,7 milliárd forint) 7,1 milliárd forinttal több bevétel származott.

A vizsgált évben az előirányzatnál (97,8 milliárd forint) jóval alacsonyabb összegben volt szükség költségvetési hozzájárulás igénybevételére, a Munkahelyvédelmi akciótervvel összefüggésben 24,7 milliárd forint költségvetési forrást vett igénybe az Alap.

A szociális hozzájárulási adón és a biztosítotti járulékon túl további jogcímeken is érkezett bevétel. Ezek közül:

- a megállapodás alapján fizetők járuléka 1,2 milliárd forintot tett ki, ami 0,2 milliárd forinttal maradt el az előirányzathoz képest;

- az egyszerűsített foglalkoztatás után fizetendő közteher jogcímen az előirányzatnak (4,9 milliárd forint) közel a kétszerese érkezett, 9,4 milliárd forint;

- a Nemzeti Foglalkoztatási Alapból érkezett megtérítések összege 17,1 milliárd forintot tett ki, ami 1,5 milliárd forinttal volt több a törvényi előirányzatnál;

- korkedvezmény-biztosítási járulékból 18,3 milliárd forint volt a bevétel, ami a korkedvezményes rendszer továbbélésére tekintettel az előirányzatnak mintegy tizenkétszeres teljesítését jelenti;

- késedelmi pótlékból és bírságból 11,4 milliárd forint bevételhez jutott az Alap, ami 0,4 milliárd forinttal haladta meg az előirányzatot (11,0 milliárd forint).

A törvény a Nyugdíjbiztosítási Alap 2013. évi kiadási főösszegét 2847,3 milliárd forintban határozta meg, a teljesítés 3014,7 milliárd forint, a többletkiadás mértéke 167,4 milliárd forint lett.

A kiadások legjelentősebb tételét (94,2%) a nyugellátási kiadások képezték, a teljesítés 2838,5 milliárd forint volt, ami az előirányzatot 8,0 milliárd forinttal (0,3%-kal) haladta meg. 2013-ban a nyugdíjak növelték reálértéküket, mivel a januári 5,2%-os emelés jóval meghaladta a nyugdíjasok fogyasztására számított árindexet (1,5%), így novemberi kiegészítő emelésre sem volt szükség.

Az Alap egyéb kiadásainak összege 5,5 milliárd forint volt, ami az éves előirányzatnál 0,4 milliárd forinttal kevesebb. Az idetartozó kiadások döntő részét az ellátások folyósításának postaköltségei teszik ki, ennek előirányzata 4,7 milliárd forint volt, ettől azonban a teljesítés 0,7 milliárd forinttal elmaradt.

A költségvetési törvény módosításáról rendelkező 2013. évi CXLIV. törvény 4. §-ában adott felhatalmazás alapján 158,5 milliárd forint befizetési kötelezettség került meghatározásra (az I-IX. havi előzetes tényadatok alapján) a Nyugdíjbiztosítási Alap fejezetből a Költségvetés közvetlen bevételei és kiadásai fejezet javára. A 158,5 milliárd forint kiadási többlet az Alap költségvetésében az Egyéb befizetések új címen, az előírt nagyságrendben jelent meg.

A működési kiadásokra előirányzott összeg 10,8 milliárd forint volt, a teljesítés közel 12,2 milliárd forint, ami tartalmazza a 2012-ben képződött, kötelezettségvállalással terhelt előirányzat-maradvány felhasználását is.

2. Egészségbiztosítási Alap

A költségvetési törvény az Egészségbiztosítási Alap 2013. évi költségvetését 1804,3 milliárd forint bevételi és ugyanekkora kiadási főösszeggel határozta meg.

Az Alap költségvetése 1848,1 milliárd forint bevételi és 1848,6 milliárd forint kiadási főösszeggel, a tervezett „0” egyenleg közelében 0,5 milliárd forint hiánnyal zárta a 2013. évet.

Az Alap bevételeinek 41,6%-a járulék- és hozzájárulás-befizetésekből keletkezett, ezek együttes összege 768,0 milliárd forintot tett ki, ami 41,0 milliárd forinttal haladta meg az előirányzottat. Ezen belül a biztosítotti egészségbiztosítási járulékból az előirányzatnál (565,8 milliárd forint) 17,6 milliárd forinttal több, míg az egyéb járulékokból és hozzájárulásokból - mely tartalmazza többek között az egészségügyi szolgáltatási járulékot és a munkáltatói táppénz-hozzájárulást is - az előirányzatnál (44,3 milliárd forint) 3,4 milliárd forinttal kevesebb bevétel keletkezett.

Az ezen csoportba tartozó egészségügyi hozzájárulásból 138,7 milliárd forint volt a bevétel; ez jelentősen, 24,9 milliárd forinttal több, mint az előirányzat.

Az Alap bevételeivel összefüggő főbb szabályváltozásokat a következők jellemezték:

- az egészségügyi szolgáltatási járulék havi összege 6390 forintról 6660 forintra emelkedett;

- a szociális hozzájárulási adó befizetett összegéből az Alap 2013-ban nem részesült;

- 2013. január 1-jétől 14%-os egészségügyi hozzájárulást kell fizetni a béren kívüli juttatások után;

- 2013. augusztus 1-jétől a kamatjövedelmek meghatározott köre után 6%-os egészségügyi hozzájárulást kellett fizetni.

Az Alap bevételeinek 52,3%-át a költségvetési hozzájárulások képezték, a 967,1 milliárd forint teljesítés közel 7 milliárd forinttal kevesebb, mint az előirányzat. Ebből az összegből a járulék címén átvett pénzeszköz 376,3 milliárd forint volt, ami megegyezik az előirányzattal. Ezt az összeget a nemzeti kockázatközösségbe tartozók után havonta egészségügyi szolgáltatási járulékként fizeti a költségvetés az Egészségbiztosítási Alapnak. A rokkantsági, rehabilitációs ellátások fedezetére átvett pénzeszköz teljesítése 0,3 milliárd forinttal haladta meg az előirányzatot (349,0 milliárd forint), míg az Alap költségvetésének egyensúlyban tartása - a 80,8 milliárd forint összegű előirányzathoz képest - 7,2 milliárd forinttal kevesebb pénzeszköz-átvételt igényelt.

Az egészségbiztosítási tevékenységgel kapcsolatos egyéb bevételek teljesítése 111,2 milliárd forintot tett ki, amely 8,4 milliárd forinttal haladta meg az előirányzatot. Az idetartozó bevételek legnagyobb részét a gyógyszergyártók és -forgalmazók befizetései adták, az 58,7 milliárd forint összegű teljesítés 9,7 milliárd forinttal több, mint a törvényi előirányzat. Az itt megjelenő baleseti adóból 22,9 milliárd forint, a népegészségügyi termékadóból 18,9 milliárd forint bevétel keletkezett. Az előbbi 1,1 milliárd forinttal, az utóbbi 2,3 milliárd forinttal maradt el az előirányzott összegektől.

Az Alap 2013. évi kiadásainak összege 1848,6 milliárd forintot tett ki, amely a törvényi előirányzatot 44,3 milliárd forinttal haladta meg. Ez alapvetően a természetbeni ellátásoknál felmerült többletkiadás és a pénzbeli ellátások körében keletkezett elmaradás együttes eredménye.

A pénzbeli ellátások adták az összes kiadás mintegy 30%-át, ezek nagysága 553,4 milliárd forint volt, ami az előirányzatnál 4,2 milliárd forinttal kevesebb. A legnagyobb részt kitevő rokkantsági, rehabilitációs ellátások összege 350,1 milliárd forint volt, amely 1,1 milliárd forinttal haladta meg az előirányzatot. A táppénzkiadásra 59,9 milliárd forintot, míg gyermekgondozási díjra 93,8 milliárd forintot költött az egészségbiztosítás. Ezen két ellátásnál az előirányzathoz viszonyítottan együttesen 3,2 milliárd forint elmaradás jelentkezett. A terhességi-gyermekágyi segély összege 38,3 milliárd forintot tett ki, ami az előirányzatnál 1,9 milliárd forinttal volt kevesebb.

A természetbeni ellátások tették ki az összes kiadás 68,8%-át, az 1271,7 milliárd forint teljesítés az előirányzatot 48,1 milliárd forinttal haladta meg. Az ehhez az alcímhez tartozó legnagyobb előirányzatot a gyógyító-megelőző ellátás kiadásai képezték, erre 880,6 milliárd forintot irányzott elő a költségvetési törvény. Az előirányzat lehetővé tette egyrészt az egészségügyi bérrendezés második ütemének végrehajtását, amelyre 19,4 milliárd forint került felhasználásra, másrészt az alapellátás (háziorvosi, védőnői és fogászati ellátás) finanszírozásának 6,1 milliárd forint összegű fejlesztését. Az év közben történt előirányzat-átcsoportosításokat és a Kormány hatáskörében történt módosításokat követően a teljesítés összege 908,0 milliárd forint lett, így az előirányzathoz viszonyított többletkiadás 27,4 milliárd forint volt.

Novemberben a havi finanszírozáson kívül többletforráshoz jutottak az egészségügyi szakellátást nyújtó intézmények és a betegszállítást végző szolgáltatók. Az intézmények lejárt szállítói tartozásállományának csökkentésére 33,1 milliárd forint került kifizetésre a gyógyító-megelőző ellátás előirányzat terhére.

A gyógyszertámogatásra előirányzott összeg 280,0 milliárd forintot tett ki, a teljesítés 296,0 milliárd forint volt, amelyből a gyógyszertámogatás kiadásai jogcímen 281,5 milliárd forintot használt fel az egészségbiztosítás. A speciális beszerzésű gyógyszerkiadásokra 14,5 milliárd forint került kifizetésre.

A gyógyászati segédeszköz támogatására fordított összeg 51,5 milliárd forint volt, amely az eredeti előirányzatnál 8,2 milliárd forinttal nagyobb kiadást jelentett.

Az alapkezelő működési kiadásai 10,6 milliárd forintot tettek ki, a törvényi előirányzat feletti teljesítés 1,5 milliárd forint.

3. Létszám és személyi juttatások

2013-ban az Országos Nyugdíjbiztosítási Főigazgatóság és igazgatási szervei engedélyezett létszámkerete 1447 fő volt, mely az előző évhez képest nem változott. Az átlagos statisztikai állományi létszám az előző évinél 15 fővel alacsonyabb: 1391 fő volt. A személyi juttatásokra fordított összeg 5,6 milliárd forintot tett ki, mely 1,1%-kal csökkent az előző évhez képest.

Az Országos Egészségbiztosítási Pénztár 2013. év eleji engedélyezett létszámkerete 1435 fő volt, amely az évközi módosítással 1395 főre csökkent. Az átlagos statisztikai állományi létszám 1282 fő volt, a személyi juttatások kiadása közel 5 milliárd forintot tett ki. Az engedélyezett létszám az előző évhez képest az évközi módosítással 40 fővel, a személyi juttatásokra fordított kiadások 1,8%-kal csökkentek.

4. A KESZ-hez kapcsolódó megelőlegezési számla igénybevétele a társadalombiztosítási kiadások finanszírozásához

A társadalombiztosítási alapok napi likviditási helyzete szoros kapcsolatban áll a kiadások és a bevételek évközi alakulásával. Az államháztartási törvény a biztonságos finanszírozás érdekében lehetővé teszi, hogy a két alap azokon a napokon, amikor a kifizetések összege meghaladja a bevételek összegét, a KESZ-ről kamatmentes hitelhez jusson. A törvényi előírás értelmében a hitelt a bevételekből soron kívül törleszteni kell.

A 2013. évi hitel igénybevételének néhány fontosabb jellemzője

 

 

 milliárd forintban

 Megnevezés

 Nyugdíjbiztosítási Alap

 Dátum

 Legkisebb napi összeg

 0,05

 május 17.

 Legnagyobb napi összeg

 217,7

 december 3.

 Napi átlagos összeg

 43,6

 

 Hitelmentes napok száma

 194 nap

 

A KESZ-hiteligénybevétel a Nyugdíjbiztosítási Alap esetében a szociális hozzájárulási adó bevételi többletének felhalmozódásával mérséklődött, a költségvetés az első félév végére jelentősen mentesült a garanciavállalással járó finanszírozási igényektől, majd az év utolsó hónapjára a Nyugdíjbiztosítási Alap költségvetési törvényben előírt egyszeri befizetési kötelezettségének teljesítését követően a kezességvállalás ismét nagyobb szerepet kapott a kiadások átmeneti finanszírozásában. 2013-ban a Nyugdíjbiztosítási Alap az év 47%-ában szorult hitel igénybevételére, az év utolsó munkanapján nem rendelkezett hitelállománnyal.

Az Egészségbiztosítási Alap kiadásainak finanszírozásához szükséges költségvetési kezességvállalás keretében a KESZ-ről nyújtott napi legmagasabb hitelösszeg január hónapban jelentkezett, a hónap során volt olyan nap, amikor a folyó finanszírozási igény meghaladta a 120,0 milliárd forintot. A legalacsonyabb napi hitelösszeg 0,5 milliárd forint volt április hónapban.

A 2013. évi hitel igénybevételének néhány fontosabb jellemzője:

 

 

 milliárd forintban

 Megnevezés

 Egészségbiztosítási Alap

 Dátum

 Legkisebb napi összeg

 0,5

 április 11.

 Legnagyobb napi összeg

 120,3

 január 4.

 Napi átlagos összeg

 61,1

 

 Hitelmentes napok száma

 212 nap

 

December hónapban az Egészségbiztosítási Alap likviditásának folyamatos biztosítására a hónap utolsó napját kivéve szinte teljes hónapon keresztül szükséges volt a Kincstári Egységes Számla hitelnyújtása. A december hónapot leszámítva az Egészségbiztosítási Alap gazdálkodása - költségvetési finanszírozási szempontból - kiegyensúlyozottnak tekinthető, mindössze az év 42%-ában szorult hitel igénybevételére, az év utolsó munkanapján nem rendelkezett hitelállománnyal.

III. Helyi önkormányzatok gazdálkodása

1. A helyi önkormányzatok gazdálkodásának általános értékelése

Az államháztartás helyi önkormányzati alrendszerében a 2013. év végén változatlanul 3196 volt az önkormányzatok száma, év közben 15 nagyközség és 3 község emelkedett városi rangra.

Az önkormányzatok 2013. évi gazdálkodását alapvetően befolyásolta, hogy ettől az évtől gyökeresen átalakult mind az általuk ellátott feladatok köre, mind a finanszírozás módja. 2013. január 1-jétől több ágazatban nőtt az állami szerepvállalás, csökkent a települések felelőssége:

- az igazgatás területén létrejöttek járási hivatalok, amelyek számos jegyzői feladatot (a hozzájuk kapcsolódó igazgatási létszámmal) vettek át,

- az iskolák szakmai feladatainak ellátása is az államhoz került, 2013. január 1-jétől ezen intézmények fenntartója a Klebelsberg Intézményfenntartó Központ (KLIK) lett,

- a szociális és gyermekvédelmi szakellátás terén is változott az önkormányzatok kompetenciája: 2013-tól már csak az idősek és hajléktalan személyek bentlakásos ellátásáról kell gondoskodniuk.

Mindezen átrendeződéseket követte az önkormányzati finanszírozás átalakítása is: amellett, hogy a korábbi normatív támogatási rendszert az ún. feladatalapú finanszírozás váltotta fel, a településeknek átengedett adók területén is komoly változások történtek:

- az állami felelősségbe került feladatok korábbi forrásai is központi szintre kerültek, így megszűnt az önkormányzatok személyi jövedelemadóból való részesedése, a gépjárműadóból pedig a korábbi 100% helyett 40%-os átengedéssel számolhattak,

- a normatív rendszert felváltó új feladatalapú támogatási szisztéma sokkal inkább figyelembe veszi a helyi közszolgáltatások kiadási szintjét, és azokhoz igazodva - alapvetően egy átlagos bekerülési költséget figyelembe véve - nyújt forrásokat.

Annak érdekében, hogy az önkormányzatok „tiszta lappal” indulhassanak el az átrendeződött felelősségi és finanszírozási viszonyok között, az állam több lépésben megszabadította őket a korábbi években felhalmozott súlyos adósságtehertől. 2012-ben és 2013-ban lezajlott a települési önkormányzatok adósság-konszolidációjának első köre. Ennek keretében az 5000 fő alatti települések és a többcélú kistérségi társulások teljes adósságának átvállalására sor került, így 1710 érintett mintegy 73,7 milliárd forint adósságtól szabadult meg. Az 5000 fő feletti településeknél 2013-ban részleges átvállalás történt, amely 277 önkormányzat 614,4 milliárd forint összegű adósságát érintette. (2014 elején a még fennmaradt önkormányzati adósság is átvállalásra került.) Az önkormányzatok 2013. évi gazdálkodását ez a tényező jelentősen befolyásolta.

Annak érdekében, hogy a 2013. évi gazdálkodási folyamatokat az előző évhez képest megfelelő módon lehessen elemezni, szükséges a 2012. évi feladatrendszer számszaki eredményeit a 2013. évi feladatstruktúrával összehasonlíthatóvá tenni, azaz a fenti változások pénzügyi hatásaival az önkormányzati mérleget korrigálni kell.

Ennek alapján megállapítható, hogy

- a köznevelési feladatot ellátó egyes önkormányzati fenntartású intézmények állami fenntartásba vételéről szóló 2012. évi CLXXXVIII. törvény (a továbbiakban: Kntv.) értelmében 2012-ben 461,7 milliárd forint kiadást teljesítő költségvetési intézményi kör, és

- az egyes szakosított szociális és gyermekvédelmi szakellátási intézmények állami átvételéről és egyes törvények módosításáról szóló 2012. évi CXCII. törvény (a továbbiakban: Szgytv.) értelmében 2012-ben 19,0 milliárd forint kiadást teljesítő költségvetési intézményi kör

került állami fenntartásba.

Szintén 2013. január 1-jétől a megyeszékhely megyei jogú városok fenntartásába kerültek a korábban a megyei feladatok átalakítása keretében egyes állami fenntartásúvá vált intézmények közül a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosításáról szóló 2012. évi CLII. törvény (a továbbiakban: Mktv.) 30. § (1)-(3) bekezdései értelmében 2012-ben összesen 13,6 milliárd forint kiadást teljesítő

- megyei könyvtárak,

- megyei múzeumok ún. „törzsintézményei”,

továbbá a települési önkormányzatokhoz kerültek a területükön működő - korábban a Megyei Múzeum Igazgatóság tagintézményeként működő - kiállító helyek, tájházak, helyi gyűjtemények (néhány állami kezelésben maradt ún. kiemelt intézmény kivételével).

A 2013. évi költségvetési gazdálkodási folyamatok bemutatása érdekében az általános indokolás mellékletében a helyi önkormányzatok pénzforgalmi mérlegrendszere az alábbi szerkezetben jelenik meg:

- 2012. évi teljesítés - a teljes helyi önkormányzati körre (1)

- a Kntv. hatása - 2012. évi tényadatok (2)

- az Szgytv. hatása - 2012. évi tényadatok (3)

- az Mktv. hatása - 2013. évi tényadatok (4)

- 2012. évi korrigált teljesítés - a 2013. évi teljesítés bázisa (5) = (1)-[(2)+(3)]+(4)

- 2013. évi terv - a helyi önkormányzatok 2013. évi feladatellátása szerint (6)

- 2013. évi teljesítés - a helyi önkormányzatok 2013. évi feladatellátása szerint (7)

A továbbiakban a költségvetési folyamatok elemzése, a különféle bevételi és kiadási tételek értékelése a 2013. évi beszámoló és 2012. évi tényadatok mellett a fentiek szerinti 2012. évi, feladatváltozások hatásait figyelembe vevő - szintén az akkori beszámolókon alapuló - korrigált tényadatok alapján is összevetésre kerül.

Az itt leírtaknak megfelelő mérlegek, melyek az indokolás 2.1, 2.2, 2.3. pontjait támasztják alá, az Általános indokolás mellékletei közt, „A helyi önkormányzatok adatai” címen találhatók meg.

A vagyoni helyzet elemzése során külön feltüntetésre kerül a 2012. évi teljes önkormányzati kört reprezentáló adatsor, a 2013. évi nyitó adatok, valamint a tárgyalt év mérlegadatai.

2. A 2013. évi önkormányzati költségvetés végrehajtása

2.1. A folyó és felhalmozási bevételek, valamint kiadások egyenlegei

A helyi önkormányzatok 2013-ban összesen 2804,3 milliárd forint bevétellel gazdálkodtak, ami 13%-kal alacsonyabb a 2012. évi teljesítésnél. A csökkenés alapvetően az előzőekben tárgyalt szerkezeti változások (feladat-átrendeződések) következménye. A megfelelő összehasonlíthatóság érdekében a továbbiakban a 2012. és 2013. évi adatok elemzése során egymás mellett kerül bemutatásra a teljesítési és a korrigált teljesítési adat (ez utóbbinál a korrigálás a feladatváltozások hatásainak tisztítását jelenti). A tárgyévi összes bevétel a 2012. évi korrigált értéket 1,4%-kal haladja meg.

Mindebből a hitelműveletek nélküli bevétel közel 2448,3 milliárd forint, a hitelműveletek nélküli konszolidált egyenleg 112,9 milliárd forint többlet volt. A helyi önkormányzatoknak az adósságkonszolidáció keretében nyújtott 36,3 milliárd forint törlesztési célú állami támogatás egyszeri hatásától megtisztított egyenlege 2013-ban 76,6 milliárd forint volt.

A folyó működési bevételek és kiadások egyenlege 218,2 milliárd forint többlet volt, ami 5,3 milliárd forinttal alacsonyabb a korrigált 2012. évi többlethez képest. A pozitív egyenleg oka, hogy az előző év teljesítéséhez mérten a korrigált bázison a tárgyévi működési bevételek ugyan 2%-kal csökkentek, de a tárgyévi folyó kiadások is ugyanilyen mértékben, 2%-kal estek vissza. Az önkormányzatok működőképességük megőrzése érdekében bevételeik növelésére - a térítési és egyéb díjak emelésére, helyi adóztatás növelésére -, de legalább az előző évi szinten tartására törekedtek, és emellett erőteljes takarékosság jegyében hoztak döntéseket.

A működési egyenleg alakulásában a következő, egymással ellentétes hatású tényezők játszottak szerepet.

A folyó működési bevétel összege 1912,1 milliárd forintra teljesült, amely a 2012. évi teljesítés közel 80,1%-ának felel meg. A szerkezeti változásokkal korrigált teljesítés ugyanakkor 98%-os. A folyó, működési kiadások és támogatások összege 1693,9 milliárd forint volt, amely 22,4%-kal maradt el a 2012. évi teljesítéstől (a korrigált teljesítéstől viszont csak 2%-kal). Megállapítható, hogy a működési bevételek és kiadások közel azonos (20% körüli) mértékben csökkentek az önkormányzati feladatrendszer átalakításának köszönhetően.

A bevételek terén a 2013. évi önkormányzati feladatellátás és ezzel párhuzamosan a finanszírozás átalakításának eredményeként az átengedett bevételek a 2012. évi teljesítéshez mérten jelentősen csökkentek (gépjárműadó 60,3%-kal), illetve teljes mértékben elmaradtak (az illetékbevételek 12,1 milliárd forint, az átengedett személyi jövedelemadó 113,1 milliárd forint összegben). Csökkentek a kamatbevételek is 23,4%-kal. Az önkormányzatok banki betétben tartott befektetéseinek hozama 4,9 milliárd forinttal kevesebb bevételt jelentett számukra. Ennek oka, hogy tavaly többször is sor került a jegybanki alapkamat csökkentésére, amely a betétek kamataira is csökkentő hatással volt. Az önkormányzati rendszer átalakítása a sajátos bevételek alakulásán is nyomon követhető: ezek 56,7%-kal (46,1 milliárd forinttal) csökkentek az előző évhez képest. Az államháztartáson kívülről származó pénzeszközök, például a korábban nyújtott kölcsönök visszatérüléséből származó bevételek, az ideiglenesen átvett pénzeszközök, valamint az alap- és vállalkozási tevékenység közötti elszámolásokból származó bevételek is az előző évi korrigált érték 82%-ára mérséklődtek.

A fenti folyamatok hatását ellensúlyozta az intézményi bevételeknek a 2012. évi tényadatokhoz képest 4,4%-os, a korrigált adatokhoz képest 7,8%-os emelkedése, amit főleg a bérleti és lízingdíjakból származó bevételek növekedése okozott. A helyi adókból származó bevételek 6,4%-kal emelkedtek a 2012-ben realizálthoz képest, amely 38,8 milliárd forint többlethez juttatta az önkormányzatokat. A leggyakrabban működtetett adónem továbbra is a helyi iparűzési adó volt. Mindemellett 16%-kal emelkedett a környezetvédelmi bírságból származó bevétel is.

A működésre fordítható állami hozzájárulások és támogatások összege a 2012. évi 968,0 milliárd forintról 661,0 milliárd forintra mérséklődött, amely 31,7%-os csökkenést jelent. A csökkenés a feladatok állami felelősségbe kerülésével együtt következett be. Ha ezek hatásával megtisztítjuk az adatokat, látható, hogy az önkormányzatoknál maradt feladatokra 2013-ban az előző évhez képest 19,6%-kal nagyobb működési támogatást fordított a központi költségvetés. Még jelentősebb növekedést mutat - 22,3%-kal (korrigált bázison 30,5%-kal, 38,4 milliárd forinttal) - az egyéb államháztartáson belüli átutalások mértéke. A nagyarányú emelkedést a közfoglalkoztatási program megnövekedett forrásai, illetve az EU-tól átvett működési célú pénzeszközök bővülése eredményezte.

Kiadási oldalról a személyi juttatásokra és járulékaikra fordított összeg 638,8 milliárd forintra teljesült, ami a 2012. évi tényleges teljesítési adatokhoz képest 37,7%-os csökkenést mutat (a korrigált teljesítéshez képest változás nem tapasztalható).

A dologi kiadásokra 5,3%-kal költöttek kevesebbet az önkormányzatok az előző év tényleges teljesítési adataihoz képest, összességében 723,0 milliárd forintot tettek ki az ilyen jellegű kiadások (ez az összeg a korrigált teljesítést 3,1%-kal meghaladja).

17,6%-kal (26,5 milliárd forinttal) csökkent az önkormányzatok által kifizetett társadalom- és szociálpolitikai juttatások összege, közel megegyező arányban mind a korrigált, mind a tényleges 2012. évi teljesítési adathoz képest. Ez a csökkenés alapvetően azt tükrözi, hogy egyes szociális ellátások (pl. időskorúak járadéka, ápolási díj) a járási hivatalokhoz kerültek; emellett a Kormány közfoglalkoztatási programjának is köszönhetően az aktív korú rászorulók jelentős része juthatott munkához segély helyett.

A felhalmozási bevételeknek és kiadásoknak a 2012. évi adatokkal történt összevetése alapján megállapítható, hogy azok 2013-ban több tényező egymással ellentétes hatására alakultak ki. A tárgyi eszközök, immateriális javak értékesítéséből 70,8%-kal jutottak több bevételhez az önkormányzatok. Ez összegében 32,9 milliárd forint többletet jelentett. A támogatásértékű felhalmozási bevételek (államháztartáson belülről átvett pénzeszközök, valamint az EU-tól átvett pénzeszközök együttesen) - korrigált bázison - 128,7 milliárd forinttal lettek magasabbak, döntően az EU fejlesztési jellegű forrásainak nagyobb mértékű igénybevétele miatt. A folyamat jelzi, hogy az önkormányzatok egyre sikeresebben pályáznak uniós támogatásokra és sikeresen tudják a forrásokat infrastruktúra-fejlesztési célokra fordítani.

Az összes felhalmozási bevétel mindezek hatására a 2012. évi adatokhoz képest 30,8%-kal, a korrigált teljesítéshez képest 34,7%-kal emelkedett, ezzel együtt 22,1%-kal (korrigált bázison 25,2%-kal) növekedtek a felhalmozási kiadások is. Az önkormányzatok többet költöttek ingatlanok vásárlására, beruházásokra és nagy értékű tárgyi eszközök felújítására is.

A felhalmozási bevételek és kiadások egyenlege -105,3 milliárd forint volt, a 2012. évi teljesítéshez (-115,6 milliárd forinttal) hasonlítva a változás 10,3 milliárd forint.

Összességében a folyó működési bevételek és kiadások pozitív egyenlegének egy részét (mintegy felét) az önkormányzatok a felhalmozási bevételeiket meghaladó felhalmozási kiadásaik fedezetére használták. Ezzel együtt megállapítható, hogy a képviselő-testületek fejlesztési döntéseiket körültekintően hozták, prioritások felállítása és megfelelő ütemezés mellett meg tudták valósítani beruházási terveiket.

2.2. A bevételek alakulása

A helyi önkormányzatok 2012. évi és 2013. évi bevételi forrásainak megoszlása

 

 

 

 

 %-ban

 Megnevezés

 2012. évi teljesítés

 2012. évi korrigált teljesítés

  2013. évi terv

 2013. évi teljesítés

 1. Saját folyó bevételek

 31,0

 35,8

 38,2

 35,2

 ebből: - helyi adók

 18,8

 21,9

 24,4

 23,0

 2. Átengedett bevételek

 5,7

 6,7

 1,1

 1,0

 ebből: - személyi jövedelemadó

 3,5

 4,1

 

 

 - gépjárműadó

 2,2

 2,6

 1,1

 1,0

 3. Felhalmozási és tőke jellegű bevételek

 10,6

 12,0

 14,9

 17,3

 4. Állami hozzájárulások és támogatások 

 32,1

 22,4

 23,5

 25,4

 5. Támogatásértékű működési bevétel Egészségbiztosítási Alaptól

 2,0

 2,3

 2,1

 1,5

 6. Egyéb támogatásértékű működési bevételek, visszatérítések

 5,4

 5,8

 6,0

 6,9

 7. Finanszírozási műveletek nélküli bevételek (1+2+3+4+5+6)

 86,8

 85,0

 85,8

 87,3

 8. Finanszírozási műveletek bevételei

 13,2

 15,0

 14,2

 12,7

 Tárgyévi bevételek összesen (7+8)

 100,0

 100,0

 100,0

 100,0

A bevételek főbb csoportonként a következők szerint alakultak:

2.2.1. A saját folyó bevételek összege 987,0 milliárd forint volt, amely az előző évi teljesítésnél 12,2 milliárd forinttal (1,2%-kal), a korrigált teljesítésnél pedig mindössze 3,2 milliárd forinttal (0,3%-kal) alacsonyabb mértékű.

Ezen belül:

- Az intézményi működési bevételek 306,8 milliárd forintra, a 2012. évi teljesítésnél 7,2 milliárd forinttal (2,4%-kal), a korrigált teljesítésnél pedig 16,2 milliárd forinttal (5,6%-kal) magasabb mértékben teljesültek. Ezen belül az intézményi tevékenységek bevételei, amelyek az alaptevékenység körében végzett szolgáltatások díjából, bérleti- és lízingdíj-bevételekből tevődtek össze, a korrigált 2012. évihez képest 14,5 milliárd forinttal emelkedtek;

- A kamatbevételek 16,5 milliárd forintot tettek ki, és így a 2012. évi tényadattól 5,0 milliárd forinttal, a korrigált összegtől 4,9 milliárd forinttal maradtak el;

- Az áfabevételek (visszaigénylés) a 2012. évi teljesítésnél 6,2%-kal, a korrigált teljesítésnél 6,9%-kal magasabb mértékben, több mint 101,0 milliárd forintra teljesültek.

Helyi adókból származó bevételek alakulása

 

 

 

 millió forintban

 Megnevezés

 2012. évi tény

 2013. évi előirányzat

 2013. évi tény

 Helyi adó

 605 761,1

 662 000,0

 644 589,5

 építményadó

 96 318,7

 91 000,0

 102 718,7

 telekadó

 17 522,5

 15 000,0

 19 395,0

 kommunális adó

 13 176,7

 14 000,0

 13 176,7

 ebből magánszemélyek

 13 160,7

 14 000,0

 13 175,2

 iparűzési adó

 471 030,9

 535 000,0

 500 867,3

 idegenforgalmi adó

 7 712,3

 7 000,0

 8 431,8

 ebből tartózkodás után

 7 682,3

 7 000,0

 8 410,8

- A helyiadó-bevételek költségvetési előirányzata 2013-ra vonatkozóan 662,0 milliárd forint volt, amely 644,6 milliárd forintra teljesült, tehát 17,4 milliárd forinttal (2,6%-kal) maradt el az előirányzattól. A bevétel 38,8 milliárd forinttal - 6,4%-kal - meghaladja a 2012. évi bevételt. (Pótlékból és bírságból 5,2 milliárd forint folyt be, amely valamennyi önkormányzati adó utáni felszámított pótlékot és bírságot tartalmazza.)

= A helyi iparűzésiadó-bevétel mintegy 500,9 milliárd forintra teljesült, amely az összes helyi adó 77,7%-a. A bevételek 29,8 milliárd forinttal (6,3%-kal) meghaladták a 2012. év értékét. A bevételeket növelte, hogy a jogszabály 2013. január 1-je óta az állandó jelleggel végzett iparűzés esetén az eladott áruk beszerzési értéke és a közvetített szolgáltatások értéke együttes összegének nettó árbevételből való levonhatóságát sávosan progresszív módon (korlátosan) teszi lehetővé 500 millió forint feletti árbevétel esetén. A 2013. évi bevétel az előirányzathoz (535,0 milliárd forint) képest 34,1 milliárd forinttal (6,4%-os) alacsonyabb teljesülést mutat.

= Az egyéb helyi adók (építményadó, telekadó, magánszemély kommunális adója, vállalkozók kommunális adója, tartózkodási idő utáni idegenforgalmi adó, építmény utáni idegenforgalmi adó) összesen 143,7 milliárd forint bevételt biztosított, amely az előirányzathoz képest 16,7 milliárd forinttal (13,1%-kal) teljesült túl. A bevétel 8,9 milliárd forinttal - 6,6%-kal - meghaladja a 2012. évi bevételeket. A növekedés részben annak köszönhető, hogy a Htv.-ben a telekadó tekintetében az adóköteles telek fogalma több ponton is módosult.

2.2.2. Az átengedett bevételek teljesítése 28,1 milliárd forint volt, amely a 2012. évi tényleges és korrigált bevételtől 84,7%-kal maradt el.

Az átengedett bevételek jelentős elmaradása a 2013. évi önkormányzati feladatellátás és ezzel párhuzamosan a finanszírozási források egy részének állami átvételével magyarázható. Így a 2012. évi teljesítésben 113,1 milliárd forintot képviselő 8 százalékpontos helyben maradó személyi jövedelemadó 5 százalékpontjának megfelelő összeg 2013-tól a központi költségvetésbe került átirányításra, a fennmaradó 3 százalékpontnak megfelelő összeg pedig „forráscserével” beépítésre került az állami támogatásokba. Továbbá a 2012. évben még 100%-ban helyben hagyott gépjárműadó bevételből 2013-tól már csak 40% illeti meg az önkormányzatokat.

- A gépjárműadóból az önkormányzatokat megillető rész 2013. évi előirányzata 29,4 milliárd forint volt, amely 28,0 milliárd forintra teljesült. Az 1,4 milliárd forinttal (4,7%-kal) alacsonyabb teljesülés oka részben bázishatás, részben az E-útdíj bevezetéséhez kapcsolódó fuvarozói kedvezmény évközi bevezetése. A helyi önkormányzatokat 2013-tól a bevételek 40%-a illeti meg, így a 2013. évi teljesülés a 2012. évi bevétel 40%-ához (28,3 milliárd forinthoz) is hasonlítható. Ilyen összevetésben a bevétel egy év alatt 0,3 milliárd forinttal (1,1%-kal) csökkent.

- Talajterhelési díjból 1707,2 millió forint bevétel keletkezett, amely az előirányzatnál 207,2 millió forinttal (13,8%-kal), az előző évi 1016,8 millió forint bevételnél 690,4 millió forinttal (67,9%-kal) magasabb.

- A termőföld bérbeadásából származó jövedelemadóból 68,2 millió forint bevétel keletkezett, amely az előirányzatnál 31,8 millió forinttal (31,8%-kal) alacsonyabb, a 2012. évi bevételt 0,6 millió forinttal (0,9%-kal) haladja meg.

 

 

 

 millió forintban

 Megnevezés

 2012. évi tény

 2013. évi előirányzat

 2013. évi tény

 Gépjárműadó önkormányzati rész*

 70 654,9

 29 400,0

 28 018,0

 Termőföld bérbeadásából származó jövedelemadó

 67,6

 100,0

 68,2

 Talajterhelési díj

 1 016,8

 1 500,0

 1 707,2

2.2.3. A felhalmozási és tőke jellegű bevételek 486,1 milliárd forintot tettek ki. Ez 143,9 milliárd forinttal, 42,1%-kal tér el a 2012. évi tényadatoktól, a feladatváltozások miatti korrekciót figyelembe véve 155,6 milliárd forinttal (47,1%-kal) haladja meg a 2012. évi korrigált teljesítést.

- Ezen belül a tárgyi eszközök értékesítéséből származó bevételek 32,9 milliárd forinttal, 70,7%-kal jobban teljesültek az előző évhez képest.

- A privatizációs bevételek - melyek a részvények, részesedések értékesítéséből, vállalatértékesítésből származó bevételekből tevődnek össze - az előző évihez képest 0,2 milliárd forinttal nőttek.

- A támogatásértékű felhalmozási bevételek (államháztartáson belülről átvett pénzeszközök, valamint az EU-tól átvett pénzeszközök együttesen) 128,7 milliárd forinttal lettek magasabbak a 2012. évi korrigált adathoz képest. Ez döntően az EU-tól származó források 110,2 milliárd forint többletbevételéből adódik.

A forrásokat az önkormányzatok főleg környezetvédelmi, városfejlesztési, köznevelési és egészségügyi infrastruktúra-fejlesztési célokra használták fel.

- Az államháztartáson kívülről felhalmozási célra átvett pénzeszközök 25,8 milliárd forintra teljesültek, ez közel 20%-kal maradt el az előző évi korrigált teljesítéstől, a bevétel alapvetően az EU-s fejlesztésekhez kapcsolódik.

2.2.4. Az állami hozzájárulások és támogatások

A központi költségvetés a helyi önkormányzatok részére az év során 711,1 milliárd forint állami hozzájárulást és támogatást folyósított, amely 324,6 milliárd forinttal, 31,3%-kal maradt el az előző évi tényadatoktól. A feladatváltozások miatti korrekciót figyelembe véve ugyanakkor 91,0 milliárd forinttal, 14,7%-kal magasabb ez az összeg, tehát a központi költségvetés az előző évhez képest ennyivel több forrást biztosított az önkormányzatoknál maradó feladatokra. Mivel a 2012. és 2013. évi támogatási rendszer nem azonos elveken nyugodott, így a két év összehasonlítását mellőzve mutathatók be a 2013. évi támogatási adatok.

Az állami támogatásokon belül a legjelentősebb tételek:

- a legnagyobb csoportot a helyi önkormányzatok általános működésének és ágazati feladatainak támogatása képezte, mely cím teljesítési adata 504,2 milliárd forint;

- a központosított előirányzatok 2013. évi teljesülése 43,2 milliárd forint volt, ami az irányszámtól 14,5 milliárd forinttal lett kevesebb. A csökkenést az egyes támogatások kisebb mértékű igénybevétele és emiatt a maradványok fejezeten belüli, illetve más költségvetési fejezetek javára történő átcsoportosítása eredményezte;

- a helyi önkormányzatok kiegészítő támogatása cím teljesítése 56,8 milliárd forint volt, amely 10,7 milliárd forinttal haladta meg az irányszámot. E cím két fontosabb eleme a fejezeti tartalék és a szerkezetátalakítási tartalék volt, amely jogcímeken az önkormányzatok az általános, illetve egyedi működési problémáikhoz kaphattak kiegészítő forrást;

- a teljesítés tartalmazza továbbá a települési önkormányzatok 2013. évi adósságkonszolidációs támogatását is 36,3 milliárd forint értékben. A támogatás kiutalására jellemzően az 5000 fő feletti önkormányzatok esetén a 250 millió forint alatti ügyletek konszolidációjára törlesztési célú állami támogatás formájában került sor. Ez a tétel tartalmazza továbbá egyes 5000 fő alatti települések, valamint a 2012. december 12-én adósságrendezés alatt álló - az eljárást 2013-ban lezáró - önkormányzatok adósságkonszolidációs támogatását is.

Az állami támogatások és hozzájárulások előirányzatainak és teljesülésének részletes alakulását a IX. Helyi önkormányzatok támogatásai fejezet indokolása mutatja be.

2.2.5. Az átvett működési pénzeszközök

- A támogatásértékű működési bevételek teljesülése 206,9 milliárd forint volt, ami a 2012. évi tényadatoknál 8,3 milliárd forinttal (4,2%-kal), a korrigált teljesítésnél pedig 16,8 milliárd forinttal (8,9%-kal) lett magasabb.

= Az Egészségbiztosítási Alaptól átvett pénzeszközök 2013-ban 42,6 milliárd forintra teljesültek, így a 2012. évi ténytől 21,6 milliárd forinttal maradtak el, a 2013. évi tervhez viszonyítva 13,5 milliárd forinttal (24,1%-kal) lettek alacsonyabbak.

= Az elkülönített állami pénzalapoktól származó pénzeszközök bevétele a 2012. évi korrigált teljesítéshez képest 21,8 milliárd forinttal, míg a 2013. évi előirányzathoz képest 11,8 milliárd forinttal lett magasabb, így 71,7 milliárd forintra teljesült. Ez a sor döntően a Nemzeti Foglalkoztatási Alapból származó - közfoglalkoztatáshoz kapcsolódó (2.1. Folyó működési bevételek és kiadásoknál jelzett) - pénzeszközöket tartalmazza.

= A központi költségvetési szervektől, fejezetektől származó bevételekből (amelyek tartalmazzák az EU-tól átvett működési célú pénzeszközöket is) 90,8 milliárd forint került átutalásra a helyi önkormányzatok részére, ami a 2012. évi teljesítéshez képest 8,5 milliárd forintos, az előző évi korrigált teljesítéshez mérten jelentős, 15,9 milliárd forintos növekedést mutat.

= Az önkormányzatokhoz - főleg az előző évekkel összefüggő - a központi költségvetéssel történő pénzügyi elszámolások egyenlegeként 1,9 milliárd forint bevétel folyt be.

- Az államháztartáson kívülről származó bevételek 2013. évi teljesítésének 14,2 milliárd forintos összege 1,8 milliárd forinttal haladja meg a 2012. évi teljesítést, az előző évi korrigált teljesítésnél pedig 4,7 milliárd forinttal, 50%-kal volt magasabb.

- A korábban nyújtott kölcsönök visszatérítéséből és ideiglenesen átvett pénzeszközökből a helyi önkormányzatok mind a 2012. évi tény, mind a 2012. évi korrigált adathoz képest mintegy 11 milliárd forintos nagyságrenddel alacsonyabb bevételt értek el, ami 42,5%-kal marad el az előző évi korrigált teljesítéstől.

2.2.6. Finanszírozási bevételek alakulása

A hitelfelvételből és kötvénykibocsátásból származó bevételek az előző évi ténytől 37,9 milliárd forinttal, a hitel- és kötvénytörlesztési kiadások pedig 91,6 milliárd forinttal maradtak el. A törlesztési kiadások csökkenésének oka az elmúlt években végbement többszöri adósságkonszolidáció együttes hatása, mely által jelentős tehertételtől szabadult meg az önkormányzati alrendszer egésze. Ennek értéke a 2013. évben összesen 625,5 milliárd forint volt. A külső finanszírozási bevételek csökkenéséhez a - konszolidáció következtében az alrendszertől elkerült adósság miatt - csökkenő újrafinanszírozási igényen felül hozzájárult az önkormányzatok adósságot keletkeztető ügyleteinek szigorúbb engedélyezése is.

- A helyi önkormányzatok 2013-ban 69,2 milliárd forint hitelt vettek fel, ez 8,2 milliárd forinttal kevesebb volt az előző évi ténynél.

- A hosszú lejáratú értékpapírok értékesítéséből, kibocsátásából származó bevételek 2012-ben 32,1 milliárd forintot értek el, de a 2013. évben mindössze csak 2,5 milliárd forintot. Ez utóbbin belül a kibocsátásból származó bevételek a tavalyi 28,3 milliárd forintról 0,6 milliárd forintra csökkentek, az értékesítésből származó bevételek pedig a 2012. évi 3,8 milliárd forintról 1,8 milliárd forintra mérséklődtek.

- Az éven belüli lejáratú értékpapírok eladásából származó bevételek a 2012. évi 6,6 milliárd forinttal szemben 2013-ban 8,4 milliárd forintra teljesültek.

- A pénzmaradvány, vállalkozási maradvány igénybevétele a 2012. évi tényadatnál 33,4 milliárd forinttal, a 2012. évi korrigált teljesítésnél 21,3 milliárd forinttal, 281,9 milliárd forintra mérséklődött a 2013. év végére. Eszerint mintegy 10,6%-kal, illetve 7%-kal kevesebb maradványt használtak fel az önkormányzatok.

- A központi irányítószervi támogatás és folyósítás az önkormányzatok által az intézmények részére utalt támogatások egyenlegét mutatja, amely 2014-ben 1,3 milliárd forint többletet eredményezett az alrendszer egészét tekintve.

A függő, átfutó, kiegyenlítő elszámolások 2013-ban -7,3 milliárd forintra teljesültek, ami az előző évi korrigált teljesítéshez mérten 76,4%-os eltérést mutat.

2.3. Kiadások alakulása

A helyi önkormányzatok 2013-ban teljesített kiadása 2454,6 milliárd forint volt, amely a 2012. évi teljesítéstől 437,9 milliárd forinttal (15,1%-kal) maradt el, ugyanakkor a korrigált teljesítést 29,2 milliárd forinttal (1,2%-kal) haladta meg.

A helyi önkormányzatok tárgyévi kiadásainak megoszlása a 2012. és 2013. években

 

 

 

 

 %-ban

 Megnevezés

 2012. évi teljesítés

 2012. évi korrigált teljesítés

  2013. évi terv

 2013. évi teljesítés

 1. Folyó működési kiadások

 61,9

 55,3

 53,7

 55,6

 ebből: - személyi juttatások

 28,3

 21,1

 19,6

 21,1

 - tb járulék, egészségbiztosítási és munkaerő-piaci járulékok

 7,2

 5,3

 4,8

 5,0

 - dologi kiadások

 26,4

 28,9

 29,3

 29,5

 2. Felhalmozási és tőke jellegű kiadások

 18,1

 21,1

 25,3

 26,0

 ebből: - tárgyi eszközök, föld és immateriális javak felhalmozása

 9,8

 11,2

 14,0

 15,0

 - részvények, részesedések vásárlása

 0,3

 0,4

 0,3

 0,4

 - támogatásértékű felhalmozási célú kiadások

 0,4

 0,5

 0,3

 0,1

 - államháztartáson kívül felhalmozási kiadások

 2,3

 2,8

 2,7

 3,2

 - nagyértékű tárgyi eszközök felújítása áfával

 2,9

 3,4

 4,4

 3,9

 - beruházások áfája

 2,4

 2,8

 3,5

 3,4

 3. Támogatások és egyéb folyó átutalások összesen

 12,2

 14,3

 12,1

 12,9

 4. Folyó, felhalmozási és tőkejellegű kiadások,támogatások, elvonások és egyéb folyóátutalások összesen (1+2+3)

 92,2

 90,7

 91,1

 94,5

 5. Kölcsönnyújtás, kölcsöntörlesztés

 1,4

 1,7

 0,5

 0,6

 6. Alap- és vállalkozási tevékenység között elszámolások

 

 

 

 

 7. Finanszírozási műveletek nélküli kiadások(4+5+6)

 93,6

 92,4

 91,6

 95,1

 8. Finanszírozási műveletek kiadásai

 6,4

 7,5

 8,4

 4,9

 Tárgyévi kiadások összesen (7+8)

 100,0

 100,0

 100,0

 100,0

2.3.1. A folyó működési kiadások teljesítése 1361,8 milliárd forint volt. Ezen kiadásoknak az összes kiadáson belüli aránya a 2013. évre 0,3 százalékpontos növekedést mutat a korrigált 2012. évi teljesítés arányához képest. A növekedés hátterében a dologi kiadások ezen a bázison számolt 21,8 milliárd forintos emelkedése áll. A személyi juttatások teljesen azonos, míg a társadalombiztosítási járulékok 0,3%-kal (6,2 milliárd forinttal) kisebb arányban szerepelnek a 2013. évben teljesült kiadások között.

2.3.2. A felhalmozási és tőke jellegű kiadások 2013. évre tapasztalt összes kiadáson belüli aránya a 2012. évi korrigált kiadásokon belüli arányt 4,9 százalékponttal meghaladja. Ennek legfőbb okai a következők.

- a „tárgyi eszközök, a föld és az immateriális javak” 95,1 milliárd forinttal,

- a „nagy értékű tárgyi eszközök felújítása áfával” 14,7 milliárd forinttal és

- a „beruházások áfája” 16,1 milliárd forinttal

teljesültek magasabban a múlt évihez képest.

2.3.3. A támogatások és egyéb folyó átutalások kiadási összegei a 2012. évi tényleges és a 2012. évi korrigált teljesítéshez képest is csökkenő arányt mutattak. Így a teljesítéshez képest 35,8 milliárd forinttal, a korrigált adatnál pedig 30,1 milliárd forinttal kisebb kiadási összeggel szerepelnek a 2013. évi mérlegben. Itt meghatározóan csökkentek a társadalom- és szociálpolitikai juttatások kiadásai.

2.3.4. A finanszírozási műveletek közül a hosszú lejáratú értékpapírok vásárlására fordított pénzeszközök a 2012. évi adatokhoz képest 48,4%-kal (25,6 milliárd forinttal) alacsonyabban teljesültek a 2013. évben, ez magyarázza az e műveletekre fordított kiadások arányának 0,7 százalékpontos visszaesését a 2012. évi tényadatokhoz képest.

A forgatási célú értékpapírok esetében a vásárlással, beváltással kapcsolatos kiadásaik 2013-ban 19,8 milliárd forintra teljesültek, amely 77%-os emelkedést jelent. (Ezen a soron a 2012. évben 11,2 milliárd forintos kiadás szerepelt.)

A továbbiakban a kiadások az ágazati elemzések keretében kerülnek részletesen kifejtésre az 5. A kiadások funkcionális alakulása című fejezetben.

2.4. Létszám és személyi juttatások

Az önkormányzati közszférában - a beszámolási információrendszer alapján - közfoglalkoztatottak nélkül összesen 187 728 fő dolgozott. Az alkalmazásban állók száma 155 876 fővel csökkent a 2012. évi - szintén közfoglalkoztatottak nélkül számított - létszámhoz képest. Ez közel 45%-os létszámcsökkenést jelent. A nagyarányú csökkenést a fentiekben már részletezett, az önkormányzati rendszerben végbement változások okozták (az igazgatási, köznevelési és szociális ágazatban bekövetkezett változások miatt pl. számos köztisztviselő került a járási hivatalokhoz, a tanárok átkerültek a KLIK-hez stb.).

A helyi önkormányzatok és intézményeik 33 063 fő köztisztviselőt, 138 656 fő közalkalmazottat, 2648 fő választott tisztségviselőt, valamint 13 361 fő egyéb bérrendszer alá tartozó dolgozót (közfoglalkoztatottak nélkül) foglalkoztattak.

Az önkormányzatok beszámolói alapján a 2013. évben kifizetett rendszeres személyi juttatás összesen 411,5 milliárd forint volt, ami mintegy 35%-kal kevesebb az egy évvel korábbinál.

Ami a keresetekre vonatkozó szabályozást illeti:

- 2013-ban az illetmények - a pedagógus-életpálya bevezetésének kivételével - központi intézkedések következtében nem emelkedtek, változatlan maradt a hatályos közalkalmazotti illetménytábla és az illetménypótlék számítási alapja (20 000 forint), valamint a köztisztviselői illetményalap (38 650 forint).

- Január 1-jétől a kötelező legkisebb munkabér (minimálbér) összege havi 98 000 forintra, a legalább középfokú iskolai végzettséget, illetőleg középfokú szakképzettséget igénylő munkakörben foglalkoztatott munkavállalók garantált bérminimuma havi 114 000 forintra emelkedett.

- 2013. szeptember 1-jétől bevezetésre került a pedagóguséletpálya-modell, amely az önkormányzati fenntartású óvodákban dolgozó óvodapedagógusok bérére és előmeneteli rendszerére is hatással volt, érezhető keresetemelkedést biztosítva számukra.

A Kormány a 2011. és 2012. évhez hasonlóan 2013-ban is döntött az adó- és járulékváltozások hátrányos hatásainak ellentételezése érdekében a kompenzáció kifizetéséről a közszférában és az egyházak közcélú tevékenységet folytató intézményeinél dolgozók számára. A kompenzáció családi adókedvezményhez kötött mértékét, az érintettek körét, kifizetésének módját kormányrendelet rögzítette. E rendelet meghatározta a kompenzáció kifizetéséhez szükséges támogatás biztosításának feltételeit, továbbá tartalmazta a foglalkoztatott családi adókedvezményre vonatkozó nyilatkozatának részletes szabályait is.

Az intézmények költségvetését a kompenzáció nem terhelte, mivel a kifizetéshez szükséges forrást, összesen 15,2 milliárd forintot a központi költségvetés - a központi költségvetés céltartaléka terhére átcsoportosított összegből - elkülönítetten biztosította (a IX. Helyi önkormányzatok támogatásai fejezetben).

3. Pénzgazdálkodás, adósságállomány, értékpapír-műveletek

A helyi önkormányzatok hó végi betétállománya - a Magyar Nemzeti Bank havi jelentései alapján - a 2013. évben 313,6 milliárd forint és 491,3 milliárd forint között mozgott, egyes hónapokban megemelkedett (pl. márciusban 491,3 milliárd forintra, szeptemberben 483,0 milliárd forintra, decemberben 466,7 milliárd forintra).

E hónapok magasabb pénzállománya főként a helyi adó számlákra és kisebb részben a gépjárműadó számlára - márciusi, illetve szeptemberi fizetési határidő miatt - befolyt nagyobb pénzösszegnek, az év végén az önkormányzatok számára juttatott jelentős összegű támogatásoknak volt köszönhető.

Az önkormányzatok jelentős összegű pénzkészlet-maradványa (473,1 milliárd forint) döntően kötelezettségvállalással terhelt. Több önkormányzatnál - főleg egyes jobb pénzügyi helyzetben lévő városoknál, ahol 2013-ban nagyobb összegű többletbevétel realizálódott - a pénzmaradványok tartalékolási szándékkal képződtek, azzal a céllal, hogy a következő évek fejlesztéseit finanszírozzák.

A helyi önkormányzatok adósságállományának tekintetében az alábbiak állapíthatóak meg. Az önkormányzatok 2013. december 31-én 459,6 milliárd forint adóssággal rendelkeztek, amely 607,5 milliárd forinttal (56,9%-kal) kevesebb a 2012. év végi adósságállománynál.

A 2013. évben végrehajtott, összesen 625,5 milliárd forint értékű önkormányzati adósságkonszolidációból a legnagyobb mértékben (38,1%-kal) a megyei jogú városok részesültek 237,9 milliárd forint értékben. Őket az egyéb városok követik 227,9 milliárd forinttal (36,5%), majd a Fővárosi Önkormányzat következik, amely összesen 104,1 milliárd forintnyi (16,6%) adósságtehertől szabadult meg. Utánuk a sorban a fővárosi kerületek önkormányzatai voltak, amelyek 43,4 milliárd forintnyi adósságtól mentesültek (6,9%). Őket a nagyközségek követik 7,1 milliárd forinttal (1,1%). Az összes önkormányzattípus közül 2013-ban a legkisebb arányt a községek konszolidációja jelentette, 5,1 milliárd forintot (0,8%), mivel döntő többségük már az előző évi, 5000 fő alatti települési adósságkonszolidációban részt vett. (2013-ban a többcélú kistérségi társulások, valamint a helyi nemzetiségi önkormányzatok nem részesültek konszolidációban.)

A pontosabb összehasonlíthatóság érdekében a 2012. évben is kiszűrésre került a 2013. évi adósságkonszolidáció összege. A 2013. évi teljes adósságállományt ekképpen összehasonlítva a korrigált 2012. évi adósságállománnyal, 18,0 milliárd forint növekedés mutatkozik. Ez feltehetően az azóta felvett hitelekből, illetve a korábban felvett hiteleknek a 2013-ban lehívásra került tételei összegéből tevődik össze. Az adósságállományt bemutató 2012-2013. évi táblázatokban nem kerültek feltüntetésre az országos nemzetiségi önkormányzatok, valamint a térségi fejlesztési tanácsok oszlopai, lévén, hogy egyik év végén sem volt adósságállományuk.

A 2013. évi adósságállományban a korrigált 2012. évihez képest a legnagyobb csökkenés a nem megyei jogú városoknál figyelhető meg 5,2 milliárd forinttal. Őket követik sorrendben a megyei jogú városok 3,0 milliárd forint, a fővárosi kerületek 2,9 milliárd forint, majd a községek 1,0 milliárd forint és a nagyközségek 0,7 milliárd forint értékű adósságcsökkenése. A megyei önkormányzatok, az önkormányzati társulások, a többcélú kistérségi társulások, valamint a helyi nemzetiségi önkormányzatok összesen 0,7 milliárd forint adósságcsökkenést értek el 2013-ban.

Ezzel szemben a fővárosnál 31,4 milliárd forinttal növekedett az adósságállomány, ami teljes mértékben a meglévő hitelszerződésekből történő lehívásból adódott.

A 2013. évi 459,6 milliárd forintnyi adósságállomány megoszlását tekintve 63,5% hitel/kölcsön állományból, 36,3% kötvényállományból, továbbá 0,2% egyéb kötelezettségállományból tevődik össze. (Ez utóbbi a pénzügyi lízing miatti kötelezettséget, valamint a váltótartozásokat foglalja magában, mindössze 1,0 milliárd forint értékben.).

4. A vagyon alakulása

4.1. A helyi önkormányzatok eszközértéke a 2013. évben 621,5 milliárd forinttal (5,5%-kal) növekedett, ezzel az év végén az eszközök állománya 11 944,2 milliárd forintot tett ki. Ezen belül a befektetett eszközök aránya 93,8%, a forgóeszközöké 6,2%.

- A befektetett eszközökön belül

= az immateriális javak, a tárgyi eszközök és az üzemeltetésre, koncesszióba átadott, illetve átvett eszközök 2013. december 31-ei nettó értéke 10 579,7 milliárd forintot tett ki (a befektetett eszközök 94,4%-a).

A tárgyi eszközök (ingatlanok, gépek, berendezések, járművek, tenyészállatok) tárgyévi nettó értékének növekedése 8,9 milliárd forint volt. A beruházások állománya a nyitó adathoz képest (533,3 milliárd forinthoz) 0,5%-kal, 536,1 milliárd forintra növekedett, a beruházási előlegek állománya pedig 20,5 milliárd forintra, 10,9 milliárd forinttal, közel 114,4%-kal növekedett.

= A (tartósan) befektetett pénzügyi eszközök 31,5 milliárd forinttal növekedtek. A 626,0 milliárd forint (tartós) pénzügyi befektetésből 580,1 milliárd forintot tettek ki a tartós részesedések, értékpapírok, bankbetétek együttesen.

Az egyéb tartós követelések (lakásvásárlás támogatása, helyi támogatás, munkáltatói támogatás lakásépítés címén nyújtott kölcsönökből) értékhelyesbítésekkel korrigált állománya 6,1 milliárd forinttal növekedett.

A befektetett eszközöket a saját tőke 95,4%-ban, a tartalékokkal együtt pedig teljes mértékben fedezte. Ezek a nyitó indexeknél (89,6%, illetve 93,7%) kedvezőbb képet mutattak.

- Az év végi forgóeszköz-állomány 738,6 milliárd forintot tett ki, ami 79,2 milliárd forinttal, 12%-kal volt magasabb a nyitó forgóeszköz-állománynál.

= A készletek december 31-ei állománya 5,0 milliárd forintot tett ki, ami 0,9%-kal kevesebb volt a nyitó készletállományhoz képest.

= A követelések 162,9 milliárd forint összege a forgóeszközök 22,1%-át tette ki, és 0,8%-kal csökkent a nyitó adathoz képest. A követelések között 49,1%-os súlyt (80,0 milliárd forinttal) az adótartozások, 17,3%-ot (28,1 milliárd forinttal) a vevők tettek ki. Az egyéb díjtartozások (32,9 milliárd forinttal) 20,2%-ot képviselnek, melyen belül a hosszú lejáratú követelésekből tárgyévi lejáratra „átvitt” követelések összege 1,0 milliárd forint volt.

= A (rövid lejáratú) értékpapírok és egyéb részesedések állománya 24,3 milliárd forintról 37,1 milliárd forintra növekedett. Ezen belül mind a részesedések, mind a forgatási célú értékpapírok állománya emelkedett.

= A pénzeszközök között a költségvetési bankszámlákon, valamint a pénztárakban lévő 479,3 milliárd forint összeg a nyitó adatnál 70,7 milliárd forinttal több volt.

= Az egyéb aktív pénzügyi elszámolások egyenlege 54,3 milliárd forintot mutat, amely mintegy 2,9 milliárd forinttal alacsonyabb függő, átfutó, kiegyenlítő elszámolásra „váró” állományt takar.

Összességében a forgóeszközök aránya a nyitó adat 5,8%-ához képest alig (6,2%-ra) változott.

Az önkormányzati vagyonmérleg eszközoldalának alakulása

 Megnevezés

 2012. XII. 31.

 2013. I. 01. nyitó

 2013. XII.31.

 Változás 2013/2013 záró/nyitó

 Megoszlás 2013.

 

 millió forintban

 %-ban

 Vagyoni értékű jogok

 7 367,2

 7 265,1

 6 552,5

 90,2

 0,1

 Szellemi termékek

 9 657,3

 9 612,7

 10 706,7

 111,4

 0,1

 Egyéb immateriális javak

 183,6

 182,4

 171,3

 93,9

 -

 Immateriális javakra adott előleg

 66,4

 67,7

 37,5

 55,4

 -

 Immateriális egyéb javak értékhelyesbítése

 0,2

 0,2

 -

 -

 -

 I. IMMATERIÁLIS JAVAK

 17 274,7

 17 128,1

 17 468,0

 102,0

 0,2

 Ingatlanok

 7 265 293,9

 7 229 895,5

 7 241 976,9

 100,2

 60,6

 Gépek, berendezések, felszerelések

 104 915,3

 104 399,3

 94 820,3

 90,8

 0,8

 Járművek

 15 491,1

 15 477,2

 14 647,4

 94,6

 0,1

 Tenyészállatok

 120,1

 119,7

 188,6

 157,6

 -

 Beruházások

 533 436,1

 533 341,8

 536 111,8

 100,5

 4,5

 Beruházásokra adott előleg

 9 573,6

 9 563,0

 20 500,4

 214,4

 0,2

 Tárgyi eszközök értékhelyesbítése

 101 643,3

 101 643,3

 95 066,1

 93,5

 0,8

 II. TÁRGYI ESZKÖZÖK ÖSSZESEN

 8 030 473,4

 7 994 439,8

 8 003 311,5

 100,1

 67,0

 Részesedések

 545 315,3

 545 382,8

 574 876,9

 105,4

 4,8

 Értékpapírok

 4 395,8

 4 395,2

 4 613,8

 105,0

 -

 Adott kölcsönök

 23 726,2

 23 631,1

 23 185,8

 98,1

 0,2

 Hosszú lejáratú bankbetétek

 2 128,1

 2 128,1

 601,0

 28,2

 -

 Egyéb hosszú lejáratú követelések

 17 700,6

 17 700,6

 23 788,5

 134,4

 0,2

 Befektetett pénzügyi eszközök értékhelyesbítése

 1 241,0

 1 241,0

 -1 115,4

 -89,9

 -

 III. BEFEKTETETT PÉNZÜGYI ESZKÖZÖK

 594 507,0

 594 478,8

 625 950,6

 105,3

 5,2

 Üzemeltetésre, kezelésre koncesszióba adott, vagyonkezelésbe vett eszközök

 2 046 605,6

 2 046 253,5

 2 541 590,6

 124,2

 21,3

 Üzemeltetésre, kezelésre átadott eszközök értékhelyesbítése

 10 962,1

 10 962,1

 17 288,1

 157,7

 0,1

 IV. ÜZEMELTETÉSRE, KEZELÉSRE KONCESSZIÓBA ADOTT, VAGYONKEZELÉSBE VETT ESZKÖZÖK

 2 057 567,7

 2 057 215,6

 2 558 878,7

 124,4

 21,4

 A/ Befektetett eszközök összesen

 10 699 822,8

 10 663 262,3

 11 205 608,8

 105,1

 93,8

 Készletek összesen

 5 310,0

 5 078,4

 5 034,6

 99,1

 -

 Követelések összesen

 164 743,7

 164 302,4

 162 925,3

 99,2

 1,4

 Értékpapírok összesen

 24 264,6

 24 280,6

 37 092,3

 152,8

 0,3

 Pénzeszközök összesen

 410 319,1

 408 584,3

 479 315,7

 117,3

 4,0

 Egyéb aktív pénzügyi elszámolás összesen

 59 489,1

 57 206,0

 54 264,3

 94,9

 0,5

 B/ Forgóeszközök összesen

 664 126,5

 659 451,7

 738 632,2

 112,0

 6,2

 ESZKÖZÖK ÖSSZESEN

 11 363 949,3

 11 322 714,0

 11 944 241,0

 105,5

 100,0

4.2. Az önkormányzatok 2013. évi vagyoni forrásai az alábbiak szerint alakultak:

- A 10 687,7 milliárd forint saját tőke 1129,6 milliárd forint emelkedés eredménye, ezzel 95,4%-ban nyújtott fedezetet a befektetett eszközökre.

- Az 546,8 milliárd forint tartalék a nyitó 436,9 milliárd forinthoz képest 25,2%-kal növekedett. Ebben szerepet játszott a tartalékok elszámolása, amely szerint a tartalékok között figyelembe kell venni a rövid lejáratú értékpapír-állomány, valamint a likvidhitel-állomány egyenlegét is.

- A passzív elszámolások nélküli kötelezettségek (609,5 milliárd forinttal) 685,5 milliárd forintra csökkentek. Ezen belül a hosszú lejáratúak 695,3 milliárd forinttal (73,9%-kal) alacsonyabbak voltak a 2013. évi adósságkonszolidáció megvalósítása miatt, a rövid lejáratúak pedig 85,7 milliárd forinttal (24,2%-kal) magasabbak.

A fejlesztési célú kötvényekkel összefüggő kötelezettségek állománya 427,0 milliárd forintról 106,6 milliárd forintra csökkent. Ez 75%-os csökkenést jelentett. A működési célú kötvénykibocsátás 35,0 milliárd forint volt, amely 27,6 milliárd forinttal (79%-kal) csökkent. A beruházási célú hitelfelvételek a nyitó 425,7 milliárd forinthoz képest 86,7 milliárd forintot tettek ki. Ez 79,6%-os csökkenést mutat.

A rövid lejáratú kölcsönök összege 1,1 milliárd forint volt, ezzel a nyitó állomány 22,3%-ára csökkentek. A rövid lejáratú hitelek állománya 196,7 milliárd forint volt, amely a nyitó állományhoz képest 55,4 milliárd forinttal, 39,3%-kal nőtt. A szállítói tartozások 72,8 milliárd forintról 78,7 milliárd forintra nőttek (8%-kal).

Az egyéb rövid lejáratú kötelezettségek 689,7 milliárd forinttal csökkentek. Ezen belül a helyi adó túlfizetésként kimutatott kötelezettségek 48,8 milliárd forintot tettek ki. A támogatási programok előlege miatti kötelezettségnél és egyéb hosszú lejáratú kötelezettségeknél is csökkenés, a hosszú lejáratú kötelezettségek következő évet terhelő törlesztőrészleteinél növekedés, a beruházási és fejlesztési hiteleknél 338,9 milliárd forintos csökkenés mutatkozik. A passzív pénzügyi elszámolások állománya 8,5 milliárd forinttal alacsonyabb (24,2 milliárd forint) a nyitó adatnál.

Általánosságban elmondható, hogy a nagyarányú kötelezettségállomány-csökkenés a 3. Pénzgazdálkodás, adósságállomány, értékpapír-műveletek fejezetben tárgyalt 2013. évi adósságkonszolidáció miatt valósult meg.

Az önkormányzati vagyonmérleg forrásoldalának alakulása

 Megnevezés

  2012. XII. 31.

  2013. I. 01. nyitó

  2013. XII. 31.

 Változás 2013/2013 záró/nyitó

  Megoszlás 2013.

 

 

 

 

 

 

 

 millió forintban

 %-ban

 Tartós tőke

 7 372 951,5

 7 266 007,8

 7 222 206,4

 99,4

 60,4

 Tőkeváltozások

 2 110 948,9

 2 178 279,9

 3 354 298,1

 154,0

 28,1

 Értékelési tartalék

 113 846,5

 113 846,5

 111 238,8

 97,7

 0,9

 D/ Saját tőke összesen

 9 597 746,9

 9 558 134,2

 10 687 743,3

 111,8

 89,4

 I. Költségvetési tartalékok összesen

 439 839,3

 436 719,9

 546 534,4

 125,1

 4,6

 II. Vállalkozási tartalék összesen

 167,9

 170,7

 266,0

 155,8

 -

 E/ Tartalékok összesen

 440 007,2

 436 890,6

 546 800,4

 125,2

 4,6

 I. Hosszú lejáratú kötelezettségek

 941 833,2

 940 676,9

 245 388,2

 26,1

 2,1

 II. Rövid lejáratú kötelezettségek

 350 821,5

 354 365,4

 440 112,5

 124,2

 3,7

 III. Egyéb passzív pénzügyi elszámolások

 33 540,5

 32 646,9

 24 196,6

 74,1

 0,2

 F/ Kötelezettségek összesen

 1 326 195,2

 1 327 689,2

 709 697,3

 53,5

 6,0

 FORRÁSOK ÖSSZESEN

 11 363 949,3

 11 322 714,0

 11 944 241,0

 105,5

 100,0

5. A kiadások funkcionális alakulása

A helyi önkormányzatok közfeladatainak ellátását az államháztartás funkcionális rendszerében a következő táblázat mutatja be:

Az önkormányzatok kiadásainak funkcionális alakulása

 

 Kiadás

 Megnevezés

 2013. évi teljesítés

 Megoszlás

 

 

 (millió forintban)

 (%-ban)

 A)

 Állami működési funkciók

 406 514,6

 16,6

 B)

 Jóléti funkciók

 1 305 805,9

 53,2

 

 Oktatás

 317 948,3

 13,0

 

 Egészségügy

 60 835,7

 2,5

 

 Társadalombiztosítási, szociális és jóléti szolgáltatás

 419 839,8

 17,1

 

 Lakásügyek, települési és kommunális szolgáltatás

 341 653,2

 13,9

 

 Szabadidős, kulturális és vallási tevékenység és szolgáltatás

 165 528,9

 6,7

 C)

 Gazdasági és egyéb funkciók 

 562 677,2

 22,9

 D)

 Államadósság-kezelés

 

 

 E)

 Funkciókba nem sorolható tételek

 179 567,2

 7,3

 ÖSSZESEN:*

 2 454 564,9

 100,0

A helyi önkormányzatok kiadásainak döntő részét, 53,2%-át a jóléti funkciók fedik le. Az önkormányzati szféra működésében szintén kulcsfontosságú igazgatási, védelmi, rendészeti közszolgáltatások stb. 16,6%, a gazdasági és egyéb funkciókban ellátott feladatok pedig 22,9% részarányt képviselnek.

A továbbiakban elsősorban egyes jóléti funkciók kerülnek részletesen áttekintésre.

Az egyes ágazatokhoz tartozó jóléti funkciók ellátásában a legtöbb változás a 2013. év elején lépett hatályba. Ezek a rendelkezések, melyek újraírták az állam és a helyi önkormányzatok között fennálló feladatmegosztás rendszerét az alapvető közszolgáltatások biztosítása terén, ugyanúgy hatással voltak az önkormányzati fenntartók költségvetésének alakulására, mint ahogy befolyásolták a központi költségvetés támogatásának szabályrendszerét.

5.1. A köznevelés területén az önkormányzati feladatstruktúra átalakítása eredményeképpen az óvodai nevelés minden település számára kötelező feladat maradt, az iskolai ellátás biztosítását illetően főszabály szerint a 3000 fő lakosságszám feletti településeken az önkormányzatoknak működtetői feladatot kell ellátniuk. Az állam feladatává vált egyúttal az iskolai pedagógusok és a szakmai munkát közvetlenül segítők bérének biztosítása, az iskolai szakmai-dologi kiadások finanszírozása, a szakképző intézmények működtetése, valamint főszabályként a 3000 fő alatti településeken az iskolák működtetése. Kötelező önkormányzati feladat továbbá a település közigazgatási területén a gyermekétkeztetés biztosítása.

A 2013. évben a finanszírozási műveletek nélküli összes kiadásokon belül a helyi önkormányzatok 317,9 milliárd forintot fordítottak köznevelési feladataikra, az előző évhez képest 58,4%-kal, 446,3 milliárd forinttal alacsonyabb összeget. Ebből a folyó kiadások, támogatások 300,5 milliárd forintot (az előző évinél 437,9 milliárd forinttal kevesebbet) tettek ki, melyből a bérkiadásokra (munkaadói járulékok nélkül) 123,9 milliárd forintot - az előző évinél 293,0 milliárd forinttal kisebb összeget - fordítottak. Ez a működési kiadások 41,2%-ának felel meg. A kiadások csökkenésének volumene a korábban önkormányzati fenntartói feladatok államhoz történő átkerülésével magyarázható.

A működési célú támogatások és pénzeszközátadások nélküli folyó kiadáson belül a járulékokkal növelt bérteher és dologi kiadás 53-47% arányban oszlott meg. A felhalmozási célokra 17,4 milliárd forintot fordítottak, amely 8,4 milliárd forinttal kevesebb az előző évi teljesítésnél. A folyó kiadások aránya az összes kiadáson belül 94,5%, a felhalmozásra elszámolt összeg pedig 5,5%-ot tett ki.

A feladatellátások újraelosztásával egyidejűleg megtörtént a fenntartók központi finanszírozásának felülvizsgálata is. Az önkormányzatok új, 2013. évtől bevezetésre került feladat alapú finanszírozási rendszere a megmaradt önkormányzati kötelező feladatok új szemléletű, a megváltozott ellátási kötelezettségekhez igazodó támogatását hivatott szolgálni.

A feladat alapú, köznevelési célú központi költségvetési támogatások óvodai nevelés esetében 124,5 milliárd forintot kitevő előirányzata a kapcsolódó folyó működési kiadásokra és támogatásokra - átlagosan - 82,3%-ban nyújtott fedezetet. A kiadások állami támogatással való fedezete 2012-ben átlagosan 56,9% volt (azaz az önkormányzati kiegészítés 43,1%-ról 17,7%-ra csökkent).

A gyermekétkeztetés tekintetében a központi költségvetés a feladatellátás megszervezésére 43,6 milliárd forintos támogatást nyújtott, az intézményi működési bevételekből további közel 37 milliárd forint bevétel származott. Így az összesen 100,4 milliárd forintos működési kiadás 80,3%-át az intézményi saját bevételek és az állami támogatások fedezték.

5.2. A szociális és gyermekjóléti, gyermekvédelmi szolgáltatások értékelése a 2013. január 1-jétől történt átalakítások, a pénzbeli és természetbeni ellátások, valamint az intézményi szolgáltatások adatainak ismertetésével kerül bemutatásra.

A pénzbeli ellátások területén az állam és az önkormányzatok közötti új feladatmegosztásnak köszönhetően a 2013. évtől a járási hivatalok állapítják meg az időskorúak járadékát, illetve az ápolási díjat. Ezek forrása - 18,3 milliárd forint - az önkormányzati fejezet helyett a Közigazgatási és Igazságügyi Minisztérium fejezetében jelent meg.

A képviselő-testületek és jegyzők által ellátott segélyezési feladatokra 2013-ban az Országgyűlés 143,4 milliárd forint költségvetési forrást irányzott elő, amelyből év közben a Kormány átcsoportosítást hajtott végre a Közigazgatási és Igazságügyi Minisztérium fejezet javára, 487,1 millió forint összegben. Az átcsoportosításra a járási hivatalok hatáskörébe tartozó szociális ellátások fedezetének megteremtése érdekében volt szükség. A kormányzati szándéknak megfelelően bővült közfoglalkoztatás miatt a segélyezett létszám év közben elmaradt a prognosztizálttól, így az előirányzatok összesen 120,0 milliárd forintra teljesültek.

A 2013. évi átalakítás az önkormányzati intézményrendszert is érintette: a fogyatékosok, pszichiátriai és szenvedélybetegek bentlakásos ellátását, illetve a gyermekvédelmi szakellátást biztosító intézmények állami fenntartásba kerültek. Az ezekhez kapcsolódó források az Emberi Erőforrások Minisztériuma fejezetbe lettek átcsoportosítva.

Az önkormányzati feladatként biztosított szociális és gyermekvédelmi, gyermekjóléti intézményrendszer keretei között 2013-ban közel 230 ezer fő ellátásáról gondoskodtak. Ez körülbelül 10 ezer fővel alacsonyabb, mint az előző évi adat; a különbség a fenti átalakításból fakad, hiszen 2013. január 1-jétől a szakellátásban az önkormányzati felelősség már csak az idősek átmeneti és tartós, valamint a hajléktalan személyek tartós bentlakásos ellátására terjed ki. Az ellátottak száma nem csökkent, egy részük a feladatok átstrukturálódása miatt már nem az önkormányzati szférában jelenik meg.

A szolgáltatások, valamint az intézmények 2013. évi működési célú kiadása összesen 163,4 milliárd forint volt, melynek közel 60%-át jelentő személyi kiadások és munkáltatói járulékok összege 96,0 milliárd forintot tett ki.

Az önkormányzatok szociális és gyermekvédelmi intézményeik dologi kiadásaira összesen 57,4 milliárd forintot fordítottak, a felhalmozási kiadások összege 7,1 milliárd forint volt (a tavalyi adathoz hasonlóan ez az ágazat összkiadásainak 4%-a). A tárgyévi költségvetési bevételek összesen 54,6 milliárd forintra teljesültek.

A kiadásokon és bevételeken belül - az állami támogatásokkal való összevethetőség érdekében - külön kell értékelni azon szolgáltatások és intézmények adatait, amelyek támogatása a központi költségvetés Helyi önkormányzatok támogatásai fejezetből történik (tehát a kötelező önkormányzati feladatok adatait). Ezek összes működési kiadása 155,8 milliárd forint, felhalmozási kiadása 6,0 milliárd forint volt. Az e feladatokhoz kapcsolódó tárgyévi saját/intézményi költségvetési bevételeik összesen 51,3 milliárd forintra teljesültek. E szolgáltatások és intézmények költségvetési támogatása 2013-ban 69,3 milliárd forint volt. Az intézmények fenntartása - a költségvetési támogatásokon és az intézményi bevételeken túl - már kisebb saját forrást igényelt a településektől, mint az előző években: míg 2012-ben közel 34%-os önkormányzati kiegészítésre volt szükség, 2013-ra ez az arány 25,5%-ra csökkent.

5.3. Az egészségügyi tevékenységhez kapcsolódó egészségügyi kiadások összege a 2013. évben 60,8 milliárd forintra teljesült. Az eredmény jelentősen eltér az előző évi tényadattól, aminek alapvető oka, hogy a városi fekvőbeteg-szakellátó intézmények állami fenntartásba kerülésének hatása 2013-ban már egész évben érvényesült.

A városi önkormányzatok fenntartásában maradtak a járóbeteg-szakellátó intézmények, valamint továbbra is az önkormányzatok kötelező feladata az egészségügyi alapellátás keretében a háziorvosi, házi gyermekorvosi, fogorvosi ellátás és a központi ügyeleti ellátás biztosítása.

A kiadási jogcímeken belül valamennyi adatban tükröződik a fent jelzett hatás. A főbb tételeket tekintve a személyi juttatások és járulékai 31,7 milliárd forintot, a dologi kiadások 23,0 milliárd forintot tettek ki, a tőke jellegű (felhalmozásra, beruházásokra, felújításra fordított) kiadások pedig 3,4 milliárd forintot.

Az ágazat az Egészségbiztosítási Alap beszámolójában kerül részletezésre.

5.4. A közművelődési és kulturális feladatok 2013-ban jelentősen eltért a korábbi évek gyakorlatától. 2012-ben része volt a települési önkormányzatok üzemeltetési, igazgatási, sport- és kulturális feladatai jogcím előirányzatának, a 2013. évben viszont a kulturális feladatokra - azon belül a kulturális javak védelmére, a muzeális intézményekre, a közművelődési és a nyilvános könyvtári ellátásra - szolgáló támogatás önállóan és kötött felhasználásúan jelent meg.

A finanszírozás rendszere követte az intézményi struktúra változását. 2013. január 1-jétől a megyei jogú városok - Pest megyében Szentendre, illetve múzeum esetében Komárom-Esztergom megyében Tata - fenntartásába kerültek a korábban állami fenntartásban (a Megyei Intézményfenntartó Központok keretében) működő megyei múzeumok és könyvtárak. A megyei múzeumi igazgatóságok tagintézményei - a helyi érdekeltségű közgyűjtemények, faluházak stb. - az érintett települési önkormányzatok fenntartásába kerültek át.

Kedvezett a szakmai elvárásoknak, hogy a könyvtári, közművelődési és múzeumi feladatok támogatására rendelkezésre álló 17,6 milliárd forintos előirányzat jelentős részének elosztása nem normatív elvek mentén történt, hanem arról az ágazat irányítását végző minisztérium rendeletben - 13/2013. (II. 14.) EMMI rendelet - dönthetett. Ennek megfelelően a szakmának lehetősége volt arra, hogy a számára fontos területekre megfelelő támogatást biztosítson.

A színházak támogatási rendszerét 2013-ban is az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény (a továbbiakban: Emtv.) határozta meg. A települési önkormányzatokat az általuk fenntartott, illetve támogatott előadó-művészeti szervezetek támogatására összesen 11,4 milliárd forint illette meg. Ez csaknem megegyezik az előző évi előirányzattal. A változás oka, hogy a szekszárdi Német Színház már a 2012. év folyamán átkerült a Magyarországi Németek Országos Önkormányzata fenntartásába, így működtetésének támogatása már nem a Helyi önkormányzatok támogatásai fejezetből történt.

A települési önkormányzatok támogatásában maradó előadó-művészeti szervezetek minősítése, valamint a művészeti ösztönző és létesítménygazdálkodási célú működtetési támogatás elosztása a szaktörvényben maghatározott szempontok szerint történt.

A központosított előirányzatok között további 880,0 millió forint segítette a feladatellátást (könyvtári és közművelődési érdekeltségnövelő támogatás, múzeumok szakmai támogatása jogcímen 780,0 millió forint, az „ART” mozihálózat digitális fejlesztésének támogatása jogcímen 100,0 millió forint).

Kulturális célokra a 2013. évben 107,7 milliárd forintot fordítottak az önkormányzatok, 15,4%-kal többet, mint az előző évben. A főbb tételeket tekintve a teljes ágazati kiadás 35%-át - 37,7 milliárd forintot - a személyi juttatások és járulékai tették ki. Dologi kiadásokra 40,7 milliárd forintot költöttek a települések, szolgáltatás vásárlására további 1,5 milliárd forintot, arányaiban összességében 11,9%-kal többet, mint személyi juttatásra. A teljes kiadás részét képezi a támogatásokra és működési célú pénzeszközátadásokra fordított 17,0 milliárd forint is. Jelentős részét az állami vállalkozásoknak és a nonprofit szervezeteknek nyújtott működési támogatás tette ki. A tőke jellegű kiadások összege - ide tartoznak a felhalmozási célú pénzeszközátadások, a tárgyi eszköz beszerzések - 10,7 milliárd forintra teljesült, ami megegyezik az előző évi összeggel. A teljes ágazat kiadásán belül a felhalmozási kiadások aránya a 2012. évhez képest csökkent, és 9,9%-ot képviselt.

A kiadások növekedését és az egyes kiadáscsoportok egymáshoz képesti arányának átrendeződését az intézményi struktúra 2013. évre történő megváltozása okozta.

5.5. A helyi önkormányzatok működésének általános támogatása

Az önkormányzati szervek (jegyző, polgármester, kivételesen ügyintéző) által ellátott államigazgatási feladatok mértéke mérséklődött, az ügyek egy jelentős része a 2013. január 1-jétől létrejött járási hivatalokhoz került. További lényeges változás volt, hogy a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) szerint a 2000 főnél kisebb önkormányzatoknak 2013-tól közös hivatalt kellett alakítani. E módosulásokhoz kapcsolódóan a korábbi állami támogatások is átrendeződtek, átalakultak.

Az önkormányzatoknál maradó feladatok nagyobb részét a klasszikus értelemben vett önkormányzati feladatok (igazgatási feladatok, településüzemeltetés, közvilágítás, helyi adóztatás stb.) tették ki. Ezen helyi közügyek ellátását 2013-ban egy - az önkormányzatok jövedelemtermelő képességétől függő - általános jellegű támogatás szolgálta, melynek főbb elemei a következők voltak:

- önkormányzati hivatal működésének támogatása: ezen a jogcímen az önkormányzati hivatal működési kiadásaihoz járult hozzá a központi költségvetés. A támogatás alapja a települések típusa és lakosságszáma alapján kialakított elismert hivatali létszám volt, amelyhez a személyi és dologi kiadások elismert átlagos költségei alapján járt forrás;

- település-üzemeltetéshez kapcsolódó feladatellátás támogatása: e jogcímen az önkormányzatok a valós kiadásaiktól függően, meghatározott mutatószámok alapján jutottak támogatáshoz a zöldterület-gazdálkodással, közvilágítással, köztemetők, illetve közutak fenntartásával kapcsolatos feladataikhoz;

- egyéb önkormányzati feladatok támogatása: az Mötv.-ben rögzített valamennyi, más jogcímen nem támogatott feladat finanszírozása történt e jogcímen, lakosságszám alapon.

Új eleme volt a támogatásnak az ún. beszámítás rendszere, amely kiegyenlítő szerepet tölt be az új önkormányzati finanszírozásban. Lényege, hogy a hivatali és település-üzemeltetési támogatások számított összegét csökkenti az önkormányzatok elvárt bevétele (2013-ban a 2011. évi iparűzési adóalap 0,5%-a).

Az önkormányzatok általános közszolgáltatások funkciócsoporton kimutatott kiadásai 393,8 milliárd forintra teljesültek. A főbb tételeket tekintve 43,9%-ot, 173,0 milliárd forintot a személyi juttatások és járulékai jelentettek, amely arányában tekintve 8,6 százalékponttal kevesebb, mint 2012-ben volt. 2013-ban a teljes kiadás 32,5%-át fordították az önkormányzatok dologi kiadásokra, a korábbi évnél magasabb összegben, 127,9 milliárd forintot. A tőke jellegű kiadások és támogatások emelkedtek, 49,2 milliárd forintról 75,8 milliárd forintra. E kiadási típuson belül 60,4 milliárd forintot költöttek beruházásra és 10,6 milliárd forintot tárgyi eszköz felújítására.

Az ágazat teljes kiadása 4,2%-kal nőtt az előző év teljesítéséhez képest. Belső arányait tekintve jelentősen átalakult - a személyi juttatásra fordított kiadás csökkent, ellenben nőtt a dologi kiadásokra fordított összeg és megváltozott a pénzeszköz átadások iránya - mindez tükrözi az önkormányzati feladatellátásban bekövetkezett változásokat.

IV. Törvényekben előírt beszámolási és tájékoztatási kötelezettségek

1. Költségvetési előirányzatok átcsoportosítása

A központi alrendszer 2013. évi költségvetési törvényben meghatározott előirányzatai módosításáról, átcsoportosításáról 2013-ban - az Országgyűlés, a Kormány, a fejezetek és az intézmények jogkörében - a következő döntések születtek:

1.1. Országgyűlés hatáskörében

A Magyarország 2013. évi központi költségvetéséről szóló 2012. évi CCIV. törvény módosításai közül négyben került sor az előirányzatok törvényi módosítására is. Ezek a következők voltak:

2013. évi XXXI. törvény a Magyarország 2013. évi központi költségvetéséről szóló 2012. évi CCIV. törvény módosításáról

A törvény módosította a központi alrendszer bevételi és kiadási főösszegét, valamint a hiány mértékét is. E szerint a bevételi főösszeg 10,0 milliárd forinttal, a kiadási főösszeg 49,5 milliárd forinttal, a hiány pedig 39,5 milliárd forinttal emelkedett.

A költségvetési törvény 1. mellékletének módosításával előirányzat került létrehozásra a települési önkormányzatok adósságkonszolidációjához kapcsolódó állami támogatásra (30,0 milliárd forint), valamint a megszűnő, egészségügyi és hozzá kapcsolódó feladatokat ellátó gazdasági társaságoktól átszállt adósság rendezésére (9,5 milliárd forint). A X. Közigazgatási és Igazságügyi Minisztérium fejezetben lévő, a közszférában foglalkoztatottak bérkompenzációját szolgáló előirányzat 10,0 milliárd forinttal csökkentésre került. Ez szolgált fedezetéül a LXIII. Nemzeti Foglalkoztatási Alap fejezet kiadási előirányzatai között megjelenő, a kötelező legkisebb munkabér- és a garantált bérminimum-emelés ágazati támogatására. Az ehhez szükséges 10,0 milliárd forintos összeggel az Alap költségvetési támogatása megemelésre került. Az 1. melléklet egyéb módosítása - a Magyar Energetikai és Közmű-szabályozási Hivatal létrehozásával kapcsolatosan - technikai jellegű címrendi változtatást tartalmazott.

2013. évi XCII. törvény a Magyarország 2013. évi központi költségvetéséről szóló 2012. évi CCIV. törvény módosításáról

A törvény a bevételi főösszeget 1,5 milliárd forinttal emelte a kiadási főösszeg változatlansága mellett, így a hiány 1,5 milliárd forinttal csökkent.

A törvényben a tisztán saját bevételből gazdálkodó Pénzügyi Szervezetek Állami Felügyelete részére 1,5 milliárd forint befizetési kötelezettség (egyensúlyjavítás érdekében végrehajtandó megtakarítás érvényesülése érdekében) került előírásra. A törvény 1. mellékletét érintő módosítás továbbá a I. Országgyűlés fejezet új címmel - Nemzeti Választási Iroda - való kiegészítése, tekintettel arra, hogy a választási eljárásról szóló 2013. évi XXXVI. törvény létrehozta a Nemzeti Választási Irodát, mint autonóm államigazgatási szervet. A Nemzeti Választási Iroda fejezeti jogosítványokkal felruházott központi költségvetési szerv, melynek költségvetése az Országgyűlés fejezeten belül önálló címet képez. A működéséhez szükséges források biztosítása a XLI. Adósságszolgálattal kapcsolatos bevételek és kiadások fejezet hiányt finanszírozó és adósságmegújító államkötvények kamatelszámolásai jogcíme kiadási előirányzatának csökkentése révén sem a kiadási főösszeget, sem pedig a hiányt nem érintette.

Ezen törvény rendelkezett továbbá arról is, hogy az ún. alkotmányos fejezeteknek irányító szervi hatáskörben, fejezeten belüli átcsoportosítással fejezeti tartalékot, illetve a I. Országgyűlés fejezetben a közszolgálati hozzájárulás alcím kiadási előirányzatából, az államháztartásért felelős miniszter hatáskörében történő átcsoportosítással Média tartalékot kell létrehozni. E tartalékok a törvény szerint az Országgyűlés határozatban adott jóváhagyásával voltak felhasználhatók, mellyel kapcsolatosan döntés nem született.

2013. évi CXLIV. törvény a Magyarország 2013. évi központi költségvetéséről szóló 2012. évi CCIV. törvény módosításáról

A törvény a központi alrendszer kiadási főösszegét és a hiány összegét is 171,0-171,0 milliárd forinttal emelte meg. Az ezt előidéző nagyobb összegű módosítások a következők voltak:

- A IX. Helyi önkormányzatok támogatásai fejezetben a települési önkormányzatok egyes köznevelési és gyermekétkeztetési feladatainak támogatása alcím kiadási előirányzata 6,9 milliárd forinttal emelkedett.

- A XI. Miniszterelnökség fejezetben a rendkívüli kormányzati intézkedések előirányzata 6,0 milliárd forinttal emelésre került, az Országvédelmi Alap viszont 84,1 milliárd forinttal csökkentésre került.

- A XIV. Belügyminisztérium fejezetben a Rendőrség cím kiadási és támogatási előirányzata több mint 1 milliárd forinttal növekedett.

- A XVII. Nemzeti Fejlesztési Minisztérium fejezet új jogcímcsoporttal, illetve alcímmel (UD rendszer működtetése és kapcsolódó feladatok, vagyoni hozzájárulás a 2001. évi XX. tv. 2. § m) pont körében) egészült ki 3,9 milliárd forintos, illetve 100,0 milliárd forintos kiadási és támogatási előirányzattal.

- A XIX. Uniós fejlesztések fejezetben EU Önerő Alap jogcímcsoport került létrehozásra 20,0 milliárd forintos kiadási és támogatási előirányzattal.

- A XX. Emberi Erőforrások Minisztériuma fejezetben a köznevelési feladatellátás és irányítás intézményei cím kiadási és támogatási előirányzata 18,5 milliárd forinttal, a közoktatási célú humánszolgáltatás és kiegészítő támogatás jogcímcsoport kiadási és támogatási előirányzata 11,1 milliárd forinttal növekedett, a fejezet kiegészült a Felsőoktatási Struktúraátalakítási Alap jogcímcsoporttal (11,0 milliárd forint), emelkedett továbbá a szociális célú humánszolgáltatások támogatása jogcímcsoport kiadási és támogatási előirányzata 4,6 milliárd forinttal.

- A XLIII. Az állami vagyonnal kapcsolatos bevételek és kiadások fejezet új jogcímmel - az MVM Zrt. tőkeemelése - egészült ki, melynek kiadási előirányzata 71,0 milliárd forint volt.

- Fentieknél kisebb összegű módosítások voltak még a XII. Vidékfejlesztési Minisztérium fejezetben, a XIII. Honvédelmi Minisztérium fejezetben, a XX. Emberi Erőforrások Minisztériuma fejezetben, valamint a XXXIII. Magyar Tudományos Akadémia fejezetben.

A fenti módosítások alapvetően az időközben megszületett más jogszabályok és kormányzati döntések végrehajtását segítették, vagy azok következményei (E.ON magyarországi gázüzletágának megvásárlásához szükséges fedezet biztosítása, az új pedagógus életpályához kapcsolódó illetményemelés ütemezett bevezetése, a nem állami köznevelési és szociális humánszolgáltatók támogatásának emelése, a szövetkezeti hitelintézetek integrációjából eredő kormányzati döntések átvezetése, az E-útdíjrendszerhez kapcsolódó többletköltségek rendezése, valamint az év közben felmerült többletköltségek (felsőoktatás, EU Önerő Alap) kezelése).

2013. évi CCVI. törvény a Magyarország 2013. évi központi költségvetéséről szóló 2012. évi CCIV. törvény módosításáról

A törvény a központi alrendszer bevételi főösszegét 135,5 milliárd forinttal, kiadási főösszegét 209,8 milliárd forinttal, a hiány összegét pedig 74,3 milliárd forinttal emelte meg.

A módosítások a következők voltak:

- Hatályát vesztette a XVII. Nemzeti Fejlesztési Minisztérium fejezetben az ezt megelőzően törvénymódosítással létrehozott vagyoni hozzájárulás a 2001. évi XX. tv. 2. § m) pont körében alcím, melynek kiadási és támogatási előirányzata 100,0 milliárd forint volt.

- A XLII. A költségvetés közvetlen bevételei és kiadásai fejezetben a magán-és egyéb jogi személyek kártérítése jogcímcsoport 35,3 milliárd forinttal megemelésre került, kiegészült továbbá a fejezet a Szövetkezeti Hitelintézetek Integrációs Alapjának támogatása alcímmel, melynek kiadási előirányzata 135,5 milliárd forint.

- A XLIII. Az állami vagyonnal kapcsolatos bevételek és kiadások fejezetben az MNV Zrt. tulajdonosi joggyakorlásával kapcsolatos kifizetések jogcím kiadási előirányzata 3,5 milliárd forinttal növekedett.

- Létrehozásra került a LXIV. Szövetkezeti Hitelintézetek Integrációs Alapja fejezet, melynek címei: a Szövetkezeti Hitelintézetek Integrációs Szervezete rendelkezésére bocsátott vagyoni hozzájárulás (kiadási előirányzata 135,0 milliárd forint), működési kiadások (0,5 milliárd forint) és költségvetési támogatás (bevételi előirányzata 135,5 milliárd forint).

Fenti módosítások rendelkeztek a Szövetkezeti Hitelintézetek Integrációs Alapja, mint elkülönített állami pénzalap költségvetésének létrehozásáról, a Szövetkezeti Hitelintézetek Integrációs Szervezete számára biztosítandó vagyoni hozzájárulás költségvetési fedezetének a megemeléséről, az Európai Bizottság 2010. június 9-i 2011/88/EU bizottsági határozatának megsemmisítése következtében a MOL Nyrt. számára visszafizetendő összeg rendezéséről, illetve lehetőséget teremtettek az állami vagyon bővítésével kapcsolatos kormányzati elképzelések megvalósítására.

A fenti törvények módosításai eredményeként a központi alrendszer bevételi főösszege 15 313,8 milliárd forintról 15 460,8 milliárd forintra, kiadási főösszege 16 155,7 milliárd forintról 16 586,0 milliárd forintra, hiánya pedig 841,8 milliárd forintról 1125,2 milliárd forintra változott.

Megemlíthető, hogy a költségvetési törvény előirányzat-módosítást nem tartalmazó módosításait az alábbi törvények tartalmazták:

- 2013. évi III. törvény Magyarország 2013. évi központi költségvetéséről szóló 2012. évi CCIV. törvény módosításáról,

- 2013. évi XI. törvény a Magyarország 2013. évi központi költségvetéséről szóló 2012. évi CCIV. törvény módosításáról,

- 2013. évi CXXIV. törvény a Magyarország 2013. évi központi költségvetéséről szóló 2012. évi CCIV. törvény módosításáról,

- 2013. évi CXXVI. törvény egyes törvények távszerencsejáték-szervezéssel összefüggő módosításáról,

- 2013. évi CCXXVIII. törvény egyes klímapolitikai és közlekedési tárgyú törvények módosításáról.

1.2. A Kormány hatáskörében

A központi alrendszerben a Kormány hatáskörébe tartozó (és egyes, a költségvetési törvény által az államháztartásért felelős miniszter hatáskörébe utalt) döntések eredményeként az év folyamán a kiadási oldalt érintően összességében 41,4 milliárd forintos előirányzat-emelés történt a bevételi előirányzatok mindössze 250,3 millió forintos növelése mellett. A főbb intézkedések a következők voltak.

Az államháztartásról szóló 2011. évi CXCV. törvény 21. § (6) bekezdése szerint a rendkívüli kormányzati intézkedésekre szolgáló tartalék felhasználásáról - a központi költségvetésről szóló törvény eltérő rendelkezése hiányában - a Kormány egyedi határozatban rendelkezik. A 2013. évi központi költségvetés rendkívüli kormányzati intézkedésekre szolgáló tartalékának (XI. Miniszterelnökség fejezet) 2013. évi eredeti költségvetési előirányzata 100,0 milliárd forintot, törvényi módosított előirányzata pedig 106,0 milliárd forintot tett ki. A Kormány 1873/2013. (XI. 25.) Korm. határozatával a visszafolyó összegekből 0,9 milliárd forinttal megemelte a rendkívüli kormányzati intézkedések előirányzatát. A fel nem használt összeg elenyésző mértékű (0,5 millió forint) volt. E tartalékfelhasználásról a rendkívüli kormányzati intézkedésekről szóló fejezet számol be részleteiben.

A 2013. évben a központi költségvetési törvényben a Különféle kifizetések céltartalékra 10,0 milliárd forintos előirányzat került beállításra a X. Közigazgatási és Igazságügyi Minisztérium fejezetben. Az államháztartásról szóló törvény 21. § (6) bekezdése szerint a céltartalékokkal a Kormány rendelkezik, ha azokról a költségvetési törvény másként nem rendelkezik. A különféle kifizetések céltartalék felhasználási céljait, az ebből részesíthetők körét, az ebből fakadó feladatokat, jogosítványokat a költségvetési törvény 5. § (2) és (3)-(4) bekezdése, valamint 25. § (2) bekezdése szabályozta. Ez utóbbi paragrafus egyes átcsoportosításokra az államháztartásért felelős minisztert hatalmazta fel (például a Prémiumévek program kifizetéseinek átcsoportosítására). Az év folyamán e céltartalékból összesen 3,9 milliárd forint összegben történtek kifizetések. Erről részletesebben a céltartalékokról szóló fejezet számol be.

A 2013. évi központi költségvetési törvényben céltartalék szolgált a közszférában foglalkoztatottak bérkompenzációjára a X. Közigazgatási és Igazságügyi Minisztérium fejezetben. A céltartalék eredeti előirányzata 89,5 milliárd forint, törvényi módosított előirányzata pedig 79,5 milliárd forint volt. Ebből a felhasználás 57,1 milliárd forintot tett ki, melynek részleteit a céltartalékokról szóló fejezet tartalmazza.

A 2013. évi központi költségvetési törvény XI. Miniszterelnökség fejezetében 400,0 milliárd forintos előirányzattal Országvédelmi Alap került beállításra a költségvetési kockázatok kivédése érdekében. A törvényi módosításokról szóló fejezetben említett 2013. évi CXLIV. törvény az Országvédelmi Alap előirányzatát 315,9 milliárd forintra csökkentette. E tartalék felhasználását a költségvetési törvény 25. § (5)-(7) bekezdése szabályozta. E szerint e tartalékot 2013. szeptember 30-át megelőzően nem lehetett felhasználni. Az Alap felhasználásáról a Kormány határozatban dönt, ha a „2013. szeptember 30-áig benyújtandó jelentésben szereplő, 2013. évre várható hiány (a továbbiakban: EDP-hiány) - a felhasználni kívánt tartalékösszeg figyelembevételével - nem haladja meg a GDP 2,7%-át”. E tartalék felhasználásáról döntés nem született.

Az államháztartásról szóló törvény 33. § (1) bekezdése alapján a központi költségvetésről szóló törvény és e törvény eltérő rendelkezése hiányában a központi költségvetési törvény által megállapított előirányzatok közötti átcsoportosításra - a nem a Kormány irányítása alá tartozó fejezetek kivételével - a Kormány egyedi határozatban volt jogosult.

Maga a 2013. évi központi költségvetési törvény is számos átcsoportosításra, illetve előirányzat-módosításra adott felhatalmazást a Kormány részére. Például a 2013. évi költségvetési törvény 18. §-ában az Országgyűlés felhatalmazta a Kormányt, hogy a LXXII. Egészségbiztosítási Alap fejezet meghatározott előirányzatai (Gyógyító-megelőző ellátás jogcímcsoport, Gyógyszertámogatás jogcímcsoport, Gyógyászati segédeszköz támogatás jogcímcsoport) között átcsoportosítson, illetve az Alap meghatározott előirányzatait (Gyógyító-megelőző ellátás jogcímcsoport 1-18. jogcímei, Gyógyszertámogatás jogcímcsoport 1. és 2. jogcímei, Gyógyászati segédeszköz támogatás jogcímcsoport 1. és 3. jogcímei) megemelje. A központi költségvetési törvény 26. §-a pedig a Nemzeti Adó- és Vámhivatal részére előirányzat-módosítást (személyi juttatások, valamint munkaadókat terhelő járulékok és szociális hozzájárulási adó kiemelt előirányzatokon) tett lehetővé meghatározott bevételi célok teljesítése esetén.

Év közben a Kormány határozatot - 1259/2013. (V. 13.) Korm. határozat - hozott a túlzottdeficit-eljárás megszüntetése érdekében szükséges intézkedésekről. A Kormány ezen határozata 1. pontjában eredetileg 68,9 milliárd forint, módosítását követően [1868/2013. (XI. 19.) Korm. határozat] 53,8 milliárd forint zárolási, illetve a jogszabály alapján nem zárolható előirányzat esetében csökkentési kötelezettségről döntött az irányítása alá tartozó fejezetek előirányzatai vonatkozásában. E Korm. határozat 3-4. pontja további zárolásokat is meghatározott, a XLIII. Az állami vagyonnal kapcsolatos bevételek és kiadások fejezetben 2,0 milliárd forintos, a XLIV. A Nemzeti Földalappal kapcsolatos bevételek és kiadások fejezetben pedig 1,0 milliárd forintos összegben. A Kormány 1968/2013. (XII. 17.) Korm. határozata 22. pontjában a zárolásokat csökkentésre változtatta. Az 1259/2013. (V. 13.) Korm. határozat 5-10. pontjai az elkülönített állami pénzalapok egyenlegjavulásával kapcsolatos intézkedéseket tartalmazták. Ebből a 9-10. pontok (Bethlen Gábor Alap és Wesselényi Miklós Ár- és Belvízvédelmi Kártalanítási Alap egyenlegjavulására vonatkozó előírások) az 1868/2013. (XI. 19.) Korm. határozat 2. pontjával visszavonásra kerültek. A határozat 6. pontját (Nemzeti Kulturális Alap egyenlegjavulására vonatkozó előírás) az 1705/2013. (X. 8.) Korm. határozat módosította, majd ezt követően a 2046/2013. (XII. 30.) Korm. határozat pedig visszavonta.

Egyes sajátos fejezetekhez (elsősorban a XLIII. Az állami vagyonnal kapcsolatos bevételek és kiadások fejezethez) a Kormány jelentősebb összegű előirányzat-maradványt csoportosított át az év folyamán.

A fenti körbe tartozó különféle intézkedésekről az általános indokolás egyes fejezetei, valamint a fejezeti indokolások adnak további tájékoztatást.

1.3. A fejezetek és az intézmények hatáskörében

A központi alrendszerben a fejezeti, intézményi hatáskörben elvégzett módosítások, átcsoportosítások 2013-ban kiadási oldalon összességében 2110,1 milliárd forintos előirányzat-növekedést eredményeztek. A bevételeket érintő módosítások, átcsoportosítások e két hatáskörben 1386,3 milliárd forintos előirányzat-emelkedéssel jártak. Ezekről a fejezeti indokolás kötetekben található részletes információ.

2. Tartalékelőirányzatok

2.1. A központi költségvetés rendkívüli kormányzati intézkedésekre szolgáló tartalékának felhasználása

A Magyarország 2013. évi központi költségvetéséről szóló 2012. évi CCIV. törvényében az Országgyűlés 100,0 milliárd forintban állapította meg a rendkívüli kormányzati intézkedések előirányzatát, melyet a Magyarország 2013. évi központi költségvetéséről szóló 2012. évi CCIV. törvény módosításáról szóló 2013. évi CXLIV. törvény 106,0 milliárd forintra módosított 2013. október 1-jei hatálybalépéssel. Az Áht. 21. § (3) bekezdése értelmében, az első félévben csak a tartalékelőirányzat 40%-áig vállalható kötelezettség. Ez az összeg 40,0 milliárd forint volt, melyből 32,1 milliárd forint átcsoportosításáról hozott döntést a Kormány. Az államháztartásról szóló törvény végrehajtásáról rendelkező 368/2011. (XII. 31.) Korm. rendelet 23. § (4) bekezdése lehetőséget ad arra, hogy a fejezetek részére visszatérítési kötelezettség mellett lehessen a tartalékból átcsoportosítani, mely összeggel - a különleges bevételek számlára történő befizetést követően - a Kormány az adott évi rendkívüli kormányzati intézkedésekre szolgáló tartalékelőirányzatát megnövelheti.

A 2012. évi kötelezettségvállalással nem terhelt előirányzat-maradványok egy részének felhasználásáról, a rendkívüli kormányzati intézkedések előirányzat megemeléséről és egyes kormányhatározatok módosításáról szóló 1873/2013. (XI. 25.) Korm. határozat 106,9 milliárd forintra módosította a rendkívüli kormányzati intézkedések 2013. évi felhasználható összegét.

A központi költségvetés rendkívüli kormányzati intézkedésekre szolgáló tartaléka terhére történt előirányzat-átcsoportosítások 35,1%-át (37,5 milliárd forint) az EMMI részére történő átcsoportosítások tették ki.

Az átcsoportosítások összegének 14,4%-a (15,4 milliárd forint) a helyi önkormányzatok támogatásaihoz, különösképpen a fővárosi közösségi közlekedés zavartalan működésének fenntartásához; 12,6%-a (13,5 milliárd forint) a pénztárgépek cseréjének és beszerzésének támogatását; 8,0%-a (8,6 milliárd forint) az egyes kiemelt sportágak 2013. évi sportágfejlesztési koncepciójának megvalósítását biztosította.

A rendkívüli kormányzati intézkedésekre szolgáló tartalék terhére átcsoportosított előirányzatokról szóló 103 kormányhatározatból 95 esetben került előírásra elszámolási és/vagy visszatérítési kötelezettség.

A 2013. évi átcsoportosításokat részletező táblázat az általános indokolás mellékletei között szerepel.

2.2. A céltartalékok felhasználása

A költségvetési törvény céltartalékként a X. Közigazgatási és Igazságügyi Minisztérium fejezet, 24. Céltartalékok címnek a 2. Közszférában foglalkoztatottak bérkompenzációja alcímén 89 528,7 millió forintot, a 3. Különféle kifizetések alcímén 10 000,0 millió forintot, összesen 99 528,7 millió forintot tartalmazott. A 2013. évi XXXI. törvény a Közszférában foglalkoztatottak bérkompenzációja alcím előirányzatát 10 000,0 millió forinttal csökkentette, így a törvényi módosított előirányzat 79 528,7 millió forintra módosult.

A Közszférában foglalkoztatottak bérkompenzációja alcímen betervezett összeg szolgált a költségvetési szerveknél és az egyházak közcélú tevékenységet folytató intézményeinél foglalkoztatottak részére a 2013. évben - jogszabály alapján - járó többlet személyi juttatások és az azokhoz kapcsolódó munkaadókat terhelő járulékok és szociális hozzájárulási adó kifizetésére.

Ennek felhasználása az alábbiak szerint alakult:

A törvényi módosított előirányzat 28,3%-a nem került felhasználásra, melynek oka, hogy a kompenzációs rendelet bonyolultságából, a számos figyelembe veendő tényezőből (pl. családi kedvezményre való jogosultság) adódóan a felhasználás nagysága nem volt nagyobb pontossággal becsülhető.

A „Különféle kifizetések” alcímen szereplő összeg nyújtott fedezetet

- a központi államigazgatási szerveknél, továbbá azok területi és helyi szerveinél a diplomás pályakezdő fiatalok munkatapasztalat szerzése támogatására,

- a prémiumévek programról és a különleges foglalkoztatási állományról szóló törvény szerinti munkáltatói kifizetésekre,

- az Állami Számvevőszékről szóló 2011. évi LXVI. törvény 21. § (1) bekezdésében meghatározott számvevői illetményalap változása miatti személyi juttatás és az azokhoz kapcsolódó munkaadókat terhelő járulékok és szociális hozzájárulási adó növekményének kifizetésére,

- a központi költségvetési szerveknél a feladatok változásával, a szervezetek, szervezetrendszerek korszerűsítésével, a feladatellátás ésszerűsítésével megvalósuló, kiadás- és költségvetési támogatás-megtakarítást eredményező létszámcsökkentések, személyi juttatások és munkaadókat terhelő járulékok és szociális hozzájárulási adó kifizetéseire.

A fentiek közül az alábbi jogcímeken és összegekkel történt az év folyamán felhasználás:

2012. évi beszerzési tilalom alóli felmentések

A 2012. és 2013. évi költségvetési hiánycél biztosításához szükséges további intézkedésekről szóló 1036/2012. (II. 21.) Korm. határozatban (továbbiakban: határozat) előírt beszerzési tilalom kapcsán az alábbi engedélyezések történtek.

A kormányhatározat 7. pontja alapján a határozat 6. pontjában előírt beszerzési tilalom alól 2013-ban 12 fejezet - KIM, KEHI, Miniszterelnökség, VM, HM, BM, NGM, NAV, NFM, KÜM, EMMI, KSH - összesen 411 felmentési kérelmet (az újraküldésekkel együtt) nyújtott be a Kincstárhoz 333 intézményt érintően.

A fejezetek a 2013. évben 22 499,4 millió forint összegű beszerzésre igényeltek engedélyt, melynek 48,5%-a személygépjármű- (10 908,9 millió forint), 47%-a informatikai eszköz (10 582,5 millió forint), 2,7%-a bútor- (595,4 millió forint) és 1,8%-a telefon- (412,6 millió forint) beszerzésre vonatkozott.

A kérelmek összegének 50,4%-a (11 333,4 millió forint) a Miniszterelnökséget vezető államtitkár által engedélyezésre került, amelyből 7175,4 millió forint informatikai eszköz, 3814,9 millió forint személygépjármű, 187,5 millió forint bútor és 155,6 millió forint telefon vásárlására vonatkozott. A kérelmek 6,5%-a (1456,2 millió forint) elutasításra került. A fennmaradó részt a folyamatban lévő kérelmek teszik ki.

A személygépjármű-beszerzésből kiemelendő az Országos Rendőr-főkapitányságnál 1200 db szolgálati és speciális bűnügyi gépjármű beszerzésére vonatkozó kérelem (5990,0 millió forint), amelyről a vizsgálat során megállapítást nyert, hogy a 2014. és 2015. években lesz esedékes, így nem tartozik a határozat hatálya alá.

A Nemzeti Adó- és Vámhivatal részére 270 darab 5-9 személyes, nyomozati, ellenőrzési és járőri feladatok ellátására szolgáló gépjármű, valamint 20 darab mikrobusz beszerzése tárgyában benyújtott 1568,7 millió forint összértékű kérelmek engedélyezésre kerültek.

A Terrorelhárítási Központ esetében a megnövekedett állományhoz és az új műveleti egységek feladatainak ellátásához szükséges 90 darab különféle gépjárműre vonatkozó 782 millió forintos igény engedélyezve lett.

A Külképviseletek Igazgatása részére benyújtott, a külképviseletek misszióvezetői, illetve szolgáltatói feladatainak ellátásához szükséges 40 darab személygépjármű beszerzésére irányuló, együttesen 501,6 millió forintos kérelmeiből 267,6 millió forint engedélyezésre került, 234,0 millió forint beszerzési kérelemről még nem született döntés.

Engedélyezésre került a Kincstár ellenőrzési feladatainak ellátásához szükséges 98 darab gépjármű-beszerzésre irányuló, 373,4 millió forint összegű igény, valamint a Miniszterelnökség részére beszerzendő felső- és középkategóriás gépkocsik és mikrobuszok tárgyában érkezett 220,0 millió forint értékű kérelem.

A Katonai Nemzetbiztonsági Szolgálat 48 darab flottaüzemeltetett, műveleti, képviseleti és terepjáró személygépjármű beszerzésére irányuló 138,0 millió forint értékű kérelme engedélyezésre került.

Az informatikai beszerzéseken belül a legnagyobb összegű kérelmet a Nemzeti Adó- és Vámhivatal nyújtotta be összesen 2259,1 millió forint értékben. Ennek döntő része engedélyezésre került. A kérelmek többek között a központi háttértároló rendszer kapacitásának növelésére és a megnövekedett terhelés miatt a rendszer működtetéséhez szükséges hardver eszközök beszerzésére és cseréjére, a külső járulék-lekérdező modul megfelelő működéséhez szükséges beszerzésre, valamint a jogszabályban meghatározott elektronikus biztonsági feltételeknek való megfeleléshez szükséges beszerzésekre irányultak. Meghatározó nagyságrendet képviselt még az intézmény több alkalmazott rendszerét (ATAR, Check Point, szolgáltatásmenedzsment, repülőtéri rendszerek) támogató szerverek beszerzése tárgyában érkezett kérelem is.

A Katonai Nemzetbiztonsági Szolgálat új székhelye informatikai hátterének kialakításához két kérelmet nyújtott be, melyből az első 660,0 millió forint értékben elutasításra került, míg a második, 800,0 millió forintos beszerzést a Miniszterelnökséget vezető államtitkár engedélyezte.

A Klebelsberg Intézményfenntartó Központ saját, illetve a hozzá tartozó 198 tankerület informatikai rendszerének és munkaállomásainak kialakítására vonatkozó, együttesen 1378,4 millió forintos kérelme engedélyezésre került.

A Közigazgatási és Elektronikus Közszolgáltatások Központi Hivatalának 1096,4 millió forint összértékű kérelmeiből 798,5 millió forint került engedélyezésre, főként informatikai tárolási rendszer konszolidálására, egységes, modern, megbízható informatikai bázis kialakítására, az Egységes Szabálysértési Nyilvántartó és Eljárás-támogató Rendszer eszközbeszerzésére.

A bútorbeszerzések közül kiemelendő tétel a Katonai Nemzetbiztonsági Szolgálat két, egyenként 65,0 millió forintos kérelme, amely engedélyezve lett. A Nemzeti Rehabilitációs és Szociális Hivatal 90,0 millió forintos kérelme még nem került elbírálásra. A Magyar Államkincstár iratanyagok elhelyezése céljából benyújtott 44,5 millió forintos beszerzése engedélyezve lett.

A telefonbeszerzési kérelmekből 181,8 millió forint a Külügyminisztérium Igazgatása részére benyújtott igény, melyet a fejezet visszavont hibás adattartalom miatt. Meghatározó tétel még a Katonai Nemzetbiztonsági Szolgálat két, egyenként 35,0 millió forintos - távbeszélőközpont-bővítésre, telefonkészülék-beszerzésre vonatkozó - kérelme, amely az elutasítást követően engedélyezésre került. Szintén engedélyezve lett az Országos Rendőr-főkapitányság 60,0 millió forint értékű, telefonközpont-beszerzésre irányuló kérelme.

A Miniszterelnökséget vezető államtitkár együttesen 11 333,4 millió forint összegben engedélyezett beszerzést, amelyből 7175,4 millió forint informatikai eszköz, 3814,9 millió forint személygépjármű, 187,5 millió forint bútor és 155,6 millió forint telefon vásárlására vonatkozott. Az engedélyezett kérelmekből a meghatározóak a fentebb már részletezett tételek.

3. Állami kezességvállalások

A 2012. évi CCIV. törvény 38. §-a alapján:

1633/2013. (IX. 10.) Korm. határozat a forgalmazási engedéllyel rendelkező pénztárgép forgalmazók forrásbevonásához egyedi állami kezességvállalásra történő felhatalmazásról

A Kormány felhatalmazta a nemzetgazdasági minisztert, hogy a magyar állam nevében 80%-os mértékű egyedi állami kezességet vállaljon a Magyar Kereskedelmi Engedélyezési Hivatal által kiadott forgalmazási engedéllyel rendelkező pénztárgép-forgalmazók által, az állami adóhatósággal online adatkapcsolatra képes pénztárgépgyártás vagy -beszerzés céljából felveendő, legfeljebb 1 éves futamidejű, forgalmazónként legfeljebb 3 milliárd forint összegű hitel tőkeösszegére. Az így vállalt állami kezesség együttes összege nem haladhatja meg a 20 milliárd forintot. Kezességvállalásra egy forgalmazó hitelfelvétele kapcsán került sor a 2014. évben.

A 2012. évi CCIV. törvény 39. §-a alapján:

E kötelezettségvállalásokat az általános indokolás mellékletei között szereplő, „Kiállítási garancia-, és viszontgarancia-vállalások a 2013. évben” című táblázat mutatja be részletesen.

A 2012. évi CCIV. törvény 40. § (1) bekezdés alapján:

A 2013. évben a tulajdonosi joggyakorló miniszter az államháztartási miniszter jóváhagyásával az MFB Zrt. 100,0 millió euró forrásbevonási szerződést kötött és 750,0 millió USD értékű kötvényt bocsátott ki. A korábbi években felvett éven túli hitelekből mintegy 700 millió euró előtörlesztést hajtott végre. Emellett ütem szerinti törlesztésekre is sor került.

A 2012. évi CCIV. törvény 41. § (2) bekezdése alapján:

1254/2013. (V. 10.) Korm. határozat az uniós támogatású projektek finanszírozási helyzetének megoldásához szükséges egyes feladatokról

A Kormány felkérte a nemzeti fejlesztési minisztert, hogy az MFB Zrt.-vel dolgoztasson ki és működtessen olyan pénzügyi terméket, amely a 2007-2013. programozási időszakban az Európai Regionális Fejlesztési Alapból, az Európai Szociális Alapból és a Kohéziós Alapból származó támogatások felhasználásának rendjéről szóló kormányrendeletben szabályozott szállítói előleg igénybevételéhez szükséges garancia megteremtését kedvező díjszabás mellett biztosítja. A legfeljebb 200 milliárd forint összegű bankgarancia-kerethez (MFB Önkormányzati Szállítói Előleg-visszafizetési Bankgarancia Program) 80%-os állami jogszabályi kezesség társul.

1976/2013. (XII. 18.) Korm. határozat a PÁPAI HÚS 1913 Kft. „cs.a.” és a PÁPA-SER Kft. „cs.a.” részére az MFB Zrt. által nyújtott hitel feltételeinek módosításáról és a Pápai Szeletelt és Darabolt Hústermékeket Csomagoló Kft. részére nyújtandó hitelről

A Kormány felkérte a nemzeti fejlesztési minisztert hogy az MFB Zrt. útján gondoskodjon arról, hogy az 1091/2008. (XII. 30.) Korm. határozat alapján a Pápai Hús 1913 Élelmiszeripari Feldolgozó Kft. és a Pápa-Ser Kft. részére folyósított hitel feltételei módosításra kerüljenek, a pápai húsipari vertikum foglalkoztatási képességének fenntartása és a térségi gazdaságfejlesztési potenciál megőrzése érdekében. A két Kft. „cs.a.” eszközeinek megvásárlásához és működtetéséhez az MFB Zrt. 80%-os jogszabályi állami kezességvállalás mellett nyújtson beruházási és forgóeszközhitelt a hitelügylet tőkeösszege felének megfelelő fedezet előírása mellett a Pápai Szeletelt és Darabolt Hústermékeket Csomagoló Kft. részére.

A 2012. évi CCIV. törvény 41. § (3) bekezdése alapján:

1806/2013. (XI. 12.) Korm. határozat az Élelmiszeripari Forgóeszköz Hitelprogram bevezetéséről

A Kormány az élelmiszeripari vállalkozások fejlesztése érdekében jóváhagyta, hogy az MFB Zrt. meghirdesse az Élelmiszeripari Forgóeszköz Hitelprogramot magyarországi cégek számára, 6 milliárd forint keretösszeggel, 2014. december 31-éig történő hitelszerződés-kötési lehetőség biztosításával. Egyetértett továbbá azzal, hogy a program kedvező feltételekkel történő végrehajtása érdekében a nemzetgazdasági miniszter az MFB Zrt.-vel árfolyam-fedezeti megállapodást kössön. A Kormány határozott továbbá arról is, hogy az MFB Fagykár 2011. Forgóeszköz Hitelprogram finanszírozásához az MFB Zrt. által forrásszerzés céljából felvett 8 milliárd forint árfolyam-fedezeti keretterhelést 2 milliárd forintra csökkentse, és a Hitelprogram finanszírozásához az MFB Zrt.-vel már megkötött árfolyam-fedezeti megállapodást ennek megfelelően módosítsa.

2010/2013. (XII. 29.) Korm. határozat az MFB Közösségi Közlekedésfejlesztés Finanszírozási Program keretösszegének megemeléséről

A Kormány a magyarországi közösségi közlekedés infrastrukturális feltételeinek fejlesztése érdekében jóváhagyta, hogy az MFB Közösségi Közlekedésfejlesztési Hitelprogram meghirdetéséről szóló 1111/2012. (IV. 12.) Korm. határozat 1. pont a) alpontja szerinti 100 milliárd forintos keretösszeg 150 milliárd forintra emelkedjen. Egyetértett továbbá azzal, hogy az 50 milliárd forint hitelprogram-emelésre a nemzetgazdasági miniszter az MFB Zrt.-vel árfolyam-fedezeti megállapodást kössön.

V. Felhatalmazások

A Magyarország 2013. évi költségvetéséről szóló 2012. évi CCIV. törvényben meghatározott felhatalmazások végrehajtásáról

A 6. § (1) bekezdésében szereplő, az MNV Zrt. által végrehajtható - az állam tulajdonában levő pénzügyi eszköz átcseréléséhez, illetve biztosítékként annak megszerzéséhez kapcsolódó - kötvénykibocsátás 903,8 millió euró névértékben valósult meg 2013-ban. E kötvénykibocsátással az állam a 2009. évben kibocsátott, Richter-részvényekre átcserélhető kötvények visszavásárlását finanszírozta. Az új, 2019. évben lejáró kötvények szintén átcserélhetőek állami tulajdonú Richter-részvényekre.

A 6. § (3) bekezdés d) pontja 20 milliárd forintos keretösszeget határozott meg az önkormányzatok térítésmentesen átadható állami vagyontárgyak összesített bruttó forgalmi értékére. A 2013. évben a Kormány 134 ingatlan ingyenes tulajdonba adásáról döntött 5,6 milliárd forint összegben.

A 6. § (6) bekezdése arra adott felhatalmazást a Kormánynak, hogy engedélyezze a NET Zrt. által vagyonkezelt állami tulajdonú ingatlanok értékesítéséből és hasznosításából származó bevételek összegének erejéig a NET Zrt. jogszabályban meghatározott feladatait finanszírozó kiadási előirányzatainak megemelését. A 2013. évben e kiadási előirányzatok megemelésére nem került sor.

A 6. § (7) bekezdése arra adott felhatalmazást az adópolitikáért felelős miniszternek, hogy engedélyezze a hatoslottó szerencsejáték játékadója 2013. évben pénzforgalmilag teljesült összege mértékéig Az Állami vagyonnal kapcsolatos bevételek és kiadások fejezet 2. cím, 2. alcím, 4. jogcím-csoport, 2. A Magyar Nemzeti Filmalap Zrt. támogatása jogcím előirányzat-túllépését. A 2013. évben a miniszter e kiadási előirányzat 463 millió forinttal történő túllépését hagyta jóvá.

A 6. § (8) bekezdése arra adott felhatalmazást a Kormánynak, hogy engedélyezze a Honvédelmi Minisztérium által vagyonkezelt, értékesítésre kijelölt állami tulajdonú ingatlanok értékesítéséből származó bevételek összegének erejéig a Magyar Honvédség technikai modernizációjára, technikai eszközeinek fenntartására és javítására szolgáló kiadási előirányzatok megemelését, vagy ilyen célú kiadási előirányzat létrehozását. A 2013. évben ilyen kiadási előirányzatok megemelésére vagy létrehozására nem került sor.

A 6. § (10) bekezdése arra adott felhatalmazást a Kormánynak, hogy engedélyezze a korábban egészségügyi célokra használt, értékesítésre kijelölt állami tulajdonú ingatlanok értékesítéséből származó bevételek összegének erejéig az Emberi Erőforrások Minisztériuma fejezetben az egészségügyi célú beruházásokat és felújításokat szolgáló kiadási előirányzatok megemelését, vagy ilyen célú kiadási előirányzat létrehozását. A 2013. évben ilyen kiadási előirányzatok megemelésére vagy létrehozására nem került sor.

A 6. § (11) bekezdése arra adott felhatalmazást a Kormánynak, hogy engedélyezze a korábban belügyi célokra használt, értékesítésre kijelölt állami tulajdonú ingatlanok értékesítéséből és hasznosításából származó bevételek összegének erejéig a büntetés-végrehajtási szervezet fogvatartotti férőhelyeinek bővítését megvalósító beruházásokat és egyéb rendészeti célú ingatlanfejlesztési projekteket szolgáló kiadási előirányzatok megemelését, vagy ilyen célú kiadási előirányzat létrehozását. A 2013. évben ilyen kiadási előirányzatok megemelésére vagy létrehozására nem került sor.

A 6. § (12) bekezdése arra adott felhatalmazást a Kormánynak, hogy engedélyezze a korábban szociális és gyermekvédelmi célokra használt, értékesítésre kijelölt állami tulajdonú ingatlanok értékesítéséből származó bevételek összegének erejéig a szociális és gyermekvédelmi célú beruházásokat és felújításokat szolgáló kiadási előirányzatok megemelését, vagy ilyen célú kiadási előirányzat létrehozását. A 2013. évben ilyen kiadási előirányzatok megemelésére vagy létrehozására nem került sor.

A 7. § (1) bekezdése az állami vagyonnal kapcsolatos bevételek és kiadások fejezet fejezeti tartalékának felhasználására adott felhatalmazást, egyedi, 500,0 millió forintot meg nem haladó mértékben miniszteri, az ezt meghaladó összeg esetében pedig Kormány hatáskörben. A 2013. évben a fejezeti tartalék felhasználása a következő célokat szolgálta:

- Az 1468/2013. (VII. 24.) Korm. határozatban a fejezeti tartalék előirányzat terhére jóváhagyott 2,2 milliárd forint összegű átcsoportosítás a többségi állami tulajdonban lévő öt regionális víziközmű-társaság együttesen 7,0 milliárd forint forrásjuttatása fedezetének megteremtését szolgálta.

- Az 1767/2013. (X. 25.) Korm. határozatban a fejezeti tartalék előirányzat terhére jóváhagyott 1092,7 millió forint összegű átcsoportosítás a regionális Közlekedési Központok részvényvásárlási kötelezettségének teljesítéséhez szükséges tőkeemelés költségvetési fedezetét biztosította.

- Miniszteri jóváhagyás alapján a fejezeti tartalék előirányzat terhére 1125 millió forint összegű átcsoportosítás történt:

= az MFB Zrt. általi tőkeemelés 500,0 millió forint

= ingatlanvásárlás 500,0 millió forint

= társasági támogatás 125,0 millió forint

A 7. § (2) bekezdésében szereplő, a Kormány jóváhagyásával történő kiadási előirányzat túllépésére nem került sor 2013-ban.

A 7. § (3) bekezdésében szereplő, az állami vagyon felügyeletéért felelős miniszter jóváhagyásával történő kiadási előirányzat átcsoportosításra együttesen 9461,0 millió forint összegben került sor 2013-ban.

A 8. § (1) bekezdése a Nemzeti Földalappal kapcsolatos bevételek és kiadások fejezet Fejezeti tartalékának felhasználására adott felhatalmazást, egyedi, 300,0 millió forintot meg nem haladó mértékben miniszteri, az ezt meghaladó összeg esetében pedig Kormány hatáskörben. A Fejezeti tartalék felhasználása a 2013. évben a következő célokat szolgálta:

- Életjáradék termőföldért 3,0 millió forint,

- Hasznosítási kötelezettség kiadásai 325,0 millió forint,

- Egyéb vagyonkezelési kiadások 322,0 millió forint,

- Tanácsadók, értékbecslők és jogi képviselők díja 350,0 millió forint,

- Összesen: 1000,0 millió forint.

A 8. § (2) bekezdésében szereplő, a Nemzeti Földalappal kapcsolatos bevételek és kiadások fejezet egyes kiadási előirányzatainak a Kormány jóváhagyásával történő túllépésére 2013-ban nem került sor.

A 18. § (1) bekezdése alapján felhatalmazást kapott a Kormány, hogy az Egészségbiztosítási Alapnál átcsoportosítást hajtson végre a Gyógyító-megelőző ellátás, a Gyógyszertámogatás és a Gyógyászati segédeszköz támogatás jogcím-csoportok között. Az év folyamán a jogcímcsoportok közötti átcsoportosításra nem került sor.

A 18. § (2) bekezdésben kapott felhatalmazás alapján a Kormány megemelte az Egészségbiztosítási Alap Gyógyító-megelőző ellátás, a Gyógyszertámogatás és a Gyógyászati segédeszköz támogatás jogcímcsoport előirányzatait [1239/2013. (IV. 26.) Korm. határozat, 1869/2013. (XI. 19.) Korm. határozat, 1872/2013. (XI. 22.) Korm. határozat].

A 19. § (1) bekezdésben kapott felhatalmazás alapján az egészségbiztosításért felelős miniszter az államháztartásért felelős miniszter egyetértésével átcsoportosításokat hajtott végre a Gyógyító-megelőző ellátás, a Gyógyászati segédeszköz támogatás és a Gyógyszertámogatás jogcímcsoporton belül.

A 19. § (3) bekezdése alapján az egészségbiztosításért felelős miniszter az államháztartásért felelős miniszter egyetértésével átcsoportosítást hajtott végre a Természetbeni ellátások céltartaléka előirányzatról a Gyógyászati segédeszköz támogatás jogcímcsoport jogcímeire.

A 20. § (1) bekezdésében kapott felhatalmazás alapján az egészségbiztosításért felelős miniszter végrehajtotta a Folyamatos gyógyszerellátást biztosító gyógyszergyártói és -forgalmazói befizetések és egyéb gyógyszerforgalmazással kapcsolatos bevételek, valamint a Szerződés szerinti gyógyszergyártói és -forgalmazói befizetések mértékéig az átcsoportosítást a Gyógyszertámogatás céltartalékról a Gyógyszertámogatás jogcímcsoporton belül a Gyógyszertámogatás kiadásai jogcímre.

A 20. § (2) bekezdése alapján a Gyógyszertámogatással, gyógyászati segédeszköz támogatással kapcsolatos ellenőrzéséből eredő visszafizetések előirányzaton befolyt bevételek összegével a Gyógyszertámogatás kiadása jogcím és a Gyógyászati segédeszköz támogatás jogcímcsoport jogcímeinek megemelésére az egészségbiztosításért felelős miniszter az államháztartásért felelős miniszter egyetértésével kapott felhatalmazást, melyre nem került sor.

A 20. § (3) bekezdése szerint a Gyógyszertámogatás kiadásai jogcím előirányzatának a Folyamatos gyógyszerellátást biztosító gyógyszergyártói és -forgalmazói befizetések és egyéb gyógyszerforgalmazással kapcsolatos bevételek, valamint a Szerződés szerinti gyógyszergyártói és -forgalmazói befizetések jogcím bevételi előirányzatán felül jelentkező többlet összegével történő megemelésére az egészségbiztosításért felelős miniszter az államháztartásért felelős miniszter egyetértésével kapott felhatalmazást, melyre nem került sor.

A 22. § (2) bekezdése alapján a többletkapacitás befogadásoktól eltérő, a Gyógyító-megelőző ellátás jogcímcsoporton belüli jogcímek szerinti célra történő felhasználásra az egészségbiztosításért felelős miniszter - az államháztartásért felelős miniszter egyetértésével - kapott engedélyt, melyre nem került sor.

A 33. § (1) bekezdésében kapott felhatalmazás értelmében a következő kormányhatározatok alapján került sor a IX. Helyi önkormányzatok támogatásai fejezeten belüli, illetve más fejezetből történő átcsoportosítással új előirányzatok létrehozására, melyek tételenkénti részletezését a fejezeti indokolás tartalmazza.

- A Kormány 1108/2013. (III. 7.) Korm. határozatában döntött a költségvetési szerveknél foglalkoztatottak 2013. évi kompenzációja érdekében a 2013. évi központi költségvetés céltartalékából a IX. Helyi önkormányzatok támogatásai fejezetbe történő előirányzat-átcsoportosításról.

- A Kormány 1295/2013. (V. 30.) Korm. határozatában döntött a Liszt Ferenc Zeneművészeti Egyetem előtti tér felújításához a rendkívüli kormányzati intézkedésekre szolgáló tartalékból történő előirányzat-átcsoportosításról.

- A Kormány 1264/2013. (V. 14.) Korm. határozatában döntött a Siklósi Vár pénzügyi nehézségeinek rendezése érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1290/2013. (V. 28.) Korm. határozatában döntött Csenger Város Önkormányzatának a temetőrongálás okozta károk helyreállítása érdekében nyújtandó támogatás biztosításához a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1399/2013. (VII. 2.) Korm. határozatában döntött a Heves Megyei Önkormányzat feladatainak támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1282/2013. (V. 24.) Korm. határozatában döntött „Szombathely a segítés városa” program megvalósításához a rendkívüli kormányzati intézkedésekre szolgáló tartalékból történő előirányzat-átcsoportosításról.

- A Kormány 1265/2013. (V. 16.) Korm. határozatában döntött Monor Város Önkormányzata feladatai támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1349/2013. (VI. 19.) Korm. határozatában döntött a nemesgörzsönyi Integrált Közösségi és Szolgáltató Tér befejezéséhez a rendkívüli kormányzati intézkedésekre szolgáló tartalékból történő előirányzat-átcsoportosításról, továbbá egyes kormányhatározatok módosításáról.

- A Kormány 1424/2013. (VII. 10.) Korm. határozatában döntött az emberi fogyasztásra szánt vízminőségéről szóló, 1998. november 3-i 98/83/EK tanácsi irányelv előírásainak megfelelő minőségű ivóvíz átmeneti biztosításának folyamatosságához szükséges előirányzat-átcsoportosításokról.

- A Kormány 1365/2013. (IV. 24.) Korm. határozatában döntött a pécsi vízmű helyzetének rendezése érdekében a IX. Helyi önkormányzatok támogatásai fejezeten belüli előirányzat átcsoportosításról.

- A Kormány 1390/2013. (VII. 1.) Korm. határozatában döntött Pécs Megyei Jogú Város működésének támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1389/2013. (VII. 1.) Korm. határozatában döntött Miskolc Megyei Jogú Város Önkormányzata feladatainak támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1611/2013. (IX. 5.) Korm. határozatában döntött a helyi önkormányzatok szociális célú tűzifavásárláshoz kapcsolódó kiegészítő támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1498/2013. (VII. 29.) Korm. határozatában döntött Oroszlány Város Önkormányzata feladatainak támogatásáról.

- A Kormány 1505/2013. (VII. 31.) Korm. határozatában döntött a fővárosi közösségi közlekedés zavartalan működésének fenntartása érdekében szükséges intézkedésről.

- A Kormány 1582/2013. (VIII. 28.) Korm. határozatában döntött egyes önkormányzati feladatok támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1564/2013. (VIII. 16.) Korm. határozatában döntött az Itthon vagy - Magyarország szeretlek kulturális program lebonyolításához a rendkívüli kormányzati intézkedésekre szolgáló tartalékból történő előirányzat-átcsoportosításról.

- A Kormány 1583/2013. (VIII. 28.) Korm. határozatában döntött a Miskolc-Lyukóvölgy városrészen áthaladó út felújítása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1674/2013. (IX. 30.) Korm. határozatában döntött a 2012. évi kötelezettségvállalással nem terhelt előirányzat-maradványok egy részének felhasználásáról és a Normafa Park kiemelt beruházással összefüggő feladatokról.

- A Kormány 1729/2013. (X. 11.) Korm. határozatában döntött a 2012. évi kötelezettségvállalással nem terhelt előirányzat-maradványok egy részének felhasználásáról és a IX. Helyi önkormányzatok támogatásai fejezet címrendi módosításáról.

- A Kormány 1770/2013. (X. 25.) Korm. határozatában döntött Jászapáti Város Önkormányzata városközpont fejlesztésének támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1862/2013. (XI. 19.) Korm. határozatában döntött a 2012. évi kötelezettségvállalással nem terhelt előirányzat-maradványok egy részének felhasználásáról, az Emberi Erőforrások Minisztériuma fejezeten belüli átcsoportosításról, valamint egyes kormányhatározatok módosításáról.

- A Kormány 1907/2013. (XII. 5.) Korm. határozatában döntött a főváros 2013-2014 telén esedékes hajléktalan-ellátási feladatainak támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 1908/2013. (XII. 5.) Korm. határozatában döntött Bicske Város Önkormányzata által a Saubermacher-Bicske Kereskedelmi és Szolgáltató Korlátolt Felelősségű Társaság megvásárlása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány az 1967/2013. (XII. 17.) Korm. határozatában döntött az Egyes önkormányzatok feladatainak támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 2050/2013. (XII. 30.) Korm. határozatában döntött Mályi Község Önkormányzata feladatainak támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 2052/2013. (XII. 30.) Korm. határozatában döntött Szakonyfalu Község Önkormányzata feladatainak támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 2001/2013. (XII. 29.) Korm. határozatában döntött Szentjakabfa Község Önkormányzata feladatainak támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

- A Kormány 2051/2013. (XII. 30.) Korm. határozatában döntött Páty Község Önkormányzata általános iskola felújításának támogatása érdekében a IX. Helyi önkormányzatok támogatásai fejezeten belüli előirányzat-átcsoportosításról.

A 77. § (1) bekezdésének a) pontjában kapott felhatalmazás alapján a Kormány megalkotta

- a költségvetési szerveknél és az egyházak közcélú tevékenységet folytató intézményeinél foglalkoztatottak 2013. évi kompenzációjáról szóló 408/2012. (XII. 28.) Korm. rendeletet,

- a központi államigazgatási szerveknél és azok helyi szerveinél alkalmazott ösztöndíjasok foglalkoztatója által igényelhető költségvetési támogatásról szóló 388/2012. (XII. 19.) Korm. rendeletet.

A 77. § (1) bekezdés b) pontjában kapott felhatalmazás alapján a Kormány megalkotta az egyes gazdálkodó szervezetek részére nyújtott 2013. évi egyedi támogatásokról, költségtérítésekről, valamint az egyéb vállalati támogatások mértékéről és felhasználási szabályairól szóló 66/2013. (III. 8.) Korm. rendeletet.

A 77. § (1) bekezdésének c) pontjában kapott felhatalmazás alapján a Kormány megalkotta a központi költségvetési szervek szociális hozzájárulási adó kedvezmények igénybevételéből eredő kiadási megtakarításai befizetésének rendjéről szóló 48/2013. (II. 21.) Korm. rendeletet.

A 77. § (1) bekezdés d) pontjában kapott felhatalmazás alapján a Kormány megalkotta a Kormány egyedi döntéseivel megítélhető regionális beruházási támogatás szabályairól és a Beruházás ösztönzési célelőirányzat felhasználásának szabályairól szóló 270/2012. (IX. 25.) Korm. rendeletet módosító, az európai uniós állami támogatásról szóló egyes uniós szabályok változásához kapcsolódóan az egyes fejlesztéspolitikai tárgyú és fejlesztéspolitikához kapcsolódó kormányrendeletek módosításáról szóló 507/2013. (XII. 29.) Korm. rendeletet.

A 77. § (1) bekezdés e) pontjában kapott felhatalmazással összefüggésben a Kormány módosította az egyházi és nem állami fenntartású szociális, gyermekjóléti és gyermekvédelmi szolgáltatók normatív állami támogatásáról szóló 213/2009. (IX. 29.) Korm. rendeletet [425/2012. (XII. 29.) Korm. rendelet].

A 77. § (1) bekezdésének f) pontjában kapott felhatalmazás alapján a Kormány megalkotta az álláshely-zárolásból eredő kiadási megtakarítások befizetésének rendjéről szóló 431/2013. (XI. 15.) Korm. rendeletet.

A 77. § (2) bekezdésének a) pontjában kapott felhatalmazás alapján megalkotásra került a 2013. évi lakossági víz- és csatornaszolgáltatás-támogatás igénylésének és elbírálásának részletes feltételeiről, valamint az egészséges ivóvízzel való ellátás ideiglenes módozatainak ellentételezéséről szóló 90/2013. (X. 7.) VM rendelet.

A 77. § (2) bekezdésének b) pontjában kapott felhatalmazás alapján megalkotásra került a települési önkormányzatok részére a nem közművel összegyűjtött háztartási szennyvíz begyűjtéséhez kapcsolódóan nyújtott támogatásról szóló 92/2013. (X. 10.) VM rendelet.

A 77. § (2) bekezdésének c) pontjában kapott felhatalmazás alapján megalkotásra került a közforgalmú, közútpótló folyami révek, kompok és az azokhoz szükséges parti létesítmények, kiszolgáló utak fenntartási, felújítási, valamint új eszköz beszerzési támogatása 2013. évi igénybevételének részletes szabályairól szóló 37/2013. (VII. 3.) NFM rendelet.

A 77. § (2) bekezdésének d) pontjában kapott felhatalmazás alapján megalkotásra került a települési önkormányzatok és társulásaik létszámcsökkentési döntéseivel kapcsolatos egyszeri költségvetési támogatás igénylésének, döntési rendszerének, folyósításának és elszámolásának részletes feltételeiről szóló 5/2013. (III. 14.) BM rendelet.

A 77. § (2) bekezdésének e) pontjában kapott felhatalmazás alapján megalkotásra került a helyi önkormányzatok és az önkormányzati társulások európai uniós fejlesztési pályázatai saját forrás kiegészítéséhez nyújtható támogatásról szóló 19/2013. (V. 22.) BM rendelet.

A 77. § (2) bekezdésének f) pontjában kapott felhatalmazás alapján megalkotásra került a települési önkormányzatok részére szociális nyári gyermekétkeztetés céljából a 2013. évben nyújtott támogatás igénylésének, döntési rendszerének, folyósításának, felhasználásának, elszámolásának és ellenőrzésének részletes szabályairól szóló 30/2013. (IV. 30.) EMMI rendelet.

A 77. § (2) bekezdésének g) pontjában kapott felhatalmazás alapján megalkotásra került az egyes önkormányzati feladatokhoz kapcsolódó fejlesztési támogatás igénybevételének részletes szabályairól szóló 8/2013. (III. 29.) BM rendelet.

A 77. § (2) bekezdésének h) pontjában kapott felhatalmazás alapján megalkotásra került az art mozihálózat digitális fejlesztésének 2013. évi támogatásáról szóló 60/2013. (VIII. 9.) EMMI rendelet.

A 77. § (2) bekezdésének i) pontjában kapott felhatalmazás alapján megalkotásra került

- a települési önkormányzatok könyvtári, közművelődési és múzeumi feladataihoz nyújtott támogatások részletes szabályairól szóló 13/2013. (II. 14.) EMMI rendelet,

- a települési önkormányzatok által fenntartott muzeális intézmények szakmai támogatásának 2013. évi szabályairól szóló 40/2013. (VI. 7.) EMMI rendelet.

A 77. § (2) bekezdés j) pont ja) alpontjában kapott felhatalmazás alapján megalkotásra került

- a 2013. évi átmeneti ivóvízellátás biztosításával kapcsolatos költségek finanszírozásának támogatásáról szóló 41/2013. (VIII. 7.) BM rendelet,

- az Itthon vagy - Magyarország, szeretlek programsorozat támogatása felhasználásának részletes szabályairól szóló 50/2013. (VIII. 27.) BM rendelet,

- a helyi önkormányzatok szociális célú tűzifavásárláshoz kapcsolódó kiegészítő támogatásáról szóló 57/2013. (X. 4.) BM rendelet.

A 77. § (2) bekezdés j) pont jb) alpontjában kapott felhatalmazás alapján megalkotásra került

- a szerkezetátalakítási tartalék felhasználásának részletes szabályairól szóló 22/2013. (VI. 11.) BM rendelet,

- a megyei önkormányzati tartalékról és a helyi önkormányzatok működőképessége megőrzését szolgáló 2013. évi kiegészítő támogatásáról szóló 39/2013. (VII. 31.) BM rendelet.

A 77. § (1) bekezdésének k) pontjában kapott felhatalmazás alapján megalkotásra került a Biztos Kezdet Gyerekházak támogatása igénylésének, döntési rendszerének, folyósításának, felhasználásának, elszámolásának és ellenőrzésének részletes szabályairól szóló 19/2013. (III. 5.) EMMI rendelet.

A 77. § (2) bekezdés l) pontja szerinti felhatalmazás alapján megalkotásra került

- az egyes sajátos közoktatási feladatok támogatása igénylésének, döntési rendszerének, folyósításának, felhasználásának, elszámolásának és ellenőrzésének részletes szabályairól szóló 43/2013. (VI. 24.) EMMI rendelet,

- az Arany János Tehetséggondozó Program, az Arany János Kollégiumi Program és az Arany János Kollégiumi-Szakiskolai Program támogatásának igénylése, döntési rendszere, folyósítása, elszámolása és ellenőrzése részletes szabályairól szóló 46/2013. (VII. 4.) EMMI rendelet,

- a nemzetiségi nevelési, oktatási feladatokhoz nyújtott kiegészítő támogatás igénylésének, döntési rendszerének, folyósításának, elszámolásának és ellenőrzésének részletes szabályairól szóló 50/2013. (VII. 15.) EMMI rendelet,

- az oktatási esélyegyenlőséget szolgáló támogatásokról szóló 54/2013. (VII. 26.) EMMI rendelet.

VI. A kormányzati szektor adóssága és hiánya az Európai Unió módszertana szerint

Az Európai Unió euróövezetben részt vevő tagállamai az integráció magas fokát, a Gazdasági és Monetáris Uniót és ezzel együtt a közös pénz bevezetését valósították meg. Bár a fiskális politika az Európai Unióban nemzeti hatáskörben maradt, az Unió hosszú távú fenntartható fejlődése és a Gazdasági és Monetáris Unió hatékony működése érdekében kialakításra kerültek azok a keretek és eljárási szabályok, amelyek egyértelmű határokat szabnak a decentralizált fiskális politikának az eurózónán belüli és kívüli tagállamokban egyaránt. Ezt hivatott garantálni a Maastrichti Szerződésbe foglalt túlzottdeficit-eljárás, valamint az ennek szigorítását és operacionalizálását jelentő Stabilitási és Növekedési Egyezmény.

A fentieken túlmenően az EU Bizottsága kezdeményezte a túlzottdeficit-eljárás keretében szolgáltatott adatok ellenőrzésével kapcsolatban a feladatok, hatáskörök és eljárási szabályok módosítását, megerősítendő a Bizottság és az Eurostat szerepét az eljárásban. A szabályozás már korábban is kétféle helyszíni ellenőrzést határozott meg: a konzultációs látogatást (dialogue visit) és a módszertani látogatást (methodological visit). Előbbi rendszeres, valamennyi tagországra kiterjedő, általában kétévente esedékes vizsgálódás, amely előre meghatározott tematika szerint párbeszédes formában tekinti át az adatszolgáltatást és annak intézményi hátterét. A módszertani látogatást a hatályos szabályozás eseti mélyvizsgálatnak tekinti, az elfogadott módosítás ennek a vizsgálatnak az elrendelését kiváltó körülményeket (pl. gyakori megváltoztatása az adatoknak, hiányos vagy nem megnyugtató válaszadás az Eurostat kérdéseire, tisztázatlan tételek a hiány- és az adósságmutató közötti eltérés levezetésében), a vizsgálat tartalmát, résztvevőit, a betekintés terjedelmét, az átadandó dokumentumokat, a vizsgált tagország kötelezettségeit igyekszik részletesebben szabályozni. A rendszeres módszertani vizsgálatok gyakoribbá válnak, és a statisztikai elszámolásokhoz felhasznált alapadatok minőségéről és megbízhatóságáról helyszíni ellenőrzéseken győződnek meg.

A csatlakozási szerződés aláírásával Magyarország vállalta, hogy amennyiben teljesíti a Maastrichti Szerződésben lefektetett konvergencia kritériumokat, bevezeti az Európai Unió közös pénzét, az eurót. Az ehhez vezető út meghatározott időszakra vonatkozó tervét tartalmazza az évente április végéig kiküldendő Konvergencia Program és Nemzeti Intézkedési Terv, a fiskális feltételek megvalósulását a félévente elkészített EDP (EDP = Excessive Deficit Procedure - túlzottdeficit-eljárás) Notifikációs jelentés. Fenti dokumentumok és adatszolgáltatások a hazaitól eltérő, uniós statisztikai szabványok által meghatározott elszámolási szabályok alapján készülnek, és az ott lefektetett fogalmakkal operálnak. Az EDP Notifikációs jelentés a nemzetközi összehasonlításra alkalmas egyenlegmutató értékének alakulását úgy mutatja be, hogy egyidejűleg a nemzeti költségvetési/államháztartási prezentációkban használatos egyenlegmutatótól való eltérésének okait, tételeit is részletezi. Az EDP Notifikációs jelentés az Eurostat, a Központi Statisztikai Hivatal és a Nemzetgazdasági Minisztérium honlapján is hozzáférhető.

Ez a fejezet a 2013. évi adatok alapján ismerteti a módszertani különbözőségeket és a kiemelt mutatók alakulását a 2013. évi zárszámadás készítésekor rendelkezésre álló statisztikai adatszolgáltatás, a 2014. évi tavaszi EDP Notifikáció alapján.

1. Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört foglal magába, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat a kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektor statisztikai fogalma szervezeti besoroláson alapul: valamely szervezet vagy beletartozik, vagy nem a kormányzati szektorba. A korábbi, statisztikai hatóságok által követett gyakorlat az volt, hogy legalább 3-5 éves tartós tendencia alapján ítélték meg az adott szervezet gazdasági magatartását és így szektorbesorolását. Jelenleg egy új szervezetet lehetőleg már megalakulásakor, az üzleti tervek alapján be kell sorolni a megfelelő szektorba.

A kormányzati szektorba sorolandó nem államháztartási szervezetek körét statisztikai munkabizottság állapítja meg, számuk 2013-ban megközelítette a kétszázhúszat. A besorolt vállalatok mellett más, jelentős támogatásban részesülő, vagy költségvetési szervi formából átalakított vállalatok megfigyelésére is sor kerül.

A statisztikai ismérvek alapján 2013-ban a kormányzati szektorba tartozó, államháztartáson kívüli legnagyobb szervezetek a következők voltak:

- Államadósság Kezelő Központ Zrt. (ÁKK Zrt.),

- Állami Autópálya Kezelő Zrt. (ÁAK Zrt.) - 2013. november 1-től Nemzeti Útdíjfizetési Szolgáltató Zrt. NÚSZ Zrt.) és a Magyar Közút Nonprofit Zrt. mint az ÁAK részbeni jogutódja,

- BMSK Beruházási, Műszaki Fejlesztési, Sportüzemeltetési és Közbeszerzési Zrt. (BMSK Zrt.),

- Duna Televízió Nonprofit Zrt.,

- Magyar Nemzeti Vagyonkezelő Zrt. (MNV Zrt.),

- MÁV-START Vasúti Személyszállító Zrt.,

- Magyar Rádió Nonprofit Zrt.,

- Magyar Televízió Nonprofit Zrt.,

- Magyar Turizmus Zrt.,

- Médiaszolgáltatás-támogató és Vagyonkezelő Alap,

- MTI Magyar Távirati Iroda Nonprofit Zrt. (MTI Zrt.),

- Művészetek Palotája Kulturális Szolgáltató Közhasznú Nonprofit Kft. (MÜPA Kft.),

- Nemzeti Eszközkezelő Zrt.,

- Nemzeti Filharmónia Ingatlanfejlesztési Kft.,

- Nemzeti Infrastruktúra Fejlesztő Zrt. (NIF Zrt.),

- Nemzeti Média- és Hírközlési Hatóság,

- Nemzeti Média- és Hírközlési Hatóság Médiatanácsa,

- Nemzeti Színház Kiemelkedően Közhasznú Nonprofit Zrt.,

- Nitrokémia Környezetvédelmi Tanácsadó és Szolgáltató Zrt.,

- Nyugdíjreform és Adósságcsökkentő Alap,

- Regionális Fejlesztési Holding Zrt.,

valamint az Eurostat döntése alapján a Szövetkezeti Hitelintézetek Integrációs Szervezete is a kormányzati szektorba került besorolásra. A NISZ Nemzeti Infokommunikációs Szolgáltató Zrt. valamint megalakulásától a Nemzeti Vasúti Pályaműködtető Zrt. a besorolás szempontjából megfigyelt szervezetek közé került.

A Központi Statisztikai Hivatal a statisztikai adatgyűjtés és a statisztikai besorolási kritériumok vizsgálata alapján gondoskodik a nonprofit szervezetek, közhasznú társaságok osztályozásáról. E szervezetek a statisztikában gazdasági működésük és finanszírozásuk jellege alapján vagy a kormányzathoz (pl. a közalapítványok), vagy a háztartásokat segítő nonprofit szervezetekhez (pl. magánalapítványok), vagy a vállalkozásokhoz (pl. a gazdasági kamarák, hasonló érdekképviseleti szervek) sorolandók. Működésük jellege alapján a kormányzathoz tartoznak a közhasznú társaságként működő szervezetek közül a közútkezelő társaság, egyes színházak, helyi televíziók, egészségügyi, szociális, oktatási intézmények, valamint volt minisztériumi háttérintézmények, kisegítő-szolgáltató intézmények. A kormányzati szektorhoz való tartozás fontos bizonyítéka, ha kizárólag vagy túlnyomórészt államháztartási forrásból működő közhasznú társaságok a minisztériumoktól, más fejezetektől közbeszerzési eljárás nélkül jutnak az általuk nyújtott szolgáltatások ellenértékéhez, vagyis támogatásban részesülnek.

Az uniós módszertan - a szervezeti kör különbözőségén túl - a számbavétel időpontját, értékét, az elszámolandó tranzakciók körét illetően is eltér az államháztartási elszámolásokhoz képest. Az alkalmazandó uniós módszertant, az ESA’95 nemzeti számla rendszert, egy uniós tanácsi rendelet tartalmazza, amely a tagsággal a magyar jogrend részévé vált.

- Elszámolandó tranzakciók köre:

= Az ESA’95 statisztikai módszertan a nyújtott kölcsönöket és visszatérülésüket, a pénzügyi befektetéseket és kivonásukat (azaz a részvény-műveleteket) figyelmen kívül hagyja.

= Egyes, pénzforgalomban nem jelentkező, pénzmozgással nem járó műveleteket kiadásként számol el, így pl. a követelések részleges elengedését, az általános számviteli előírásokhoz hasonlóan.

= A gazdasági folyamatokban megkülönbözteti a két fél kölcsönös megállapodásán alapuló tranzakciókat, ezeket lehet csak a maastrichti hiánymutatóban elszámolni, viszont a gazdasági partner nélküli eseményeket (pl. leltártöbblet, katasztrófa-veszteség) és az átértékelődés folyamatait (az ár-, árfolyamváltozásokat) nem.

- Számbavétel időpontja:

A pénzforgalmi helyett eredményszemléletű számbavételt kér, azaz a bevételeket és kiadásokat abban az időszakban számolja el, amikor a gazdasági események megtörténnek (adófizetési kötelezettség keletkezik, a jogosultság létrejön).

- Számbavétel értéke:

A tranzakciókat, az eszközöket és kötelezettségeket piaci áron értékeli.

Az ESA’95 szerinti egyenleg a fenti szervezeti körre való kiterjesztést követően és a megfelelő korrekciót alkalmazva áll elő a hazai elszámolások szerinti államháztartási egyenlegből. A másik fiskális konvergencia mutató, az ún. maastrichti adósságmutató a kormányzati szektor konszolidált bruttó adóssága névértéken, melyet az ÁKK által kimutatott központi költségvetés bruttó adósságából kiindulva, azt korrigálva, valamint a kormányzati szektorba tartozó többi alrendszer, illetve szervezet adósságát hozzáadva kaphatunk meg. A központi költségvetés ÁKK által kimutatott adósságát amiatt kell korrigálni, mert a maastrichti adósságot nem piaci értéken, hanem névértéken kell elszámolni, ebből következően a csak piaci értékkel bíró derivatívák nem részei az adósságnak, míg a névértéktől eltérő áron történt adósságkibocsátások (diszkontkincstárjegyek) állományi adatait a névértékre való átszámítással korrigálni kell.

Végül itt érdemes felhívni a figyelmet egy apró, de mégis sokszor félreértésre okot adó módszertani eltérésre: a túlzottdeficit-eljárás keretében és céljára számolt mutatók eltérésére az ESA’95 szerinti adatoktól. A különbség abból adódik, hogy az EDP kamatkiadások módszertani kategóriája kamatként (tulajdonosi jövedelemként) veszi figyelembe a pénzügyi derivatívák (swapok, forward ügyletek) kamatát, eltérően az ESA’95 nemzetiszámla-rendszer kamatfogalmától, amely ezt a tételt nem tartalmazza. Emiatt és ennek összegével tér el tehát az ESA’95 és EDP szerinti kamatkiadások és kiadások összege, valamint az elsődleges és teljes kormányzati szektor egyenlege, melynek nagyságrendje az elmúlt években a GDP 0-0,2%-a volt.

2. A kiemelt mutatószámok

Európai Uniós tagságunkkal vállaltuk az euró bevezetését, melynek fiskális kritériumaként a hiányt 3% alá, az adósságot pedig 60% alá kell csökkenteni, középtávon pedig a Stabilitási és Növekedési Egyezmény alapján meghatározott 1,5%-os strukturális deficitcélt kell teljesítenünk a GDP arányában.

Az Európai Unió jogrendje szerint a tagországoknak a túlzottdeficit-eljárás keretében évente két alkalommal - március és szeptember végéig - kell hivatalos jelentésben (Notifikáció) közölniük a két kiemelt kormányzati mutatót: a kormányzati szektor adósságát és hiányát. A határidők megegyeznek a kormányzati szektor negyedéves nemzeti számlájának közlési határidejével, így a nemzeti statisztikai hivatalok átvehették a pénzügyminisztériumoktól az első adatközlés feladatát. Ennek megfelelő változás következett be hazánkban is, 2006 tavaszától már a Központi Statisztikai Hivatal állítja össze a Notifikációs jelentést valamennyi tényidőszakra a nem pénzügyi számlák tekintetében, a Magyar Nemzeti Bank a pénzügyi számlák körében, míg a Nemzetgazdasági Minisztérium az adott évi várható értékét mind az EDP-egyenlegnek, mind a maastrichti adósságnak.

A 2014. tavaszi EDP Notifikációnak megfelelő mutatók idősora az alábbi táblázatban található a 2010-2013. évekre.

2.1. Az adósságmutató módszertana és alakulása

Az adósságmutató értékét és viszonyszámát nemcsak az adósságállomány alakulása, számbavételének módja befolyásolja, hanem az is, hogy a kormányzati szektoron belüli szervezetek milyen nagyságrendben birtokolnak ezekből az adósságokból. A költségvetési/zárszámadási prezentáció a központi költségvetés könyvi értéken nyilvántartott, hitelviszonyból származó bruttó adósságáról ad számot.

A maastrichti adósságmutató a statisztikai értelemben vett kormányzati szektor (az 1. pontban ismertetett szervezeti kör) konszolidált bruttó adósságát névértéken fejezi ki. A konszolidálás a kormányzati szektoron belüli adósságelemeket (pl. az Egészségbiztosítási Alap likviditási hitelét a Kincstártól, a helyi önkormányzatoknál lévő állampapírokat) kiszűri. A túlzottdeficit-eljárás referenciaértékeként választott adósság, egy bruttó szemléletű mutató: a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel (pl. a magyar állam Nemzetközi Valutaalappal szemben fennálló adóssága nem csökkenthető a hitelintézeteknek továbbkölcsönzött hányaddal, külföldi tartozásaink nem nettósíthatóak a külfölddel szembeni követelésekkel, pl. egyes fejlődő országoknak nyújtott kormányhitelekkel), és nem csökkenthetők a más instrumentumban fennálló követeléssel sem (például a magyar állam Európai Unióval, Nemzetközi Valutaalappal szemben fennálló hiteltartozása nem csökkenthető az MNB-nél elhelyezett tartós betéttel). A névértéken számított adósság a visszaváltáskor ténylegesen fizetendő érték szerinti számbavételt jelenti. A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkontértékpapírokat kibocsátási áron tartják nyilván, így a kibocsátási és visszaváltási értékük (névértékük) különbözete az ÁKK Zrt. által nyilvántartott értékpapír-adósságot növeli.

Az ÁKK által kimutatott adósságon (központi költségvetés bruttó adósságán) felüli, maastrichti adósságállományba beszámító jelentősebb tételek a következők:

a) A kormányzati szektorba besorolt, államháztartáson kívüli szervezetek (központi kormányzati alszektorba és önkormányzati alszektorba besorolt egyaránt, az MNV Zrt. speciális kötvénytartozása nélkül) adóssága 118,4 milliárd forintot tett ki a 2013. évi maastrichti adósság összegéből. Adósságkibocsátásra vonatkozó engedélykérelem 2013-ban nem érkezett ebből a szervezeti körből. Jelentős adósságállománnyal rendelkezik továbbra is a Médiaszolgáltatás-támogató és Vagyonkezelő Alap (57,3 milliárd forint, a székházának megvásárlására, valamint beruházási és eszközbeszerzési célokra 2012-ben felvett forinthitelből adódóan), valamint a Nemzeti Filharmónia Ingatlanfejlesztési Kft. (39,2 milliárd forint a Művészetek Palotája építésének euróban fennálló hiteltartozásából adódóan).

b) Az MNV Zrt. speciális kötvényes privatizációs technikát alkalmazott a Richter Rt.-ben fennálló 25%-os részesedésének eladására. 2004 szeptemberében ötéves lejáratú kötvény aukciós kibocsátására került sor, amely lejáratkor, 2009-ben vált átcserélhetővé részvényekre, ugyanakkor az államnak lehetősége volt a részvények előre meghatározott árfolyamon való visszavásárlására, amennyiben a befektetők a részvényre történő átcserélés mellett döntöttek. A kötvények lejáratakor az állam a részvények megtartása mellett döntött, az átcserélhető kötvények törlesztésének finanszírozására pedig egy, az előzőhöz hasonló konstrukciójú, de névértékében azt számottevően meghaladó átcserélhető kötvényt bocsátott ki. Ennek lejáratakor az állam a korábbiakkal azonos módon a részvények megtartása mellett döntött, és még az átcserélhető kötvények lejárata előtt azokat visszavásárolta, és helyettük 2019-ben lejáró új kötvényeket bocsátott ki. Az új kötvénykibocsátás 268,3 milliárd forinttal szerepelt a 2013. év végi maastrichti adósságban.

c) A Gripen repülőgépek beszerzését a statisztikai számításokban az Eurostat katonai beszerzésekre vonatkozó általános érvényű döntése alapján pénzügyi lízing módjára kell elszámolni. 2013 végén ennek adóssághatása 94,2 milliárd forint volt.

d) A MÁV Zrt.-nek a vonatkozó jogszabály értelmében joga van a közszolgáltatási szerződése szerinti indokolt, de az állam által meg nem térített költségeit állami kezesség mellett a piacról finanszírozni. 2011-ben ilyen kötvénykibocsátásra került sor 35,0 milliárd forint értékben. Az ESA ’95 szabályainak egyik alapelve a közgazdasági tartalom elsődlegessége a jogi formával szemben. Mivel ennél a tranzakciónál az állam egy vele kötött szerződés alapján indokolt költséget nem térít meg a MÁV Zrt.-nek, és a MÁV Zrt. emiatt vesz fel hitelt állami kezességgel, a tranzakció valós közgazdasági tartalmának az tekintendő, hogy az adósságot az államnak kellett volna felvennie és abból kifizetni a MÁV-nak járó költségtérítést. Az ESA ’95 szerinti elszámolásokban ennek megfelelően ezt a kötvénykibocsátást kezdetektől a kormányzati szektor adósságaként kell kimutatni. A MÁV Zrt. állami kezesség melletti, az állam által meg nem térített költséget finanszírozni kívánó forrásbevonása növeli az ESA ’95 szerinti hiányt, valamint a maastrichti adósságot a tavalyi - 2011. évi előzetes adatokban már elszámolt - 35,0 milliárd forintos meg nem térített veszteség állami kezességes finanszírozása érdekében történt MÁV-forrásbevonással azonos módon.

e) 2011-2012-ben az ÁSZ vizsgálta a felsőoktatási PPP-ket. Vizsgálatáról szóló jelentésekben tett megállapításai szerint bizonyos felsőoktatási PPP-k esetében olyan szerződésmódosításokra került sor a vizsgálatot megelőzően, mely statisztikai értelemben a rendelkezésre állási kockázat áttevődését jelentette a magánpartnerről a felsőoktatási intézményre. Az ESA’95 PPP-kre vonatkozó szabályai alapján ez az érintett PPP-beruházások átminősítését, a kormányzati szektorba való átsorolását vonta maga után. Az átminősítés a statisztikai elszámolásokban azt jelenti, hogy a becsült eszközértéknek megfelelő összegben imputált tárgyi eszközvásárlási kiadást és ezzel egyidejűleg azonos összegű imputált hitelfelvételt kell elszámolni. Az átminősítés következményeként az átminősítést követő években kifizetésre kerülő rendelkezésre állási díjakat fel kell bontani hiteltörlesztési, kamatkiadási és szolgáltatásvásárlási komponensre, amihez projektenkénti elszámolási modellt kellett kidolgozni. A fentiek szerint számított maastrichti adósság hatása ezeknek az átsorolt PPP-projekteknek 2013 végén 23,3 milliárd forint volt.

f) Magyarországon kétféle diákhitel (diákhitel 1 és diákhitel 2) érhető el, mindkettőt a Diákhitel Központ Zrt. működteti. A két diákhitel konstrukció eltérő (statisztikailag releváns) jellemzőkkel bír, ESA’95 szerinti elszámolásuk ennek következtében különböző. A diákhitel 1 konstrukciónál a hallgatók egységes kockázatközössége viseli a nemfizetés kockázatát, az önfinanszírozó és piaci konstrukcióként működik, az állami támogatás (célzott kamattámogatás) csak marginális, valamint átmeneti és meghatározott élethelyzetekhez kötött, annak közvetlenül nincs hatása sem a hazai költségvetési, sem az uniós elszámolás szerinti ún. ESA’95/EDP szerinti egyenlegre, továbbá az nem növeli sem az államadósságot [Magyarország gazdasági stabilitásáról szóló 2011. évi CXCIV. törvény (a továbbiakban: Gst.)] szerinti adósságot), sem a maastrichti adósságot. (Közvetve, a diákhitel 1 konstrukcióhoz átmenetileg és meghatározott életkörülmények (tgyás, gyes, gyed) között igénybe vehető célzott kamattámogatás rontja mind a költségvetési, mind az ESA’95/EDP szerinti egyenleget, annak finanszírozása pedig növeli az államadósságot és a maastrichti adósságot.)

A diákhitel 2 konstrukció esetében a fenti, diákhitel 1 kapcsán tett megállapítások nem érvényesek. A konstrukció teljes kockázata az államnál csapódik le, ezért azt az ESA’95 szabályai értelmében át kell futtatni a kormányzati számlákon, így a konstrukció keretében kihelyezett teljes hitelállomány növeli a maastrichti adósságot (az államadósságot azonban nem). A konstrukcióhoz kapcsolódó általános kamattámogatás mint kiadás rontja mind a költségvetési, mind az ESA’95/EDP szerinti egyenleget, a kamattámogatás finanszírozása pedig emeli az államadósságot és a maastrichti adósságot. A meglévő diákhitel 1 konstrukció statisztikai megítélésében és a Diákhitel Központ Zrt. szektorbesorolásában (pénzügyi vállalat) a diákhitel 2 bevezetése nem okozott változást. A két konstrukció eltérő jellemzői miatt kimutatásaik elkülönítésre kerültek (önálló szerződés-nyilvántartás, elkülönült kockázatközösségek, költségek megbontása). A két terméket igénybe vevők két kockázatközösséget képeznek, azaz a két konstrukció hitelfelvevői között „keresztfinanszírozás” nincs, nem viselik egymás hitelezési kockázatát. A várható hitelezési veszteségeket fedező kockázati prémium számítása céljából így a két külön kockázatközösségre elkülönített aktuáriusi kockázati modell készül, mely alapján a megképzendő kockázati céltartalék is külön kerül kalkulálásra és nyilvántartásra. A diákhitel 2 fentiek szerinti hatása a maastrichti adósságra 2013 végén 4,1 milliárd forint volt.

g) A kormányzati szektor adósságába beletartoznak a helyi önkormányzatok hitelviszonyon alapuló tartozásai, valamint a központi költségvetés által biztosított megelőlegezések (utóbbiak azonban konszolidálásra kerülnek kormányzati szinten), míg az önkormányzatoknál eszközként felhalmozott állampapírok állománya csökkenti a kormányzati szektor egészének adósságát. Az önkormányzati adósságkonszolidáció harmadik lépésének eredményeként 2013 végén az önkormányzati alszektor nem konszolidált adóssága - a besorolt államháztartáson kívüli szervezetek 7,5 milliárd forint adósságát is beleértve - 465,7 milliárd forintot tett ki, az előző évhez képest 605,9 milliárd forinttal csökkent. Az önkormányzatok állampapírkészletét és kincstári betétállományát, valamint más önkormányzati hitelviszonyon alapuló kapcsolatok hatását kiszűrve az önkormányzati alszektor nettó hozzájárulása a 2013 végi maastrichti adóssághoz 433,6 milliárd forint. A 2011 végén megvalósult 198,0 milliárd forint összegű, megyei önkormányzatokat tehermentesítő állami adósságátvállalást követően 2012-ben a költségvetés az 5 ezer fő alatti települések fennálló adósságának törlesztéséhez biztosított 73,7 milliárd forint támogatást. 2013-ban az 5 ezer fő feletti települések adósságának 40-70% között differenciált konszolidációjára került sor: ebből - tranzakciós árfolyamon - 592,6 milliárd forint összegben állami adósságátvállalás valósult meg, az önkormányzatok általi előtörlesztést 36,3 milliárd forint költségvetési támogatás biztosította.

h) A társadalombiztosítási alapoknak a Kincstári Egységes Számláról nyújtott likviditási hitel év végi állománya, valamint az év végi megelőlegezések is az alrendszer adósságaként vannak kimutatva az uniós statisztikában, a kormányzati szinten konszolidált adósságot azonban nem érintik. A TB-alapok adóssága 2013 végén 13,3 milliárd forint volt, mely teljes egészében a központi költségvetéssel szemben állt fenn.

i) A 2008 végén nemzetközi pénzügyi szervezetekkel kötött hitelszerződés alapján lehívott összegek mindenkori állománya, mint maastrichti adósságot növelő tényező kerül elszámolásra. A fentiekben kifejtettek értelmében a maastrichti adósság egy bruttó, névértéken számított adósságkategória, a statisztikai adatszolgáltatásban az nem csökkenthető e nemzetközi hitelcsomagból lehívott összegből még azzal a résszel sem, mely nem kerül elköltésre, hanem betétben van elhelyezve, vagy tovább van kölcsönözve bankoknak. Emiatt a fenti táblázat alján csak mint korrekciós tényező jelenik meg az IMF/EU-hitel el nem költött (betétben elhelyezett, bankoknak továbbkölcsönzött) része, illetve az ezzel csökkentett maastrichti adósság mint korrigált adósságmutató jelenik meg, melynek értéke 2013 végén 23 068,0 milliárd forint, a GDP 79,2%-a volt, mely ebben az évben először volt azonos a maastrichti adóssággal a korrekciós tényező nullára csökkenése okán.

2.2. A hiánymutató módszertana és alakulása

A maastrichti (EDP) hiánymutató és az államháztartási törvényben meghatározott deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből adódik, de más jellegű tételek is meghatározzák azt.

A 2013. évi elszámolásokat is befolyásoló jelentősebb tételek a következők:

a) A Gripen-szerződés keretében 14 repülőgép NATO-kompatibilissé tétele vált lehetővé, ezzel párhuzamosan folyamatban van a földi irányítási és más kiszolgáló rendszerek kiépítése. A magyar fél oktatási-képzési szolgáltatásokat is igénybe vesz, a gépek tulajdonjoga azonban a svéd partnernél marad. A rendelkezésre állás időpontjától kezdődően eredetileg 10 éves bérleti periódus indult, melyet 2012-ben további 10 évvel hosszabbítottak meg, mely időszak a szakértők szerint mintegy kétharmada a repülőgépek átadás időpontjában kalkulálható hasznos élettartamának. Ezen ismérvek alapján az ügylet szolgáltatás-vásárlással kombinált bérletnek tűnhet, de az Eurostat munkadöntést hozott valamennyi hosszú lejáratú szerződéses konstrukcióban megvalósuló katonai eszköz beszerzésére/bérletére. A döntés értelmében minden esetben vásárlásként kell elszámolni az ilyen ügyleteket, mégpedig abban az időpontban, amikor az eszközöket a kormányzat birtokba veszi. Ez azt jelenti, hogy a teljes bérleti időszakban a folyó (képzési, fenntartási, rendszerirányítási stb.) költségek folyamatosan, míg egy-egy nagyobb összegű kormányzati kiadás a gépek statisztikai „beszerzéseként” 2006-2007-ben jelentkezett. A repülőgépek beérkezése előtti időszakban ténylegesen kifizetett lízingdíjakból a repülőgépekre jutó rész előlegfizetésnek tekintendő. A beérkezés éveiben a statisztikai „vételár” és az előleg különbözeteként hitelfelvételt is könyvelni kell (a pénzügyi lízing mintájára), majd a beérkezést követő időszakban a lízingdíj meghatározott része a statisztikai hitelfelvétel törlesztésére fordítandó. 2013-ban ez 5,9 milliárd forint egyenlegjavulást eredményezett, míg a maastrichti adósságállományban 94,2 milliárd forintot tett ki, és folyamatosan csökken a következő években is a lízingdíjban foglalt törlesztési komponenssel.

b) Az Eurostat módszertani határozatot adott ki 2005 februárjában az EU-források elszámolásáról, miután igen eltérő gyakorlatot tárt fel a tagországoknál. A módszertani döntés elvi lényege, hogy az uniós források nem befolyásolhatják a kormányzat egyenlegét, ugyanakkor a kormányzat bevételei és kiadásai között csak a kormányzati egységek mint végső kedvezményezettek által felhasznált források vehetők számításba. A kormányzati szektoron kívüli felhasználás pénzügyi műveletnek, nem ESA-kiadásnak és -bevételnek tekintendő, e tételeket a központi költségvetésben elszámolt bevételekből és kiadásokból azonos összeggel kell kivonni. Az Eurostat továbbá - szokásos kétévenkénti látogatása során - javasolta hazánknak, hogy az egyedi uniós jóváhagyást igénylő ún. nagyprojektek esetében, a döntést megelőzően szakértői becsléssel határozzuk meg és számoljuk el bevételként az adott évi kiadásokból későbbiekben nagy valószínűséggel EU-forrásból megtérülő részt, ezzel biztosítva az eredményszemléletű számbavételt és minimalizálva a későbbi statisztikai felülvizsgálatok nagyságát. Ugyanez a módszer érvényesítendő a programzárásokhoz kapcsolódó, kötelezően hazai finanszírozású utolsó részletek elszámolásánál, illetve egyéb, több év múltával megtérülő uniós források esetében is. Az eredményszemléletesítés összege a tavaszi EDP Jelentés összeállításakor rendelkezésre álló előzetes adatokra épül, melyek a zárszámadási tényadatok alapján - több éves tapasztalat szerint - rendre módosulnak.

A Magyarország számára a 2007-2013 programozási időszakban rendelkezésre álló európai uniós források maradéktalan felhasználásának elősegítése érdekében 2013 nyarán módosításra került az Európai Regionális Fejlesztési Alapból, az Európai Szociális Alapból és a Kohéziós Alapból származó támogatások felhasználásának rendjéről szóló 4/2011. (I. 28.) Korm. rendelet, melynek következtében lehetővé vált az Operatív Program (továbbiakban: OP) számlák közötti átcsoportosítás a kohéziós források felhasználása és költségvetési elszámolása érdekében.

A 2013. év szeptemberében a Bizottság az ún. „Mérnökügy” kapcsán 5%-kal csökkentette az érintett szerződések kifizetéseinek uniós forrását visszamenőlegesen is. A Nemzeti Fejlesztési Ügynökség adatszolgáltatása alapján a megállapodást megelőző kifizetések következtében a költségvetésben a közösségi hozzájárulás rendezés (KHR) összegeinek 5%-kal való csökkentéseként 2013-ban 43,9 milliárd forint egyenlegrontó korrekció eredményszemléletű elszámolására került sor, az uniós módszertan előírásai alapján a korrekcióra vonatkozó döntés időpontjában. 2013 decemberében a Bizottság engedélyezte két folyamatban lévő operatív program - a KEOP és a TÁMOP - elszámolásának átállítását közköltség (public cost) alapú elszámolásról teljes költség (total cost) alapú elszámolásra. Az átállítás eredményeként - az NFÜ adatszolgáltatása alapján - a döntés időpontjáig történt kifizetésekhez kapcsolódóan összesen 34,6 milliárd forint Bizottság általi megtérítés javítja a 2013. évi eredményszemléletű egyenleget.

A programok utolsó fázisában a kötelező hazai megelőlegezések és a Bizottság által átutalt utólagos megtérítések, valamint az évek közötti kisebb áthúzódások 4,5 milliárd forinttal kisebb összeget eredményeznek a 2013. ESA-bevételekben. Az EU költségvetésébe történő 2013. évi befizetési kötelezettség egy részének az EU döntése alapján előírt 2014. évi pénzforgalmi teljesítése 0,5 milliárd forinttal rontja a 2013. évi egyenleget, 2014-ben pedig javítja.

c) A kormányzati szektorba besorolt vállalatok 2013-ban pozitívan befolyásolták az egyenleget, a nonprofit szervezetek azonban jelentős, közel 14 milliárd forintot meghaladó hiányt értek el. A társaságok közül jelentős, 10,0 milliárd forintot meghaladó többlettel zártak a médiairányító szervezetek (a Nemzeti Média- és Hírközlési Hatóság, a Médiatanács és a Médiaszolgáltatás-támogató és Vagyonkezelő Alap), a Nemzeti Infrastruktúra Fejlesztő Zrt. (16,6 milliárd forint), az Állami Autópálya Kezelő Zrt./Nemzeti Útdíjfizetési Szolgáltató Zrt. (2,7 milliárd forint), valamint a Nemzeti Filharmónia Ingatlanfejlesztési Kft. (5,1 milliárd forint). Nagyobb, 1 milliárd forintot megközelítő hiánnyal csak a MÁV-START Zrt. zárt. A többi társaság egyenlegre gyakorolt hatása mérsékelt volt. Összességében a kormányzati szektorba besorolt vállalatok, nonprofit szervezetek és költségvetésen kívüli alapok egyenlege 172,7 milliárd forint volt, melyben meghatározó nagyságrendű a Szövetkezeti Hitelintézetek Integrációs Szervezetének (SZHISZ) nyújtott 135,0 milliárd forint költségvetési juttatás. Mivel az Eurostat az SZHISZ kormányzati szektorba sorolása mellett foglalt állást, az összeg nem befolyásolja a kormányzati szektor egyenlegét (a központi költségvetés hiányát és a besorolt szervezetek többletét azonos összeggel növeli).

d) Az SZHISZ-nek juttatott összegen túl az uniós módszertan szerinti hiányt nem növelő nagy összegű tőkeemelés volt 2013-ban a Magyar Villamos Művek Zrt.-nek nyújtott - a földgáz üzemág cégvásárlásaihoz való hozzájárulásként végrehajtott - 71,0 milliárd forint, valamint a Széchenyi Bank és a Gránit Bank tőkeemelése összesen 5,6 milliárd forint összegben.

e) A magánnyugdíj-pénztári tagok TB-be történő visszalépésének következményeként, illetve magánnyugdíjpénztárak megszűnéséhez kapcsolódóan a Nyugdíjreform és Adósságcsökkentő Alaphoz átkerülő vagyonérték 2013-ban 9,9 milliárd forint volt. A társadalombiztosítási rendszerbe visszalépők vagyoni portfoliója egy hagyományos felosztó-kirovó társadalombiztosítási rendszerbe került át, amelynek elszámolásában az ESA’95 uniós statisztikai módszertan nem értelmezi a tőkefedezeti rendszerben kimutatott vagyoni elemeket és nyugdíjkötelezettségeket. Ezért végleges, viszonzatlan vagyongyarapodásként, vagyis maastrichti egyenleget javító bevételként értelmezi a vagyoni portfolió állam általi átvételét. A 2014 szeptemberétől alkalmazandó ESA’2010 módszertan ezen változtat, a vagyonátvétel időpontjában könyvelt egyszeri egyenlegjavító bevétel helyett, mert azt a jövőben járulékfizetési előlegnek kell tekinteni, a ténylegesen nyugdíjkifizetésre történt felhasználás időpontjában, időben eloszlatva kell elszámolni a vagyonátvétel bevételét.

f) A 2013. évi gyorsjelentésekből kiderült, hogy a költségvetési szervek áru- és szolgáltatás-vásárlásból származó szállítói tartozás állománya 29,9 milliárd forinttal csökkent a 2012. év végi állományokhoz képest. Az önkormányzatoktól átvett feladatokkal és intézményekkel a fennálló tartozások is alrendszert váltanak, ennek nem számszerűsített hatása is megjelenik a központi költségvetési szervek tartozás-állományának 25,8 milliárd forintos növekedésében. Az önkormányzati alrendszerben a tartozásállomány 4,1 milliárd forinttal csökkent. A központi költségvetési szervek lejárt szállítói tartozása a 2013. év végén 62,0 milliárd forintot tett ki, ami 5,6 milliárd forintos növekedést jelentett az előző évhez képest, melyben szerepet játszott, hogy a kórházak, egészségügyi intézmények lejárt tartozásaik csökkentésére egyszeri TB-támogatásban részesültek. Az önkormányzati alrendszer lejárt tartozásainak állománya a gyorsjelentés alapján 22,4 milliárd forintot tett ki, az előző év végi állományhoz képest 3,0 milliárd forinttal csökkent.

g) Érinti a kormányzati szektor hiányát és adósságát egy korábbi MEHIB-Eximbank-BTA kazah bank közötti összetett ügylet, melynek a pénzforgalmi költségvetésben megjelenő tételein túl 1,06 milliárd forint nettó ESA-egyenleg javító és 7,4 milliárd forint adósságnövelő hatása volt a 2013. évi adatokban.

h) A Nemzeti Média és Hírközlési Hatóság (NMHH) 2011 augusztusában kiírt, 2012 januárjában elbírált, majd a Kúria 2013. február 26-ai döntésével érvénytelenül lezárult pályázatának 2012 februárjában a költségvetésbe befizetett, 2012 végén letéti számlára helyezett 43,9 milliárd forint összege visszautalásra került. Az uniós statisztikai elszámolásban az Eurostat-tal folytatott konzultáció eredményeképpen a 2012-ben befolyt frekvenciahasználati árverési díjból a három meglévő szolgáltató által fizetett 33,9 milliárd forint eredményszemléletben a 2012. évi kormányzati bevételeket gazdagította, miután - a bírósági eljárás menet közbeni döntései ellenére - a szolgáltatók a frekvenciákat folyamatosan használták, így gazdasági értelemben a frekvenciahasználati jog birtokosai voltak. Az NMHH 2013 szeptemberében a három jelenlegi szolgáltatóval kötött hatósági szerződésben a frekvenciahasználati jogok 2022-ig történő meghosszabbításáról állapodott meg. A szolgáltatók a frekvenciahasználati jogok hosszabbításának ellenértékeként egyszeri 110,9 milliárd forintot fizettek 2013 novemberében, mely eredményszemléletben a 2013. évre elszámolandó bevétel.

i) 2013-ban 14,6 milliárd forint értékben történt ún. EUA típusú uniós rendszerben szabályozott szén-dioxid kvóta értékesítése, tőzsdei úton, ebből 4,4 milliárd forint a II. kereskedési periódushoz (2008-2012), 10,2 milliárd forint pedig a III. kereskedési periódushoz (2013-2020) kapcsolódik. Az uniós tagországok 2013 áprilisáig értékesíthették a II. periódusra érvényes, az ingyenes kiosztás után megmaradt, felesleges kvótáikat. A kvótakereskedelem tranzakcióinak statisztikai elszámolására - többéves ENSZ-OECD-EU-IMF egyeztetés eredményei alapján - az Eurostat 2013 februárjában iránymutatást adott ki, különösen az ún. „cap and trade” rendszerek elszámolására, ilyen az európai rendszer is: limitált szén-dioxid-kibocsátás a kvóták kereskedelmével. Az iránymutatás értelmében a szén-dioxid-kibocsátásért a kibocsátó vállalatnak termelési adót kell fizetnie, amely adó megfizetése „természetben”, a kvóták leadásával történik. Az adófizetést eredményszemléletben a kvótaleadás időszakára kell kimutatni (nem a kvóta vonatkozási évére). Mindez azonban csak a pénzért értékesített kvótákra vonatkozik, mert az EU által meghatározott tagországi kvótakeretekből történő ingyenes kiosztás - a kiadott módszertan szerint - nem jogosít fel ilyen kormányzati adóbevétel keletkeztetésére. A fentiek alapján Magyarország kidolgozott egy modellt az eredményszemléletben elszámolható adóbevételek kiszámítására, amelynek alkalmazását az Eurostat jóváhagyta. Mivel a kvótákkal történő elszámolás mindig a vonatkozási évet követő év májusában történik, a modell egy átlagos arányt számít az elszámolás (leadás) és az azt megelőző év kibocsátása vonatkozásában. A fenti arány a 2008-2012-es időszakban 82% volt, a gyakorlatban ez a következőt jelenti: 2013-ban a 2012. évi értékesítés következtében befolyt pénzforgalmi bevétel 82%-a számolható el adóbevételként, a 2013-ban befolyó bevétel bizonyos százaléka pedig 2014-ben lesz adóbevétel. Ez a korrekció 2013-ban 5,9 milliárd forint egyenlegromlást eredményezett. Az Eurostat által kiadott módszertani iránymutatás rögzíti, hogy a kiotói egyezmény alapján működő, ún. Assigned Amount Unit (AAU) típusú kvóták immateriális jószágnak tekintendők, és kormány általi értékesítésük a kormányzat bevételeként számolható el. 2008-2011 között kiotói típusú kvóták értékesítésére került sor, és ezek a bevételek javították a maastrichti egyenleget.

3. ESA’2010 bevezetése

2014 szeptemberétől kezdődően az ESA’2010 szabályai szerint kell az uniós adatszolgáltatásokat összeállítani, mely több ponton eltér a korábbi ESA’95-től. Ezek közül három olyan jelentősebb változás van az ESA’95-höz képest, mely hatással lesz a maastrichti hiányra és adósságra:

a) a szektorbesorolási szabályok változása (ennek hatása Magyarország esetében előzetes számítások szerint várhatóan csekély lesz);

b) a TB-be történő egyösszegű átutalások (TB-be visszalépők esete) új kezelése (Magyarország esetében ez a 2011. évi egyenlegben jelent majd komoly változást (-9,63 százalékpont), mely azonban az EDP-eljárásra nincs hatással, mivel ezt a bevételt a Bizottság a korábbiakban is egyszerinek tekintette);

c) a swapok elszámolásának változása (Magyarország esetében ez 0-0,2 százalékponttal rontja az egyenleget az egyes években).

Az ESA’2010 módszertan változásainak hatását a Központi Statisztikai Hivatalnak a kormányzati szektor számláin, a Magyar Nemzeti Banknak a kormányzati szektor pénzügyi számláin és adósságán 1995-ig visszamenőleg át kell vezetnie.

Részletes indokolás

I. Fejezet

A 2013. ÉVI KÖZPONTI KÖLTSÉGVETÉS VÉGREHAJTÁSA

1. A főösszegek, az egyenleg és az államadósság értéke

Az 1-2. §-hoz

A törvény első szakaszai a központi alrendszer 2013. évi kiadásainak és bevételeinek főösszegét, valamint hiányát rögzítik. A törvény jóváhagyja a módosított előirányzattal összehasonlíthatóan az előirányzatok teljesítését.

A 3. §-hoz

A § részletesen bemutatja, hogy az államadósság-mutató a Gst. 2. § (1) bekezdése alapján számított mértéke 2013. évben megfelelt az Alaptörvény 36. cikk (5) bekezdésében meghatározott követelménynek, mivel az azonos módszertan alapján számított 2012. évi államadósság-mutatónál kisebb mértéket ért el.

2. A költségvetés finanszírozásával kapcsolatos egyes rendelkezések

A 4. §-hoz

A törvény tartalmazza a Gst. 11. § (1) bekezdésének felhatalmazás alapján történt adósság-visszafizetéseket. A törlesztések a Kincstári Egységes Számla adósságtörlesztési számlája terhére teljesültek. A 2013-ban megvalósított adósság-visszafizetések és bevonások együttesen 4081,0 milliárd forintot tettek ki. Ezen belül található az állampapírok térítésmentes átvétele és bevonása, amely szintén a törlesztési számla terhére történt.

Az 5. §-hoz

A § (1) bekezdése az államháztartás központi alrendszere hiánya finanszírozásának módjáról számol be. Az 1. §-ban megállapított hiányt államkötvények kibocsátásával és devizahitel felvételével finanszírozta a nemzetgazdaságért felelős miniszter. A devizahitel felvételek különféle projektek fedezetét szolgálták, amelyeknek kiadásai megjelentek a hiányban a projekteket megvalósító fejezetek kiadásai között.

A (2) bekezdés a helyi önkormányzatoktól történt, kamatok nélkül, év végi árfolyamon számított hitelátvállalásokról számol be. Az átvállalt - kamatok nélküli - tőketartozások a Magyarország 2013. évi központi költségvetéséről szóló 2012. évi CCIV. törvény (a továbbiakban: Kvtv.) 72. §-ának felhatalmazása alapján összesen 593,3 milliárd forintot tettek ki.

A 6. §-hoz

Az e §-ban szereplő forint- és deviza állampapír kibocsátások és állampapírok térítésmentes átvétele a Nyugdíjreform és Adósságcsökkentő Alaptól biztosították a 4. §-ban foglalt 4081,0 milliárd forint összegű törlesztési kiadások forrását. A Nyugdíjreform és Adósságcsökkentő Alap 263 333,9 millió forintot adott át térítésmentesen az államnak az államadósság csökkentés céljából.

A 7. §-hoz

A költségvetési törvény a Kincstári Egységes Számla likviditásának biztosítására is felhatalmazta az államháztartásért felelős minisztert, amelynek során növelte a kincstárjegyek állományát.

II. Fejezet

AZ ÁLLAMI KÖVETELÉSEK KÖRE, KEZELÉSE ÉS VÁLTOZÁSA

A 8. §-hoz

2013-ban a kincstár által kezelt követelések állományának csökkenését egy felszámolásból megtérült összeg, valamint bírói végzéssel lezárt felszámolásoknál elszámolt veszteség okozta.

A 9. §-hoz

Az államháztartás központi alrendszerén belül a társadalombiztosítás pénzügyi alapjai alaponkénti hiányát a zárszámadásban kell rendezni. A törvény az Egészségbiztosítási Alap (a továbbiakban: E. Alap) 2013. évi költségvetési hiányának a KESZ hitelállományából 2014. december 29-ei hatállyal történő elengedéséről rendelkezik.

A fővárosi, megyei kormányhivatalok (fővárosi, megyei kormányhivatalok földhivatala) bevételi előirányzatának teljesülése nem teszi lehetővé, hogy az elmúlt években felhalmozódott (szintén bevétel-elmaradás miatti) tartozásállomány rendezhető legyen, ezért szükséges az elengedés. Az elengedés az államadósság mutató alakulását nem befolyásolja, mivel az államháztartás egészében ugyanolyan összegű a tartozáscsökkenés mint a követelés-csökkenés.

A Kormány a IX. Helyi önkormányzatok támogatásai és helyben maradó személyi jövedelemadója fejezeten belüli előirányzat átcsoportosításáról szóló 1660/2012. (XII. 20.) Korm. határozatban hozta létre a 82. Belterületi utak szilárd burkolattal való ellátása egyes fővárosi kerületi önkormányzatoknál címet.

A cím összesen 750 millió forintot biztosított a fővárosi kerületek számára belterületi útjainak szilárd burkolattal való ellátása céljából. A támogatás felhasználásának és elszámolásának határideje az államháztartásról szóló törvény általános szabályozása alapján 2013. december 31-e volt. Ugyanakkor egyes esetekben a kapcsolódó beruházások engedélyezése és szerződéskötése miatt a támogatással ezen időpontig nem volt lehetséges elszámolni. Emiatt a törvény a támogatás célját változatlanul hagyva a felhasználás és elszámolás határidejét 2014. december 31-éig hosszabbítja meg.

III. Fejezet

A TÁRSADALOMBIZTOSÍTÁS PÉNZÜGYI ALAPJAI 2013. ÉVI KÖLTSÉGVETÉSÉNEK VÉGREHAJTÁSA

3. A Nyugdíjbiztosítási Alap költségvetésének végrehajtása

A 10. §-hoz

A Nyugdíjbiztosítási Alap (a továbbiakban Ny. Alap) 2013. évi bevételi és kiadási főösszegét, valamint egyenlegét állapítja meg.

A 11. §-hoz

Az Ny. Alapnál 2013. évben összesen 1033,9 millió forint működési előirányzat-maradvány képződött, melyből az előző évi előirányzat-maradvány összege 53,3 millió forint. A 2013. évi működési kiadások tartalmazzák az előző évi 1493,3 millió forint előirányzat-maradvány felhasználását.

4. Az Egészségbiztosítási Alap költségvetésének végrehajtása

A 12. §-hoz

Az E. Alap 2013. évi bevételi és kiadási főösszegét, valamint hiányát állapítja meg.

A 13. §-hoz

Az E. Alapnál 2013. évben keletkezett működési előirányzat-maradványt mutatja be, az E. Alap 2013. évi működési kiadásai között bemutatja a 2012. évi működési előirányzat-maradvány felhasználását.

5. A társadalombiztosítás pénzügyi alapjai költségvetésének végrehajtásával kapcsolatos rendelkezések

A 14. §-hoz

A törvény tartalmazza

a) a költségvetési törvény 15. §-ában foglaltak szerint a LXXI. Nyugdíjbiztosítási Alap fejezetnél a 2. cím, 1. Nyugellátások alcímen belül az adott előirányzat terhére különös méltánylást érdemlő körülmények esetén méltányossági alapon megállapításra kerülő nyugellátásra 200,0 millió forint, méltányossági alapú nyugdíjemelésre 667,0 millió forint, egyszeri segélyre 532,0 millió forint felhasználását.

b) az E. Alap fejezetnél az adott előirányzatnál (Terhességi-gyermekágyi segély, Táppénz, Gyermekgondozási díj, Gyógyító-megelőző ellátás, Gyógyszertámogatás, Gyógyászati segédeszköz támogatás) méltányossági ellátásra fordított kiadások összegét.

A 15. §-hoz

Az Országgyűlés tudomásul veszi a Magyarország 2012. évi központi költségvetéséről szóló 2011. évi CLXXXVIII. törvény végrehajtásáról rendelkező 2013. évi CXCIII. törvény 16-17. §-ában előírt megtérítési és visszautalási kötelezettségek teljesítését.

IV. Fejezet

A KÖZPONTI ALRENDSZEREN BELÜLI ELSZÁMOLÁSOK

A 16. §-hoz

A társadalombiztosítás pénzügyi alapjai közreműködésével, de nem az Alapok terhére folyósított 2013. évi ellátások, és hozzátartozói nyugellátások megtérítési különbözetének pénzügyi rendezését tartalmazza a rendelkezés.

Az érintett fejezetek részéről a különbözetek megtérítésére 2014. december 29-ig kerül sor a törvény szerint.

A 17. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény 39. § (2) bekezdés f) pontja alapján a Nemzeti Foglalkoztatási Alapnak meg kell térítenie az „új” korengedményes nyugdíj jogcímen keletkezett 2013. évi finanszírozási különbözetből származó 451,6 millió forintot a NYUFIG technikai számla javára.

A 18. §-hoz

Az Ny. Alap 1 298,5 millió forint összegű, 2013. évi költségvetési bevételi többletének a XLII. A költségvetés közvetlen bevételei és kiadásai fejezet javára történő befizetéséről rendelkezik az előírás.

A 19. §-hoz

Az (1) bekezdés az Európai Gazdasági Térség (EGT) Finanszírozási Mechanizmus és a Norvég Finanszírozási Mechanizmus forrásaira vonatkozó kötelezettségvállalások jóváhagyásáról rendelkezik.

A (2) bekezdés a Nemzeti Stratégiai Referencia Keret, az Új Magyarország Vidékfejlesztési Program, valamint az Európai Halászati Alapból finanszírozott halászati támogatások forrásaira tett kötelezettségvállalások összegének jóváhagyásáról rendelkezik.

V. Fejezet

A KÖZPONTI ALRENDSZERNEK AZ ÖNKORMÁNYZATI ALRENDSZERREL ÉS AZ ÁLLAMHÁZTARTÁSON KÍVÜLI SZERVEZETEKKEL FENNÁLLÓ KAPCSOLATÁBÓL FAKADÓ ELSZÁMOLÁSOK

6. A helyi önkormányzatok központi alrendszerből származó forrásai

A 20-22. §-hoz

A törvény tartalmazza a helyi önkormányzatok 2013. évi állami támogatásai, valamint a 2012. december 31-én feladattal terhelt központosított és normatív kötött felhasználású támogatások elszámolásainak eredményeit, az ezekkel kapcsolatos központi költségvetési és az önkormányzati visszafizetési kötelezettségeket.

Az államháztartásról szóló törvény végrehajtásáról szóló 368/2011. (XII. 31.) Korm. rendelet 105. § (4) bekezdése értelmében az a helyi önkormányzat, amely visszafizetési kötelezettségének az éves költségvetési beszámoló Kincstárhoz történt benyújtását követő 15 napon belül nem tesz eleget, késedelmi kamatot fizet.

Az államháztartás szervezetei beszámolási és könyvvezetési kötelezettségének sajátosságairól szóló 249/2000. (XII. 24.) Korm. rendelet 10. § (1) és (5) bekezdései szerint a helyi önkormányzat beszámolójának a Magyar Államkincstár területi szervéhez való benyújtásának határideje a február 28-át követő 10. naptári nap (március 10.). A késedelmi kamatfizetési kötelezettség kezdő napja így 2014. március 26.

A 23. §-hoz

A törvény hivatkozásokat tartalmaz azon mellékletekre, amelyek bemutatják a helyi önkormányzatoknak nyújtott állami támogatások előirányzatait és azok teljesülését.

7. Az egyházak támogatása

A 24. §-hoz

Az egyházak hitéleti és közcélú tevékenységének anyagi feltételeiről szóló 1997. évi CXXIV. törvény 6. §-a alapján a köznevelési, szociális, gyermekjóléti és gyermekvédelmi közfeladat ellátásához az egyházi fenntartókat az állami, önkormányzati fenntartókkal azonos állami támogatás illeti meg. Az egyházi és az állami, önkormányzati fenntartású intézmények 2013. évi támogatásának kiegyenlítése céljából a szociális, gyermekjóléti és gyermekvédelmi területen a jelzett támogatás-rendezés szükséges. Az egyházi köznevelési kiegészítő támogatás elszámolása vita alatt áll, az egyeztetések lezárulását követően módosító indítvánnyal kerül beillesztésre a köznevelési támogatások rendezéseként kiszámított összeg.

Az egyházak hitéleti és közcélú tevékenységének anyag feltételeiről szóló 1997. évi CXXIV. törvény 3. § (2) bekezdése előírja az egyházi járadékalap és a kiegészítő járadék összegének éves valorizációját, illetve a tervezett és a tényleges éves átlagos leértékelési ütem közötti különbözet rendezését az érintett egyházakkal.

VI. Fejezet

ZÁRÓ RENDELKEZÉSEK

A 25. §-hoz

A § hatályba léptető és deregulációs rendelkezést tartalmaz.