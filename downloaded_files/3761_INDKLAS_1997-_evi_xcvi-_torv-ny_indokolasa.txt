1997. évi XCVI. törvény indokolása

az országgyűlési képviselők választásáról szóló 1989. évi XXXIV. törvény módosításáról

-----STARTING---POINT---ALTALANOS--- 

Az országgyűlési képviselők választásán a hatályos rendelkezések lehetőséget adnak arra, hogy két vagy több párt közös jelöltet vagy listát, illetőleg kapcsolt listát állítva alakítson ki választási együttműködést. Az országgyűlési képviselők választásáról szóló 1989. évi XXXIV. törvény (Vjt.) szabályai azonban sem a listaállítás, sem a választási küszöb számítása, sem pedig a töredékszavazatok feláramlása tekintetében nem adnak egyértelmű iránymutatást a jogalkalmazók számára. Ezért vált szükségessé a Vjt. egyes rendelkezéseinek pontosítása, illetőleg korrigálása.

-----STARTING---POINT---RESZLETES---

Az 1. §-hoz

A jelölt- és listaállítás tekintetében a törvény egyértelművé teszi a hatályos szabályok kialakításakor egyébként a jogalkotó szándékát is vezérlő ún. „színre szín” elvét: közös területi listát csak pontosan ugyanazok a pártok állíthatnak, amelyek a listát megalapozó - megfelelő számú - egyéni választókerületi jelöltet állították, s ez megfelelően igaz az országos lista állítására is. Közös jelölt alapján csak közös lista (közös területi lista alapján csak közös országos lista), önálló jelölt alapján csak önálló lista (önálló területi lista alapján csak önálló országos lista) állítható. Az önálló és a közös listák is kapcsolhatók.

A 2. §-hoz

A választási küszöb számításánál ugyancsak a színre szín elve érvényesül: csak a pontosan ugyanazon párt(ok) által pontosan ugyanazon összeállításban állított területi listákra leadott szavazatokat lehet összeadni az 5-10-15%-os határ kiszámításánál.

Közös lista esetén az abban részt vevő pártok pártonkénti támogatását, az előzetes nyilatkozatuk szerint kell kiszámítani, és a közös lista pártjainak külön-külön kell elérniük az 5%-os határt. Kapcsolt lista esetén a kapcsolásban részt vevő egyes listák támogatása is megállapítható, ennek megfelelően a törvény kettős feltételt állapít meg a listakapcsolások számára annak érdekében, hogy a meghatározott társadalmi támogatottságot sem élvező pártok ne juthassanak országgyűlési képviselethez:

- a kapcsolásban részt vevő listáknak együttesen kell elérniük a 10%-os, három vagy több párt esetén (pl. három párt kapcsolja önálló listáit vagy közös listát kapcsolnak önálló listával) a 15%-os küszöböt;

- a pártoknak külön-külön el kell érniük az 5%-os (közös lista kapcsolása esetén a 10 vagy 15%-os) határt.

Ha a listakapcsolás az első feltételnek nem tesz eleget, annak valamennyi tagja kiesik. Ha a listakapcsolás az első feltételnek eleget tesz ugyan, de valamely tagja a második feltételt nem teljesíti, ez a tag nem juthat mandátumhoz, a kapcsolásból kiesik, a reá leadott szavazatok elvesznek.

A 3-4. §-hoz

A töredékszavazatok országos listára áramlása alapvetően szintén a színre szín szerint történik. A közös jelöltek és a közös listák töredékszavazatainak megosztásáról a jelölő szervezetek megállapodhatnak, ilyen megállapodás hiányában azonban a színre szín elve érvényesül.

-----STARTING---POINT---VEGE---