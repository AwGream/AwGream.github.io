2011. évi LXXXVIII. törvény indokolása

a Budapesti Agglomeráció Területrendezési Tervéről szóló 2005. évi LXIV. törvény módosításáról

-----STARTING---POINT---ALTALANOS--- 

A Budapesti Agglomeráció - mint azt a hatályos, a Budapesti Agglomeráció Területrendezési Tervéről szóló 2005. évi LXIV. törvény (a továbbiakban: Törvény) indoklása is tartalmazza - a fővárost és a városkörnyéki agglomerálódó településeket egyaránt magában foglaló - múltjában, jelenében és jövőjében - egymással sok szállal kapcsolódó, egymásra utalt, de közigazgatásilag megosztott térség. E terület a magyar térszerkezet sajátos eleme, az ország egyik legfrekventáltabb kiemelt térsége, más régiók fejlődésének befolyásolója, amely ezért koordinált fejlesztést és összehangolt tervezést igényel.

A Törvény 2005. szeptember 1-jén lépett hatályba, melynek célja volt (a preambulumban és az indoklásban rögzítettek szerint) a kiegyensúlyozottabb fejlődés térbeli - fizikai kereteinek, területi lehetőségeinek és korlátainak meghatározása, a természetes és épített környezeti értékek védelmének biztosítása mellett, az országos és térségi jelentőségű közlekedési és közmű hálózatok helyének, az urbanizált, a mező- és erdőgazdálkodási, illetve a természeti területek rendszerének meghatározása, valamint a területek használatának átfogó, a településrendezési tervekben érvényesítendő szabályozása.

Kiemelkedő jelentősége van annak, hogy a Törvény 2005-ben megszületett, mert ha már visszamenő hatálya nem is lehetett a területfelhasználási döntésekre (hiszen a korábbi, esetenként helytelennek bizonyult területfelhasználási döntések felülvizsgálatának kezdeményezését a Törvény nem vállalhatta fel), a jövő ez irányú döntéseit határozott keretbe foglalta. Megakadályozta a kedvezőtlen területfelhasználás további korlátlan bővítését, az országos és térségi érdekű közlekedési hálózatok és egyedi építmények ellehetetlenítését, biztosította a szomszédos települések településszerkezeti terveinek összehangolását.

A Törvény hatálybalépése óta eltelt idő bizonyítja az alkalmazott szabályozás hasznosságát. A térségben az állami főépítész szakmai kontrollja biztosítja, hogy a Budapesti Agglomerációban az érintett települések településrendezési tervük módosításánál figyelembe vegyék a Törvény rendelkezéseit.

A területrendezési terv és a Törvény módosítását több tényező indokolja:

A Törvény rögzíti, hogy a területrendezési terv felülvizsgálatát a térségben tapasztalható dinamikus területi folyamatok nyomon követése és a terv érvényesülésének vizsgálata érdekében legalább 5 évenként el kell végezni.

A Törvény módosításának szükségességét indokolja továbbá, hogy az Országgyűlés 2008-ban módosította az Országos Területrendezési Tervről szóló 2003. évi XXVI. törvényt (a továbbiakban: OTrT). Az OTrT módosítása - új területfelhasználási kategóriák és új térségi övezetek beiktatásával - jelentős mértékben bővítette a területrendezés eszközkészletét, illetve a területfelhasználási szabályok megváltoztatásával (többnyire szigorításával) az adottságok kihasználását és a védelem érdekeit hatékonyabban szolgáló új szabályozást alkalmazott. E változásoknak a Budapesti Agglomeráció területén is érvényt kell szerezni.

Tekintettel arra, hogy a Törvény 2005-ben hosszú távra és előremutató módon határozta meg a térség területfelhasználásának és a műszaki infrastruktúra-hálózatoknak a térbeli rendjét, a módosítás nem irányul a terv koncepciójának alapvető megváltoztatására, csak a térségi szabályozás hatékonyságának növelésére, a szükségessé váló korrekciók átvezetésére.

A Törvény módosítása a fenti célokat a Szerkezeti Terv módosításával, azon belül a területfelhasználási kategóriák térségi sajátosságokat figyelembe vevő, differenciált meghatározásával és lehatárolásával, valamint az Övezeti Terv részeként új térségi övezetek lehatárolásával, illetve az övezetekre vonatkozó szabályok kiegészítésével biztosítja.

-----STARTING---POINT---RESZLETES---

Az 1. §-hoz

A Törvény kiegészül az 1/A. §-sal, az agglomerációs törvény alkalmazásában használt fogalom-meghatározásokkal. Ennek keretében mindazok a fogalmak meghatározásra kerülnek, amelyeket a 2008-ban módosított OTrT nem tartalmaz, amely fogalom-meghatározások az agglomerációs törvény egyértelmű alkalmazásához nélkülözhetetlenek (nagy kiterjedésű zöldterületi térség, magas zöldfelületi arányú települési térség, különleges rendeltetésű térség, műszaki infrastruktúra kapacitás, humán infrastruktúra kapacitás, jelentős közösségi közlekedési csomóponti megállóhely, történelmi sportterület).

A 2. §-hoz

A Szerkezeti Terv tartalmának meghatározása pontosításra kerül. A Szerkezeti Terv az infrastruktúra-hálózatok térbeli rendjét határozza meg a Törvényben használt infrastruktúra-rendszerek megnevezéssel szemben.

A 3. §-hoz

A Szerkezeti Terv az OTrT kiemelt térségekre meghatározott területfelhasználási kategóriáit, illetve a hatályos Törvény területfelhasználási kategóriáit szükség szerint kiegészíti további kategóriákkal, illetve azokat megfelelő eltéréssel alkalmazza. Az OTrT területfelhasználási kategóriáitól való eltérés szükségességét a Budapesti Agglomeráció területi sajátosságai indokolják.

A Budapesti Agglomeráció térségi területfelhasználási kategóriái között megkülönböztetésre kerültek a legalább 5 hektár területű térségek, a legalább 10 hektár területű térségek, valamint a területi korlát nélküli térségek. A megkülönböztetést a Szerkezeti Terv 1:50.000 méretaránya, illetve az egyes területfelhasználási kategóriák lehatárolásához rendelkezésre álló adatszolgáltatások eltérő pontossága indokolja.

A hatályos Törvény területfelhasználási kategóriái közül elhagyásra kerül a zöldövezet részét képező mezőgazdasági térség, mivel a tartalmi előírásai beépültek más övezetek előírásaiba.

A módosítás során a hatályos Törvény területfelhasználási kategóriái közül összevonásra kerül az „építmények által igénybe vett térség” és az „egyéb rendeltetésű terület” „építmények által igénybe vett térség” címen.

A módosított Szerkezeti Tervhez egy olyan településsoros - és valamennyi térségi területfelhasználási kategória területét meghatározó, az agglomerációs törvény mellékletét képező - területi mérleg készül, amely lehetővé teszi az önkormányzatok által készítendő településszerkezeti tervekben tervezett eltérések (változtatások) %-os megfelelőségének ellenőrzését.

A városias települési térségen és a hagyományosan vidéki települési térségen belül kijelölhető települési területfelhasználási egységek az OTrT-ben meghatározott jellemzők alapján, illetve a Budapesti Agglomeráció térségi és településrendszerbeli sajátosságainak figyelembevételével kerültek meghatározásra.

A Szerkezeti Tervben városias települési térségként és hagyományosan vidéki települési térségként lehatárolt területen a területfelhasználás módjáról és részletes szabályairól természetesen a helyi önkormányzatok döntenek, de a korlátozó követelményeket figyelembe kell venniük, amelyeket az agglomerációs törvény rögzít.

Városias települési térségben és a hagyományosan vidéki települési térségben új lakóterület, vegyes terület, gazdasági terület, üdülőterület területfelhasználási egység abban az esetben jelölhető ki, ha a tervezett területfelhasználás jól illeszthető a település meglévő szerkezetéhez, nem sért táj- és természetvédelmi, környezetvédelmi, erdővédelmi, valamint kulturális örökségvédelmi érdeket, és a tervezett funkció ellátásához szükséges műszaki infrastruktúra egyidejűleg létrehozható.

A városias települési térség és hagyományosan vidéki települési térség bővítésének fontos kritériuma tehát, hogy az csak a tervezett funkció ellátásához szükséges műszaki infrastruktúra kapacitás kialakításának biztosítása esetén lehetséges.

A települések beépítésre szánt területeinek összenövését gátló szabály, amely szerint új beépítésre szánt terület a település közigazgatási határához 200 méternél közelebb csak az állami főépítésznek a területrendezési hatósági eljárás során kiadott területfelhasználási engedélye alapján jelölhető ki, fontos - lényegében egyedüli - eszköze a strukturált térszerkezet alakításának, a települési identitás erősítésének. A szabály csak az új beépítésre szánt területek kijelölését korlátozza.

A hatályos Törvény szabályozása kiegészül azzal, hogy a városias települési térségben és hagyományos vidéki települési térségben új lakóterületet, illetve vegyes területet csak a települési területhez kapcsolódóan és csak abban az esetben lehet kijelölni, ha ott a műszaki és humán infrastruktúra-hálózat kapacitása azt lehetővé teszi, vagy a szükséges kapacitás a terület igénybevételével párhuzamosan kiépül. Ez a szabály biztosítja, hogy a települési önkormányzatok az új lakó- és vegyes területek kijelölésénél, illetve területek ilyen célra történő átminősítésénél körültekintőbben járjanak el és az épített környezet alakításáról szóló törvényben biztosított lehetőség szerint településrendezési szerződésben biztosítsák a fejlesztés és rendezés összhangját. Új szabály a módosítás tervezetében, hogy a városias települési térségben és hagyományosan vidéki települési térségben 5 ha-t meghaladó kiterjedésű vagy 300 lakás elhelyezésére alkalmas új lakóterület vagy vegyes terület kijelölésére csak ott ad lehetőséget, ahol a terület és meglévő kötöttpályás közösségi közlekedési megállóhelyei között, a közforgalom számára szabályosan használható közúton mért távolság nem haladja meg az 5 km-t. Ez a szabály biztosítja, hogy az új lakás célú területkijelölésekre elsősorban a közösségi közlekedéssel is elérhető területeken kerüljön sor, ezzel közvetve csökkenti az egyéni közlekedési igényeket.

Új szabály került beillesztésre az agglomerációs törvénybe, hogy az új lakó-, vagy vegyes terület növelésével járjon együtt a zöldterület kijelölésének követelménye annak érdekében, hogy a nagy kiterjedésű területi fejlesztésekhez nélkülözhetetlen játszó, sport és pihenőterületeket legyen hol kialakítani.

A hatályos Törvény 5. § (5) bekezdése, amely a nagy kiterjedésű zöldterületi települési térségben kijelölhető területfelhasználási kategóriákat szabályozza, pontosításra kerül, mely szerint a nagy kiterjedésű zöldterületi települési térségben (mint a Városliget, Népliget, Margitsziget, a nagy kiterjedésű temetők, illetve az 5 hektárnál nagyobb kiterjedésű térségek) csak zöldterület, a beépítésre szánt és beépítésre nem szánt különleges terület köréből sportolási célú terület, valamint temetőterület területfelhasználási egység jelölhető ki.

A hatályos Törvénynek a magas zöldfelületi arányú települési térségek szabályozására vonatkozó rendelkezése megváltozik. Az új szabály ebben a települési térségben kizárja a lakásépítésre is lehetőséget adó településközponti vegyes területfelhasználási kategória kijelölésének lehetőségét, mivel a hatályos szabályozás céljától idegen, azzal ellentétes településrendezési megoldásokra is lehetőséget adott.

A Budapesti Agglomeráció területére készült forgalmi prognózisok szerint a térség közúthálózata hosszú távon, - optimális fejlődés esetében is - súlyosan terhelt lesz. A környezet terheléséhez jelentősen hozzájárulnak a nagy befogadóképességű kereskedelmi, szolgáltató rendeltetésű létesítmények (bevásárlóközpontok), mivel jelentősen emelik a környező úthálózat forgalmát, a kisebb üzletek versenyhátránya és elsorvadása miatt a bevásárló lakosságot gépkocsi használatára ösztönzik. A távlati környezeti állapot jelentős részben a jelenlegi szabályozási döntések függvénye. Ezt figyelembe véve a törvény olyan rendelkezést tartalmaz, amely szerint a közúthálózatot erőteljesen terhelő 7.000 m2 nettó eladótérnél nagyobb kereskedelmi-szolgáltató rendeltetésű létesítmény csak jelentős közösségi közlekedési csomóponti megállóhely (vagy tervezett megállóhely) mellett helyezhető el. Ugyan az ilyen építmény is részben gépkocsis bevásárlásra épül, de a közösségi közlekedési eszközzel való megközelíthetősége miatt környezetnek gépjármű okozta terhelése várhatóan kisebb mértékű lesz.

A hatályos Törvényhez képest az erdőgazdálkodási térség szabályozása módosul, mivel az OTrT 2008. évi módosítása során az erdőgazdálkodási térség fogalom-meghatározásába bekerültek az erdőtelepítésre alkalmas területek is. Az agglomerációs törvényben az erdőgazdálkodási térség kiterjedése 19%-al nagyobb, mint a hatályos Törvényben, az erdőgazdálkodási térség aránya közel 29%-ra nő. Az erdőgazdálkodási térség kiterjedésének jelentős növekedése miatt a hatályos Törvényben lévő szabály érvényesítése - amely szerint az erdőgazdálkodási térség legalább 90%-át a településrendezési tervekben erdőterület területfelhasználási kategóriába kell sorolni - elsősorban az agglomeráció ÉK-i szektorában érintett települések vonatkozásában, nem lehet betartani. A 90%-ról 85%-ra való csökkentéssel ugyanakkor nem nő a beépítésre szánt területek kijelölésének lehetősége, hiszen a vonatkozó szabály a kiváló termőhelyi adottságú erdőterületeken, valamint az erdőtelepítésre alkalmas területeken korlátozza új beépítésre szánt terület kijelölését.

A módosítás lehetőséget ad az erdőgazdálkodási térség 85%-án belül az országos településrendezési és építési követelményekről szóló 253/1997. (XII. 20.) Korm. rendelet (a továbbiakban: OTÉK) szerinti „természetközeli terület” területfelhasználási egységhez tartozó a karsztbokorerdők e térség részeként történő besorolására.

A mezőgazdasági térség szabályozása az erdőgazdálkodási térséghez hasonlatosan az OTrT módosításával összhangban módosul. A hatályos Törvény szerint a mezőgazdasági térség legalább 75%-át kell mezőgazdasági terület kategóriába sorolni. Legfeljebb 15%-án erdőterület és legfeljebb 10%-án bármely települési területfelhasználási egység kialakítható. Ez a szabály úgy változik, hogy a mezőgazdasági térség legalább 90%-át mezőgazdasági terület vagy természetközeli terület területfelhasználási egységbe kell sorolni. A mezőgazdasági térség legfeljebb 10%-án bármely települési területfelhasználási egység kialakítható. A változás nem érinti az erdőterület kijelölési lehetőséget, hiszen az erdőterület is települési területfelhasználási kategória.

Mivel az OTÉK módosítása a településrendezés által alkalmazható területfelhasználási egységek közé beillesztette a „természetközeli terület” kategóriát, a mezőgazdasági térség szabályozása is befogadja ezt az új kategóriát, és lehetőséget ad ezeknek a természetvédelmi szempontból kiemelkedő jelentőségű területeknek a besorolására.

A módosítással megváltozik a mezőgazdasági térségnek a települési közigazgatási területre vonatkoztatott területén a városias és hagyományosan vidéki települési térség növekményének a szabályozása. Valamennyi területfejlesztési dokumentum kiemeli a tervszerű és takarékos területfelhasználásnak, az új beépítésre szánt területek kijelölése lassításának, a fenntarthatósági követelmények érvényesítésének a szükségességét. E célok szolgálatában már a hatályos Törvény is tartalmazott szabályt, amely korlátozta a települési önkormányzatok mozgásterét az újabb és újabb beépítésre szánt területek kijelölésében. A törvény - érvényt szerezve az új területek igénybevételének lassítására vonatkozó célkitűzésnek - a következő időszakra átlag 2%-ban határozza meg a városias települési térség és hagyományosan vidéki települési térség további bővítésének lehetőségét úgy, hogy nem a településszerkezeti tervekben kijelölt beépítésre szánt területek nagyságához viszonyítja a bővítés lehetőségét, hanem a törvény 1/3. sz. mellékletét képező területi mérlegben rögzítetthez.

A törvény szabályozása kiegészül a területcsere lehetőségének biztosításával, amely a takarékos területfelhasználást szolgálja és csökkenti az új területek kijelölésére irányuló törekvéseket. Az új szabályozás szerint a 2%-os növekményen felül a település legfeljebb olyan mértékben bővítheti - kizárólag az állami főépítész térségi területfelhasználási engedélye alapján - a városias települési térségnek és a hagyományosan vidéki települési térségének a kiterjedését, amilyen mértékben a törvény mellékletét képező térségi szerkezeti tervben rögzítetthez képest máshol - a mezőgazdasági térség javára - csökkenti a települési térség kiterjedését. A területcsere során ugyanis a városias települési térség és a hagyományosan vidéki települési térség területének nagysága összességében nem változhat. A szabályozást az indokolja, hogy a települési önkormányzatok korábban jóváhagyott településrendezési terveikben olyan fejlesztések számára is lehetőséget biztosítottak, amelyek időközben meghiúsultak és amely területek települési térségként való fenntartása ezáltal indokolatlanná vált.

A „különleges rendeltetésű térség” területfelhasználási kategória bevezetését az tette szükségessé, hogy a Budapesti Agglomeráció területén támogatottak azok a nagy kiterjedésű sport és rekreációs célú (golf, lovas) fejlesztések, amelyek összeegyeztethetők a táj-, a természet- és az erdővédelem érdekeivel. E fejlesztések által igénybe vett nagy kiterjedésű területek elkülönítése a mező- és erdőgazdálkodási térség területeitől elsősorban különleges rendeltetésük miatt indokolt.

Tekintettel arra, hogy 2008 előtt az OTÉK még nem tette lehetővé a területi besorolások differenciálását (a különleges rendeltetésű területen a „beépítésre szánt” és a „beépítésre nem szánt” területi kategóriák megkülönböztetését), e területeket a települési önkormányzatok településrendezési eszközeik kidolgozása során - más lehetőség hiányában - kizárólagosan a „beépítésre szánt különleges” területi kategóriába tudták sorolni, amely a területek tervezett funkciójához képest indokolatlanul magasabb beépítési lehetőséget tett lehetővé. A törvényben szereplő szabályozással biztosítható, hogy ne lehessen visszaélni a korábbi szabályozatlanságból adódó lehetőséggel.

Az építmények által igénybe vett térség az országos és térségi jelentőségű műszaki infrastruktúra-hálózat elemeit valamint az egyedi építmények által érintett területeket tartalmazza.

A Szerkezeti Terv a Budapesti Agglomeráció területén 1:50.000 méretarányban ábrázolja az OTrT-ben 1:500.000 méretarányban ábrázolt műszaki infrastruktúra-hálózatok és egyedi építmények helyét, amelyeket a területfejlesztésről és a területrendezésről szóló 1996. évi XXI. törvény (a továbbiakban: Tftv.) 23/A. § (2) bekezdésében rögzített eltérések figyelembevételével kell az ágazati és a településszerkezeti tervekben továbbtervezni.

Az OTrT-ben szereplő szabály szigorításának - amely szerint a vízgazdálkodási térséget az OTrT-ben rögzített 90%-kal szemben legalább 95%-ban kell vízgazdálkodási területfelhasználási egységbe kell sorolni - oka a vízpart melletti területek felhasználásának erőteljesebb kontrollja, a vízügyi érdekek érvényesítése.

A 4. §-hoz

A módosítás a hatályos Törvényben meghatározott és lehatárolt 13 térségi övezettel szemben 23 térségi övezetet határol le. Az övezetek bővítésének oka a 2008. évben módosított OTrT-ben meghatározott övezeti struktúra és a hozzá kapcsolódó szabályozás következetes érvényesítése a Budapesti Agglomeráció területére, és ezzel azoknak a területrendezési keretfeltételeknek többoldalú meghatározása, amelyek között a települések településrendezési eszközeiket megalkothatják.

Az alkalmazott térségi övezetek a következők:

a) magterület övezete,

b) ökológiai folyosó övezete,

c) puffer terület övezete,

d) kiváló termőhelyi adottságú szántóterület övezete,

e) kiváló termőhelyi adottságú erdőterület övezete,

f) erdőtelepítésre alkalmas terület övezete,

g) országos komplex tájrehabilitációt igénylő terület övezete,

h) térségi komplex tájrehabilitációt igénylő terület övezete,

i) országos jelentőségű tájképvédelmi terület övezete,

j) térségi jelentőségű tájképvédelmi terület övezete,

k) világörökség és világörökség-várományos terület övezete,

l) történeti települési terület övezete,

m) kiemelten érzékeny felszín alatti vízminőség-védelmi terület övezete,

n) felszíni vizek vízminőség- védelmi vízgyűjtő területének övezete,

o) ásványi nyersanyag- gazdálkodási terület övezete,

p) rendszeresen belvízjárta terület övezete,

q) nagyvízi meder övezete,

r) földtani veszélyforrás területének övezete,

s) vízeróziónak kitett terület övezete,

t) széleróziónak kitett terület övezete,

u) kiemelt fontosságú meglévő honvédelmi terület övezete,

v) honvédelmi terület övezete.

A magterület, az ökológiai folyosó és a puffer terület övezete a Vidékfejlesztési Minisztérium adatszolgáltatása alapján került lehatárolásra.

Fenti övezetekre az OTrT-ben meghatározott alábbi szabályok érvényesülnek:

a) Magterület övezetében beépítésre szánt terület nem jelölhető ki, kivéve, ha: a) települési területet a magterület vagy a magterület és az ökológiai folyosó körülzárja, és b) a kijelölést más jogszabály nem tiltja.

Az előbbi bekezdésben szereplő kivételek együttes fennállása esetén, a beépítésre szánt terület a területrendezési hatósági eljárás alapján jelölhető ki. Az eljárás során vizsgálni kell, hogy biztosított-e a magterület, a magterület és az ökológiai folyosó természetes és természetközeli élőhelyeinek fennmaradása, valamint az ökológiai kapcsolatok zavartalan működése.

A magterület övezetére vonatkozó OTrT szabályt az agglomerációs törvény 8. §-a kiegészíti azzal, hogy a magterület övezetében 1989. október 23. előtt honvédelmi, rendészeti, közbiztonsági vagy történelmi sportterület célra használt területeken is, amennyiben a kijelölést más jogszabály nem tiltja, beépítésre szánt terület is kijelölhető a területrendezési hatósági eljárás alapján.

Az övezetben közművezetékeket és járulékos közműépítményeket tájba illesztett módon, a természetvédelmi célok megvalósulását nem akadályozó műszaki megoldások alkalmazásával - beleértve a felszín alatti vonalvezetést is - kell elhelyezni.

Az övezetben a közlekedési infrastruktúra - hálózatok elemeinek nyomvonala a magterület természetes élőhelyeinek fennmaradását biztosító módon, az azok közötti ökológiai kapcsolatok működését nem akadályozó műszaki megoldások alkalmazásával helyezhető el.

Az övezetbe tartozó település helyi építési szabályzatában és szabályozási tervében elő kell írni a tájszerkezetbe illeszkedő beépítési mód, a tájra jellemző építészeti hagyományok és építmények megőrzését és ezek követelményeit.

Az övezetben új külszíni művelésű bányatelek nem létesíthető, meglévő külszíni művelésű bányatelek nem bővíthető.

b) Ökológiai folyosó övezetében beépítésre szánt terület nem jelölhető ki, kivéve, ha a települési területet az ökológiai folyosó körülzárja, és a kijelölést más jogszabály nem tiltja.

Az előbbi bekezdésben szereplő kivételek együttes fennállása esetén, a beépítésre szánt terület a területrendezési hatósági eljárás alapján jelölhető ki. Az eljárás során vizsgálni kell, hogy biztosított-e az ökológiai folyosó természetes és természetközeli élőhelyeinek fennmaradása, valamint az ökológiai kapcsolatok zavartalan működése.

Az övezetben közművezetékeket és járulékos közműépítményeket tájba illesztett módon, a természetvédelmi célok megvalósulását nem akadályozó műszaki megoldások alkalmazásával - beleértve a felszín alatti vonalvezetést is - kell elhelyezni.

Az övezetben a közlekedési infrastruktúra - hálózatok elemeinek nyomvonala az ökológiai folyosó és az érintkező magterület természetes élőhelyeinek fennmaradását biztosító módon, az azok közötti ökológiai kapcsolatok működését nem akadályozó műszaki megoldások alkalmazásával helyezhető el.

Az övezetben új külszíni művelésű bányatelek nem létesíthető, meglévő külszíni művelésű bányatelek nem bővíthető.

c) Puffer területen a településszerkezeti terv beépítésre szánt területet csak abban az esetben jelölhet ki, ha az a szomszédos magterület vagy ökológiai folyosó természeti értékeit, biológiai sokféleségét, valamint táji értékeit nem veszélyezteti.

d) A kiváló termőhelyi adottságú szántóterületek övezet lehatárolása az OTrT -ben alkalmazott metodika szerint, a gödöllői Szent István Egyetem Tájgazdálkodási Intézetének lehatárolása alapján történt. A településrendezési tervezésben az OTrT-ben rögzített szabályhoz képest szigorított övezeti szabály kerül alkalmazásra, mely nem adja meg a lehetőséget a területrendezési hatósági eljárás lefolytatására.

e) A kiváló termőhelyi adottságú erdőterület övezetére az OTrT-ben meghatározott szabály érvényesül, amely szerint: Kiváló termőhelyi adottságú erdőterület övezetében beépítésre szánt terület csak kivételesen, egyéb lehetőség hiányában, a területrendezési hatósági eljárás alapján jelölhető ki. Az övezetben külszíni bányatelek megállapítása, illetve bányászati tevékenység engedélyezése a bányászati szempontból kivett helyekre vonatkozó szabályok szerint lehetséges. Az övezet lehatárolása a Mezőgazdasági Szakigazgatási Hivatal Erdészeti Igazgatósága adatszolgáltatásának a felhasználásával történt.

f) Az erdőtelepítésre alkalmas terület övezetére az OTrT-ben meghatározott szabály érvényesül, amely szerint az övezetbe tartozó területeken beépítésre szánt terület csak kivételesen, egyéb lehetőség hiányában, a külön jogszabályban meghatározott területrendezési hatósági eljárás alapján jelölhető ki. Az övezet lehatárolása ez esetben is az OTrT készítése során alkalmazott metodika szerint a gödöllői Szent István Egyetem Tájgazdálkodási Intézetének lehatárolása alapján történt.

g) Az országos komplex tájrehabilitációt igénylő terület övezetére is az OTrT-ben meghatározott szabályok érvényesülnek, amelyek szerint: Az országos komplex tájrehabilitációt igénylő terület övezetben a területek újrahasznosítási célját a kiemelt térség és a megye területrendezési tervében, a települések helyi tájrendezési szabályainak vagy a helyi településrendezési eszközök figyelembevételével kell meghatározni.

h) A térségi komplex tájrehabilitációt igénylő terület övezet lehatárolása tervezői munka eredménye. Az övezet szabálya, hogy az övezettel érintett településeknek a településszerkezeti terv készítése során a térségi összefüggések, a környezetvédelmi és tájképvédelmi szempontok figyelembevételével tájrendezési tervet kell készíteni.

i) Az országos jelentőségű tájképvédelmi terület övezet területi lehatárolása a Budapesti Corvinus Egyetem szakmai munkájával pontosításra került. Az övezet területére az OTrT-ben meghatározott szabályok érvényesülnek, amelyek szerint: Az országos jelentőségű tájképvédelmi terület övezetben csak olyan kiemelt térségi és megyei területfelhasználási kategória jelölhető ki, amely a kijelölés alapjául szolgáló tájképi értékek fennmaradását nem veszélyezteti. Az övezetbe tartozó település településszerkezeti tervében csak olyan területfelhasználási egység jelölhető ki, továbbá helyi építési szabályzatában és szabályozási tervében csak olyan építési övezet és övezet hozható létre, amely a kijelölés alapjául szolgáló tájképi értékek fennmaradását nem veszélyezteti. Az építési övezetre vagy övezetre vonatkozóan meg kell határozni az ott elhelyezett építmények tájba illesztésére vonatkozó szabályokat, ennek ellenőrzéséhez a tájképet jelentősen megváltoztató építmények terveihez külön jogszabályban meghatározott látványtervet is kell készíteni. Az övezetben bányászati tevékenységet a bányászati szempontból kivett helyekre vonatkozó szabályok szerint lehet folytatni. Az övezetben közművezetékeket és járulékos közműépítményeket tájba illesztett módon, a tájképvédelmi célok megvalósulását nem akadályozó műszaki megoldások alkalmazásával - beleértve a felszín alatti vonalvezetést is - kell elhelyezni.

j) A térségi jelentőségű tájképvédelmi terület övezetével kiegészül az agglomerációs törvény. Az övezet lehatárolása az országos övezettel megegyező metodika alapján készült. Az övezetre az OTrT övezeti szabálya érvényesül, amely szerint: A térségi jelentőségű tájképvédelmi terület övezetében csak olyan területfelhasználási egység jelölhető ki, amely a természeti adottságok és a kulturális örökség által meghatározott tájképi értékek fennmaradását nem veszélyezteti. A térségi jelentőségű tájképvédelmi terület övezetébe tartozó település településszerkezeti tervében csak olyan területfelhasználási egység jelölhető ki, továbbá a helyi építési szabályzatában és szabályozási tervében csak olyan építési övezet és övezet hozható létre, ami a kijelölés alapjául szolgáló tájképi értékek fennmaradását nem veszélyezteti. Az építési övezetnek vagy övezetnek az építmények tájba illesztésére vonatkozó szabályokat is tartalmaznia kell, ennek ellenőrzéséhez a tájképet jelentősen megváltoztató építmények terveihez külön jogszabályban meghatározott látványtervet is kell készíteni. Az övezetben bányászati tevékenységet a bányászati szempontból kivett helyekre vonatkozó szabályok szerint lehet folytatni. Az övezetben közművezetékeket és járulékos közműépítményeket tájba illesztett módon, a tájképvédelmi célok megvalósulását nem akadályozó műszaki megoldások alkalmazásával - beleértve a felszín alatti vonalvezetést is - kell elhelyezni. A településszerkezeti tervben, a szabályozási tervben és a helyi építési szabályzatban ki kell jelölni a településkép-védelmi terület határát, amely a tájképi értéket képező kulturális örökség szempontjából kiemelten kezelendő területeket, az ökológiai hálózat területeit, az országos és a helyi védelem alatt álló természetvédelmi területeket, azok környezetét, valamint a település arculatát, karakterét meghatározó fontos területeket tartalmazza.

k) Világörökség és világörökség-várományos terület övezete a Nemzeti Erőforrás Minisztérium adatszolgáltatása felhasználásával került lehatárolásra. Az övezetre az OTrT övezeti szabálya érvényesül, amely szerint: Világörökség és világörökség-várományos terület övezetben a területfelhasználás módjának és mértékének összhangban kell lennie a kezelési tervben meghatározott célokkal. Az övezetben új külszíni művelésű bányatelek nem létesíthető, meglévő külszíni művelésű bányatelek területe nem bővíthető. Az övezetben közlekedési infrastrukturális hálózatokat és építményeket a kulturális örökségi értékek sérelme nélkül, területi egységét megőrizve, látványuk érvényesülését elősegítve kell elhelyezni. Az övezetben közművezetékeket és járulékos közműépítményeket tájba illesztett módon, a világörökségi területek védelmét nem akadályozó műszaki megoldások alkalmazásával - beleértve a felszín alatti vonalvezetést is - kell elhelyezni.

l) Történeti települési terület övezete is a Nemzeti Erőforrás Minisztérium adatszolgáltatása felhasználásával került lehatárolásra. Az övezet által érintett területen az alábbi - OTrT szerinti - szabályok érvényesülnek: Az övezetbe tartozó települések településrendezési eszközeiben ki kell jelölni a településkép-védelmi terület határát, amely a védendő területegységeket - különösen a történeti településközpontot, a történeti kertet, a jelentős régészeti lelőhelyet, az országos és helyi védelem alatt álló területeket, valamint ezek környezetét, védőövezetét - foglalja magában. Történeti település helyi építési szabályzatának és szabályozási tervének tartalmaznia kell a településkép-védelmi terület értékőrző fejlesztését elősegítő, a történeti településkép megőrzését, illetve új építmények illeszkedését biztosító szabályokat. Történeti településkép érvényesülését befolyásoló, a kialakult településszerkezetet, településkaraktert megváltoztató, nagy kiterjedésű építmény elhelyezésére vonatkozó építési-műszaki tervhez a külön jogszabályban meghatározott látványtervet kell készíteni. A védelem szempontjából figyelembevételre javasolt tényleges történeti települési területeket az övezeti tervlap tájékoztató jelleggel alaptérképi jelként tartalmazza.

m) A kiemelten érzékeny felszín alatti vízminőség- védelmi vízgyűjtő terület övezete a Vidékfejlesztési Minisztérium adatszolgáltatása figyelembevételével került lehatárolásra. Az övezetre az OTrT szabálya vonatkozik, amelynek értelmében az övezetben bányászati tevékenységet a bányászati szempontból kivett helyekre vonatkozó szabályok szerint lehet folytatni.

Ebbe az övezeti kategóriába a felszín alatti vizek állapota szempontjából érzékeny és fokozottan érzékeny területek egyes esetei tartoznak, amelyekre a felszín alatti vizek védelméről szóló 219/2004. (VII. 21.) Korm. rendelet, valamint a vízbázisok, a távlati vízbázisok, valamint az ivóvízellátást szolgáló vízilétesímények védelméről szóló 123/1997. (VII. 18.) Korm. rendelet előírásait is alkalmazni kell.

n) A felszíni vizek vízminőség- védelmi vízgyűjtő területének övezete a Vidékfejlesztési Minisztérium adatszolgáltatása figyelembevételével került lehatárolásra.

o) Az ásványi nyersanyag-gazdálkodási terület övezete a Magyar Bányászati és Földtani Hivatal adatszolgáltatása figyelembevételével került lehatárolásra. Az övezetre érvényesülő OTrT szabály szerint: az övezetet a településrendezés eszközeiben tényleges kiterjedésének megfelelően kell lehatárolni, és az építési övezetre vagy övezetre szabályokat ennek figyelembevételével kell megállapítani.

p) A rendszeresen belvízjárta terület övezete a Vízügyi és Környezetvédelmi Központ Igazgatóság adatszolgáltatása figyelembevételével került lehatárolásra. Az OTrT szabályai szerint az övezet által érintett települések településrendezési eszközeinek készítése során, a vízügyi hatóság adatszolgáltatása alapján, belvízrendezési munkarészt is készíteni kell. Az övezet területén beépítésre szánt terület csak kivételesen, a belvízrendezési munkarészben meghatározott feltételek teljesülése esetén jelölhető ki.

q) A nagyvízi meder övezete is a Vízügyi és Környezetvédelmi Központ Igazgatóság adatszolgáltatása figyelembevételével került lehatárolásra. Az övezet területén az OTrT szabálya érvényesül, amely szerint beépítésre szánt terület nem jelölhető ki.

r) A földtani veszélyforrás területének övezete a Magyar Bányászati és Földtani Hivatal adatszolgáltatása figyelembevételével települési közigazgatási határosan került lehatárolásra. Az érvényesülő OTrT szabálya szerint övezetbe tartozó település veszélyeztetett területein a település településszerkezeti tervében beépítésre szánt terület csak kivételesen, geológiai szakvélemény alapján jelölhető ki.

s) A vízeróziónak kitett terület övezete a Magyar Bányászati és Földtani Hivatal adatszolgáltatása figyelembevételével került lehatárolásra. Az övezetbe tartozó települések veszélyeztetett területein az OTrT szabálya érvényesül, amely szerint olyan területfelhasználást kell előírni a települések településszerkezeti tervében, és a helyi építési szabályzatban olyan építési övezeti, övezeti előírást kell meghatározni, amely a vízerózió mértékét csökkenti.

t) A széleróziónak kitett terület övezete - ágazati anyagok figyelembevételével - tervezői lehatárolás eredménye. Az OTrT vonatkozó szabályának érvényesítésével az övezetbe tartozó települések veszélyeztetett területein olyan területfelhasználást kell előírni a települések településszerkezeti tervében, és a helyi építési szabályzatban olyan építési övezeti, övezeti előírást kell meghatározni, amely a szélerózió mértékét csökkenti.

u) A kiemelt fontosságú meglévő honvédelmi terület övezete a Honvédelmi Minisztérium adatszolgáltatása figyelembevételével került lehatárolásra. Az OTrT szabályának érvényesítésével a területrendezési tervben kijelölt területeket a településszerkezeti tervben beépítésre szánt vagy beépítésre nem szánt különleges honvédelmi terület területfelhasználási egységbe kell sorolni.

v) A honvédelmi terület övezete a Honvédelmi Minisztérium adatszolgáltatása figyelembevételével került lehatárolásra. Az érintett települések településrendezési eszközeiben - a külön jogszabályokban meghatározott rendelkezések szerint - ki kell jelölni a honvédelmi érdeket szolgáló területek korlátozásmentes működését biztosító védőterületeket. A kiegészítő szabály biztosítja a honvédelmi érdekek érvényesülését.

A 16. §-ra vonatkozó módosítás a magterület övezetére szóló szabályt kiterjeszti a történelmi sportterület céljára használt területekre. A történelmi sportterületeken is a beépítésre szánt terület kijelölését területrendezési hatósági eljáráshoz köti.

Az 5. §-hoz

Az átmeneti rendelkezések értelmében a hatálybalépést követően indult ügyekben az agglomerációs törvény rendelkezéseit kell alkalmazni. Az előírás rendelkezik a településrendezési tervek Törvénnyel való összhangba hozása kötelezettségéről. A főváros és a fővárosi kerületekre vonatkozó eltérő szabályozást a főváros kiemelt, és koordinatív szerepe, valamint a településrendezési eszközök összehangoltságának hiánya indokolja.

A 6. §-hoz

Az országos és térségi jelentőségű műszaki infrastruktúra - hálózatok és egyedi építmények elemei változtak, ezért az agglomerációs törvény 1/2. számú melléklete módosul.

Az agglomerációs törvény kiegészítésre kerül a területi mérleget tartalmazó 1/3. számú melléklettel, amely a Törvény hatálya alátartozó településre vonatkoztatva tartalmazza a közigazgatási területre eső térségi területfelhasználási kategóriák kiterjedését hektárban és a közigazgatási terület százalékában.

A térségi területfelhasználás, továbbá a műszaki infrastruktúra-hálózatok térbeli rendjének megváltozása miatt a Szerkezeti Tervet tartalmazó 2. számú melléklet helyébe a módosított Szerkezeti Terv lép.

Az OTrT előírásainak megfelelően változik a Törvény övezeti terve, ezért a 3. számú melléklet tartalma és jelölése is módosul.

A 7. §-hoz

Az előírás a hatályban lévő Törvény néhány paragrafusának hatályon kívül helyezéséről rendelkezik.

A 8. §-hoz

A kiemelt térség tervének a térségi területfelhasználási kategóriákra vonatkozó előírása az OTrT törvényhez képest eltérő szabályokat is megállapít.

Az OTrT 6. § (2) bekezdés e) pontja módosítása azért vált szükségessé, mert a hatályos szabályozás a hagyományosan vidéki települési térségben nem tette lehetővé a „vegyes terület” területfelhasználási egység kijelölését. Mivel az OTrT érvényesítése során kiderült, hogy ebben a térségben is indokolt a településrendezési tervek készítése során a településközpont vegyes területfelhasználási egység alkalmazása, ez teszi szükségessé az OTrT módosítását.

A 9. §-hoz

A Tftv. fogalomrendszere kiegészítésre kerül a területcsere fogalmával, tekintettel arra, hogy a Tftv. tartalmazza az új hatósági eljárástípusra vonatkozó általános előírásokat, valamint a kormányrendeleti szabályozásra a felhatalmazást.

A 10. §-hoz

A Tftv. 23/D. § (3) és (4) bekezdésének módosítása azért szükséges, mert a területcsere vonatkozásában kibővítette azoknak a területrendezési hatósági eljárásoknak a körét, amelyek az állami főépítésznek a területrendezési hatósági eljárás során kiadott térségi területfelhasználási engedélyétől teszik függővé a beépítésre szánt területek kivételes kijelölését.

A területrendezési hatósági eljárás részletes szabályainak rendeletben való megállapítására vonatkozó 23/D. § (3) bekezdés a fentiekkel való összhang biztosítása érdekében a területcserére vonatkozó területrendezési hatósági eljárás részletes szabályainak megállapításával egészül ki.

A 11. §-hoz

Az OTrT és a területrendezési tervek tartalmi követelményeire vonatkozó előírások figyelembevételével az agglomerációs törvény övezeti terve módosul, egyrészt új térségi övezetekkel egészül ki, másrészt a korábbi övezetek megnevezése és szabályozási tartalma is megváltozik. A törvény 23 kiemelt térségi övezetet tartalmaz, ennek megfelelően a térségi övezetek jelölése is módosul.

-----STARTING---POINT---VEGE---

A 12. §-hoz

Hatályba léptető rendelkezést tartalmaz.