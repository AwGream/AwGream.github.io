2005. évi XCI. törvény indokolása

a Büntető Törvénykönyvről szóló 1978. évi IV. törvény és más törvények módosításáról

-----STARTING---POINT---ALTALANOS--- 

1. Magyarországnak az Európai Unióhoz való csatlakozása a büntető jogalkotás helyzetét is megváltoztatta. Nyilvánvaló, hogy a büntetőjog területén a közvetlen uniós jogalkotás jelenleg még nem érvényesül, noha az Európai Alkotmány szövege már kilátásba helyezi az „európai törvényt”, mint az egységes jogalkotás jövőbeli formáját. Az azonban vitathatatlan és egyértelmű, hogy a büntető jogterületen kívül közvetlenül érvényesülő uniós szintű jogalkotás a büntetőjog területére is begyűrűzik.

Ennek legfőbb jele, hogy a Büntető Törvénykönyv (a továbbiakban: Btk.) keretdiszpozícióit kitöltő háttérjogszabályokban megjelennek a közvetlenül alkalmazandó uniós normák, mint a szabályozás legfőbb eszközei. A háttérjogszabályokban - az uniós normákra figyelemmel - bekövetkezett módosulások a Btk. tényállásainak módosítását is szükségessé teszik, mivel a Btk. keretdiszpozícióinak is követnie kell a háttérjogszabályokban bekövetkezett módosulásokat.

Erre figyelemmel a törvény a Btk. két főbb jogterületének szabályait igazítja a háttérjogszabályok tartalmához, nevezetesen a környezet védelmét szolgáló, valamint a gazdasági bűncselekményeket tartalmazó tényállásokat.

2. A Btk. nemzetközi jogi kötelezettség megszegéséről szóló 261/A. §-ának beiktatása idejében a büntetőjog eszközeivel is szankcionálni rendelt, nemzetközi jogi kötelezettségen alapuló gazdasági, kereskedelmi vagy pénzügyi tilalmat (a továbbiakban: embargó) kötelezően az Egyesült Nemzetek Biztonsági Tanácsa (a továbbiakban: BT) rendelhetett el határozataival, amelyek végrehajtására az Egyesült Nemzetek Alapokmányának 25. cikke értelmében a tagállamok kötelezettséget vállaltak.

Az Európai Unióhoz történt csatlakozással a Magyar Köztársaságra nézve kötelező embargót már nem csak a BT, hanem az Európai Unió Tanácsa (a továbbiakban: Tanács) is elrendelhet rendeleti úton. Jelenleg az Európai Unión belül, minden tagállam által kötelezően alkalmazandó embargót a Tanács 881/2002/EK, 1210/2003/EK, 314/2004/EK, 798/2004/EK, 872/2004/EK és 1763/2004/EK rendelete tartalmaz. E rendeletek közül a 314/2004/EK, 798/2004/EK rendeletek autonóm uniós normáknak tekinthetők, amelyeknek nincs BT határozat előzményük, míg a többi rendelet a preambulumában hivatkozik a BT vonatkozó határozataira. Ez utóbbi rendeletek lényegében összefoglalják, illetve ahol szükséges, részletesebben kifejtik a BT határozataiban elrendelt embargót jelentő korlátozó intézkedések alkalmazási körét, és annak mikéntjét, míg az autonóm közösségi rendeletek hasonló szerkezetben és tartalommal határoznak meg korlátozó intézkedéseket. A törvény az uniós tagságból eredő új helyzetnek megfelelően tartalmazza a Btk. 261/A. §-ának módosítását.

3. A jelenleg hatályos környezetkárosítás, természetkárosítás, valamint környezetre veszélyes hulladék jogellenes elhelyezése elnevezésű tényállások szövegét a Büntető Törvénykönyvről szóló 1978. évi IV. törvény módosításáról rendelkező 1996. évi LII. törvény állapította meg. A törvénymódosítás hátterét a vele egy időben elfogadott, a környezet védelmének általános szabályairól szóló 1995. évi LIII. törvény (a továbbiakban: Kvt.) adta. A másik két tényállás alapjául szolgáló törvényeket csak később alkották meg. A természet védelméről szóló 1996. évi LIII. törvény (a továbbiakban: Tvt.) csak 1997. január 1-jén lépett hatályba, a hulladékgazdálkodásról pedig 2000-ben fogadta el az Országgyűlés a 2000. évi XLIII. törvényt (a továbbiakban: Hgt.). A természetkárosítás tényállásának szövegét később - a Tvt. fogalomkészletének megfelelően - a büntető jogszabályok módosításáról szóló 1998. évi LXXXVII. törvény módosította.

A módosítással érintett tényállások keretdiszpozíciók: csak keretet adnak, azt tartalommal különböző háttérjogszabályok töltik ki. A háttérjogszabályok többsége vagy módosult a közel tíz év során, vagy - tekintettel az Európai Unióhoz történő csatlakozásra is -, teljesen új jogszabályok születtek. Ezért időszerűvé vált a Btk. környezet- és természetvédelmi tényállásainak, valamint a szaktörvények, illetve egyéb jogszabályok fogalomrendszerének összehangolása, ekképpen az említett tényállások teljes körű és egyidejű felülvizsgálata.

A tényállások újraszabályozásának másik indoka, hogy a hatályos törvény alapján a gyakorlatban értelmezési nehézségek merültek fel. Több esetben is problémát jelentett például a természetkárosításban szereplő „származék” fogalmának az értelmezése. A törvény a szakmai háttérjogszabályok figyelembevételével pontosan meghatározza az egyes tényállási elemeket és értelmező rendelkezések beiktatásával is segíti a jogalkalmazót.

A környezetre veszélyes hulladék jogellenes elhelyezése tényállása módosításának indoka továbbá a jogellenesen hulladékot elhelyezőkkel szembeni szigorúbb fellépés biztosítása. A hatályos tényállás szerint hulladék elhelyezése miatt igen csekély számú büntetőeljárás indult az elmúlt években, aminek az oka - egyebek mellett - a tényállás bonyolult feltételrendszere. A jelenleg hatályos szöveg alapján ugyanis a jogszabályban meghatározott engedély nélkül, illetve a jogszabályban vagy végrehajtható hatósági határozatban megállapított kötelezettség megszegésével történő olyan gyűjtés, tárolás, kezelés, elhelyezés, illetve szállítás bűntett, amelyet olyan anyagot tartalmazó hulladékra követnek el, amely alkalmas arra, hogy az ember életét, testi épségét, egészségét veszélyeztesse, a vizet, a levegőt vagy a talajt szennyezze, vagy ezekben tartós elváltozásokat okozzon, illetve az állatokat vagy a növényeket veszélyeztesse.

Ezzel szemben a törvény szerint bűncselekményt követ el az, aki hulladékot arra ki nem jelölt, vagy arra a célra hatóság által nem engedélyezett helyen elhelyez, és ezzel a földet, vizet, levegőt, élővilágot vagy azok összetevőit közvetlenül veszélyezteti. A tényállás szövegének, feltételrendszerének egyszerűsítése miatt, valamint a tényállást kitöltő cselekmények körének bővítésével a törvény alkalmazhatóbbá teszi a tényállást.

Nem szükséges ugyanis jogszabályban meghatározott engedély hiányában, illetve jogszabályban vagy végrehajtható hatósági határozatban megállapított kötelezettség megszegésével elkövetni a cselekményt, önmagában a hatóság által arra a célra nem engedélyezett helyen történő elhelyezés bűncselekmény. Továbbá a hatályos szöveg szerint elkövetési tárgy az olyan anyagot tartalmazó hulladék, amely alkalmas arra, hogy az ember életét, testi épségét, egészségét veszélyeztesse, a vizet, a levegőt vagy a talajt szennyezze, vagy ezekben tartós elváltozásokat okozzon, illetve az állatokat vagy a növényeket veszélyeztesse. A törvény szerint bármilyen hulladék elkövetési tárgy. Természetesen a büntetőjogi fenyegetettség szintjének eléréséhez szükséges, hogy egy bizonyos veszélyhelyzet bekövetkezzen, ez a törvény szerint a föld, víz, levegő, élővilág, vagy azok összetevői közvetlen veszélyeztetése.

Egy büntető törvényi tényállás szigorítása nemcsak a büntetési tétel megemelésével érhető el. Ha a tényállás hatálya alá tartozó cselekmények köre kibővül, azaz további, korábban nem büntetett cselekmények is kriminalizálódnak, azzal szintén szigorítás következik be. A törvény tehát a szigorúbb fellépés lehetőségét teremti meg az egyszerűbb normaszöveggel, valamint a cselekmények körének kiszélesítésével.

4. A törvény a magánnyugdíjpénztárak és az önkéntes kölcsönös biztosító pénztárak (a továbbiakban: pénztárak) működésének biztonsága védelmében módosítja a Btk. 289. §-át és 298/D. §-át. Tekintettel arra, hogy pénztárak működése a szociális biztonság egyik alappillére, más pénzügyi szervezetekhez hasonlóan indokolt szankcionálni, ha ezt a tevékenységet valaki a jogszabályban előírt engedély nélkül végzi. Másrészt a működési szabályok - így főleg a számviteli szabályok - megsértése a pénztárak esetében is olyan jelentős érdeksérelemmel jár, ami súlyosabb büntetőjogi fenyegetettséget tesz indokolttá.

5. A törvény büntetni rendeli azokat a versenykorlátozó megállapodásokat, amelyek által a versenytársak a koncessziós vagy közbeszerzési eljárás eredményét akarják tisztességtelenül befolyásolni. Ebben az esetben egyrészt a piacon való működés jogszabályba ütköző volta, vagyis a kartell tilalom megszegése, másrészt a koncessziós és közbeszerzési eljárások tisztaságának és befolyásolástól mentes lefolytatásának védelme alapozza meg a büntetőjogi fenyegetettséget. A törvény a koncessziós eljárásokhoz és a közbeszerzési pályázatokhoz kapcsolódó versenyt korlátozó megállapodásokra - ideértve az összehangolt magatartásokat és a vállalkozások társadalmi szervezete, a köztestület, az egyesülés és más hasonló szervezet döntéseit is - vonatkozó bűncselekményi tényállást a tisztességes piaci magatartást és a verseny tisztaságát érintő tényállások között, önálló tényállásként fogalmazza meg.

6. Az Európai Unió, korszerűsítve korábbi szabályait, új szabályozást dolgozott ki a bennfentes kereskedelemre és piacbefolyásolásra vonatkozóan. Az irányelvnek való megfelelés érdekében szükséges a tőkepiacról szóló 2001. évi CXX. törvény módosítása, különösen a törvény „Hatodik részének” vonatkozásában. A háttérjogszabály változtatása, így a Btk.-t érintő fogalmak módosítása indokolja a Btk. 299/A. §-ának és 299/B. §-ának felülvizsgálatát, a tőkepiacról szóló törvény és a Btk. összhangjának megteremtése érdekében.

7. A törvény a munkajogi, adójogi valamint további foglalkoztatással kapcsolatos jogszabályok megkerülésével történő foglalkoztatás (a továbbiakban: feketemunka) elleni hatékonyabb és szigorúbb fellépés érdekében egy új tényállást vezet be a Btk.-ba. Az adócsaláshoz képest speciális „Munkáltatással összefüggésben elkövetett adócsalás” tényállása lehetővé teszi, hogy a munkáltató által munkaszerződés nélkül vagy színlelt szerződéssel foglalkoztatottak után be nem fizetett adók és egyéb járulékok értéke összeadódjon, és ezzel lehetőség nyílik adott esetben a halmazati szabályoknál súlyosabb büntetés kiszabására.

8. A törvény a fentieken kívül érinti a Btk. Általános Részének egyes rendelkezéseit, így pl. - alkotmányossági megfontolások alapján, valamint az Európai Unió jogrendjével összhangban - szigorú kritériumokhoz köti a végleges hatályú kiutasítás alkalmazhatóságát, illetőleg meghatározza a hazánkban huzamosabb ideje letelepedett uniós polgárok és családtagjaik kiutasításának feltételeit, a jelenleginél pontosabban határozza meg a pártfogó felügyelet alá helyezés során elrendelhető magatartási szabályokat, kiegészíti a közfeladatot ellátó személyek körét, a gazdasági bűncselekmények körében pedig számos egyszerűsítést végez.

-----STARTING---POINT---RESZLETES---

Az 1. §-hoz

1. Az Alkotmány 58. § (1) bekezdése úgy rendelkezik, hogy mindenkit, aki törvényesen tartózkodik Magyarország területén - törvényben meghatározott esetek kivételével - megillet a szabad mozgás és a tartózkodási hely szabad megválasztásának joga, beleértve a lakóhely vagy az ország elhagyásához való jogot is.

A végleges hatályú kiutasítás nem pusztán korlátozza, hanem a Magyar Köztársaság területére vonatkozóan teljes mértékben elvonja a büntetéssel érintett elkövető szabad mozgáshoz és a tartózkodási hely megváltoztatásához fűződő jogát. Ezért alkalmazhatóságát csak a közbiztonság és a társadalom védelme szempontjából kiemelkedő veszélyt jelentő esetekre szükséges korlátozni, amikor a büntetéssel elérni kívánt cél arányban áll az okozott jogkorlátozás mértékével. A törvény a végleges hatályú kiutasítás alkalmazhatósága feltételeként határozza meg, hogy az elkövetővel szemben ténylegesen tíz évi vagy azt meghaladó szabadságvesztést szabnak ki valamely, tételesen felsorolt, a társadalomra kimagasló veszélyt jelentő - hazánk nemzetközi kötelezettségvállalásaival összhangban is -, kiemelten üldözendő bűncselekmény elkövetése miatt. Továbbá egy, a bírói mérlegelés körébe tartozó konjunktív feltételnek is teljesülnie kell, azaz az elkövetés jellegére (pl. halálos eredmény bekövetkezése, kegyetlen, kitartó elkövetési mód), az elkövető kapcsolataira figyelemmel az elkövetőnek az országban tartózkodása a közbiztonságot jelentősen veszélyeztetné.

2. A törvény technikai módosítást is elvégez, a határozott ideig tartó kiutasítás legrövidebb és leghosszabb tartama, valamint a beszámításra vonatkozó szabályok együtt kerülnek meghatározásra a (4) bekezdésben.

3. Az Unió polgárainak és családtagjainak a tagállamok területén történő szabad mozgáshoz és tartózkodáshoz való jogáról, valamint a 1612/68/EGK rendelet módosításáról, továbbá a 64/221/EGK, a 68/360/EGK, a 72/194/EGK, a 73/148/EGK, 75/34/EGK, a 75/35/EGK, a 90/364/EGK, 90/365/EGK és 93/96/EGK irányelv hatályon kívül helyezéséről szóló, 2004 április 29-i 2004/38/EK európai parlamenti és a tanácsi irányelv (a továbbiakban: 2004/38/EK európai parlamenti és tanácsi irányelv) valamennyi uniós polgár (pontosabban az Európai Gazdasági Térségről szóló Egyezményben részes tagállamok polgáraira és azok családtagjaira vonatkozik, a továbbiakban röviden: uniós polgár) szabad mozgáshoz és tartózkodáshoz való jogának egyszerűsítése és megerősítése érdekében elvégzi a meglévő közösségi jogi eszközök egységes szerkezetbe foglalását és felülvizsgálatát. Ezen felül a tagállamok területén való szabad mozgáshoz és tartózkodáshoz való jogot az uniós polgárok családtagjai számára is biztosítja, azok állampolgárságára tekintet nélkül. A tagállamoknak 2006. április 30-ig kell megfelelniük az irányelvnek.

Az Európai Közösség létrehozásáról szóló szerződés megengedi a szabad mozgáshoz és tartózkodáshoz való jog korlátozását közrendi, közbiztonsági vagy közegészségügyi okokból (Európai Közösséget létrehozó szerződés 39. cikk). Az uniós polgárok és családtagjaik kiutasítása közrendi vagy közbiztonsági okokból, olyan intézkedés, amely súlyosan sértheti azokat a személyeket, akik élve a Szerződés által rájuk ruházott jogokkal és szabadságokkal, már ténylegesen beilleszkedtek a fogadó tagállamban. Ezért a 2004/38/EK európai parlamenti és tanácsi irányelv 28. cikke korlátozza az ilyen intézkedések alkalmazási körét az arányosság elvével összhangban, figyelemmel az érintett személyek integrációjának mértékére, a fogadó tagállamban való tartózkodásuk időtartamának hosszúságára, az életkorukra, az egészségi állapotukra, családi és gazdasági helyzetükre, valamint a származási országgal fennálló kapcsolatukra. Azon uniós polgárokkal szemben, akik több éve a fogadó tagállamban tartózkodnak, különösen, ha ott születtek, és egész életükben ott tartózkodtak, csak kivételes körülmények között, amikor a közbiztonság nyomós oka indokolja, hozható kiutasítási intézkedés. Annak az uniós polgárnak vagy családtagjának, aki a fogadó államban letelepedettként vagy bevándoroltként tartózkodásra szerzett jogot - ennek feltételeit a 2004/38/EK európai parlamenti és tanácsi irányelv IV. Fejezete szabályozza -, a kiutasítására csak akkor ad lehetőséget, ha az ott tartózkodása súlyos és tényleges veszélyt jelentene a fogadó állam közrendjére vagy közbiztonságára

A törvény ennek megfelelően az uniós polgárral és annak - értelemszerűen nem uniós polgárságú - családtagjával szemben, ha jogszerűen tíz éve az ország területén tartózkodik, akkor teszi lehetővé a kiutasítás alkalmazhatóságát, ha legalább tíz évi szabadságvesztésre ítélik és az itt tartózkodása a közbiztonságot jelentősen veszélyeztetné. Ha az uniós polgár vagy annak családtagja letelepedettként vagy bevándoroltként tartózkodásra szerzett jogot, vele szemben kiutasítás mellékbüntetés alkalmazásának akkor lehet helye, ha annak a bűncselekménynek, amelyben a felelősségét megállapították a büntetési tétel határa öt évi vagy azt meghaladó szabadságvesztés.

A 2004/38/EK európai parlamenti és tanácsi irányelv 1. cikk 2. pontja értelmében családtagnak tekintendő a házastárs; az uniós polgár élettársa, akivel egy tagállam jogszabályai alapján létrejött regisztrált élettársi kapcsolatban él, ha a fogadó tagállam jogszabályai a regisztrált élettársi kapcsolatot a házassággal egyenértékűnek tekintik, a fogadó tagállam vonatkozó jogszabályaiban megállapított feltételekkel összhangban; az uniós polgár, házastársa, vagy az előbbiek szerint meghatározott élettársa egyenesági leszármazottai, akik 21. életévüket nem töltötték be vagy eltartottak, valamint az uniós polgár, házastársa, vagy az előbbiek szerint meghatározott élettársa egyenesági felmenői.

A 2004/38/EK európai parlamenti és tanácsi irányelv 16. cikke értelmében, főszabályként azok az uniós polgárok, illetve családtagjaik nyernek huzamos tartózkodásra jogot, akik jogszerűen öt éven át folyamatosan tartózkodtak a fogadó államban. Jogszerűtlen például a tartózkodás, ha egyébként az uniós polgár vagy családtagja kiutasítás hatálya alatt áll.

Az Európai Bíróság joggyakorlatával összhangban, amely megtiltja a tagállamok számára az ezen Irányelv hatálya alá tartozó személyek beutazásának és tartózkodásának élethosszig tartó megtiltását, a törvény kizárja az uniós polgár, illetve családtagja végleges hatállyal történő kiutasításának lehetőségét.

4. A családi egység fenntartása a nemzetközi jogi dokumentumokban kiemelten kezelt érdek. Az Emberi Jogok Európai Egyezménye (kihirdette az 1993. évi XXXI. törvény) 8. cikke rendelkezik a magán- és családi élet tiszteletben tartásához való jogról:

„1. Mindenkinek joga van arra, hogy magán- és családi életét, lakását és levelezését tiszteletben tartsák.

2. E jog gyakorlásába hatóság csak a törvényben meghatározott, olyan esetekben avatkozhat be, amikor az egy demokratikus társadalomban a nemzetbiztonság, a közbiztonság vagy az ország gazdasági jóléte érdekében, zavargás vagy bűncselekmény megelőzése, a közegészség vagy az erkölcsök védelme, avagy mások jogainak és szabadságainak védelme érdekében szükséges.”

Az Emberi Jogok Európai Bíróságának gyakorlata értelmében ez a jog a 3. cikkhez hasonlóan, amely a kínzás és az embertelen, megalázó bánásmód tilalmáról rendelkezik, korlátozhatja az államnak azt a szabadságát, hogy meghatározza, hogy a külföldiek közül kit enged a területére belépni, illetve ott tartózkodni. Vonatkozik ez arra az esetre is, ha a külföldit bűncselekmény elkövetése miatt jogerősen elítélték.

A Bíróság a korábbi esetjogából leszűrhető követelményeket, valamint az irányadó egyéb általános elveket a Boultif kontra Svájc ügyben 2001. augusztus 2-án hozott ítéletében foglalta össze. A Bíróság a bűncselekmény megelőzését, a közbiztonság fenntartását olyan legitim célként ismerte el, amelynek elérése - az arányosság keretei között - indokolhatja a családi élethez való jog korlátozását.

A Bíróság az arányosság megítélésekor általánosan irányadó szempontokként a következő körülményeket határozta meg:

- a cselekmény jellege és súlyossága;

- mióta tartózkodik a kiutasítani kívánt külföldi az országban;

- a bűncselekmény elkövetése, illetve az elítélése óta eltelt idő, valamint az érintett azóta tanúsított magatartása;

- az egyes érintett személyek (családtagok) állampolgársága;

- a családi körülmények, a házasság fennállásának hossza és a ténylegességre utaló egyéb körülmények (megjegyzendő, hogy az együttélés nem szükségszerű feltétel, különösen a gyermekkel való kapcsolatot illetően, de pl. szabadságvesztés esetén a házastárssal sem, amennyiben ténylegesen tartják a kapcsolatot);

- a házastárs a házasságkötéskor tudott-e a bűncselekményről;

- gyermekeik vannak-e, s ha igen, milyen korúak;

- milyen súlyos nehézségekkel kellene a házastársnak szembenéznie, ha egy másik országban (rendszerint a külföldi házastárs állampolgársága szerinti államban) folytatnák a családi életüket, különös tekintettel a nyelvismeretre.

Mindezekre figyelemmel a törvény a kiutasítás alkalmazhatóságát arra az esetre vonatkozóan, ha a családi egység fenntartásának az érdeke áll fenn, legalább tízévi szabadságvesztés kiszabása mellett, a közbiztonság jelentős veszélyeztetéséhez köti. A családegyesítési érdek fennállását a bíróság - az Emberi Jogi Bíróság által is vizsgált szempontok alapján - mérlegelési körében állapítja meg.

5. A törvény az uniós polgárokra, illetve családtagjaikra, továbbá arra az esetkörre vonatkozó eltérő szabályokat, ha családi egység megőrzésének érdeke áll fenn egy bekezdésbe foglalja össze.

6. A törvény a fiatalkorúak tekintetében kedvezőbb elbírálást állapít meg.

A 2. §-hoz

1. A törvény újraszabályozza a pártfogó felügyelet intézkedést meghatározó rendelkezést. Ennek keretében több, régóta fennálló anomáliát felold, mint például annak az elítéltnek az esetében, akit a bíróság kiutasított, a törvény erejénél fogva pártfogó felügyeletét kellett elrendeli, de az nem hajtható végre, mivel a két joghátrány lényegét tekintve kizárja egymást. Ezért a törvény kimondja, hogy nem rendelhető el annak az elkövetőnek a pártfogó felügyelete, akit a bíróság kiutasított a Magyar Köztársaság területéről.

2. A módosítás célja bővíteni a pártfogó felügyelet elrendelési lehetőségeinek körét. A módosítás szerint az adott ügyben eljáró bíróság már az ítélethozatalkor elrendelheti a pártfogó felügyeletet a későbbi esetleges feltételes szabadságra bocsátás esetére . Ítéletében egyes magatartási szabályokat is ez a bíróság határozna meg. Ebben az esetben lehetőség nyílik arra, hogy az ítéletet hozó bíróság a terhelt személyiségének ismeretében már az ítélet meghozatalakor rendelkezzen arról, hogy az esetleges feltételes szabadságra bocsátás ideje alatt kötelező a pártfogó felügyelet.

3. A törvény rendezi a pártfogó felügyelet tartamának kérdését azáltal, hogy annak leghosszabb tartamát öt évben határozza meg. A Btk. 48. § (1) bekezdése értelmében a feltételes szabadság tartama azonos a szabadságvesztés hátralévő részével, de legalább egy év, életfogytig tartó szabadságvesztés esetén tizenöt év. A Btk. 82. § (3) bekezdése ugyanakkor kimondja, hogy a pártfogó felügyelet tartama azonos a feltételes szabadság, illetve a próbaidő tartamával. Ebből következően életfogytig tartó szabadságvesztés esetén az elítélt tizenöt éven keresztül áll pártfogó felügyelet alatt. Ez nyilvánvalóan olyan hosszú időtartam, amely a jogintézmény lényegét tekintve - az elkövető rendszeres figyelemmel kisérése és társadalmi reintegrációjának elősegítése - indokolatlan és célszerűtlen is. Az ötéves időtartam elegendő ahhoz, hogy az elítélt figyelemmel kisérése által nyomon követhető legyen életmódjának alakulása, valamint arra is, hogy a részére nyújtott segítséggel sikeresen integrálódhasson.

4. A törvény a Btk.-ba illeszti, a jelenleg a büntetések és az intézkedések végrehajtásáról szóló 1979. évi 11. tvr.-ben (a továbbiakban: Bv. tvr.) a külön magatartási szabályok megállapítására vonatkozó rendelkezéseket, egyúttal hatályon kívül helyezi a Bv. tvr. 97. §-át.

A törvény e módosító rendelkezéseinek célja kétirányú. Egyrészt kifejezi azt, hogy a pártfogó felügyelet keretében elrendelt magatartási szabályok a büntetőjogi intézkedés lényegét képező büntető anyagi jogi szabályok. Ezért a törvény a pártfogó felügyelettel kapcsolatosan, vonatkozzon az a büntető ügyben történő - ideértve a vádemelés elhalasztását is - elrendelésre, vagy a Bv. tvr. szerinti büntetés-végrehajtási bíró eljárására, egységesen a Btk.-ban helyezi el a külön magatartási szabályokra vonatkozó rendelkezéseket.

Másrészt a törvény a pártfogó felügyelet során elrendelhető magatartási szabályokat a hatályos szabályozásnál részletesebben és pontosabban határozza meg, figyelembe véve a társadalmi élet fejlődését, valamint a pártfogói rendszer - hatékonyabb ellenőrzést is lehetővé tevő - jelenleg is folyamatban lévő reformját. Ennek keretében lehetővé teszi - többek között -, hogy a bíróság, illetve az ügyész elrendelje a bűncselekmény elkövetésében részt vett, meghatározott személlyel való kapcsolattartás tilalmát.

A 3. §-hoz

1. A törvény a szakértőt közfeladatot ellátó személynek minősíti. Szakértőnek az minősül, akit a bíróság, az ügyész, illetőleg a nyomozó hatóság kirendel. Szakértő az is, akit a terhelt vagy a védő kért fel szakértőnek, amennyiben a bíróság, illetve az ügyészség e minőségében elismeri. (Abban az esetben, ha az ügyész vagy a bíróság a terhelt, illetve a védő által felkért személy szakértőként történő bevonását megtagadja, az azt jelenti, hogy a szakértő a tárgyaláson kizárólag tanúként hallgatható ki, az általa készített szakvélemény pedig az okiratra vonatkozó szabályok szerint használható fel.)

A korábbi ítélkezési gyakorlat szerint a nyomozás során igénybe vett igazságügyi szakértő e tevékenysége ellátása során hivatalos személy, mivel az őt kirendelő hatóságok részére a feladataik ellátásához segítséget nyújt, így a feladatok rendeltetésszerű működéséhez kapcsolódó feladatok ellátásában részt vesz (BJD 7296., 8007.). Az 1976-ból származó eseti döntés azonban a törvény szerint nem nyújt elegendő alapot a szakértő büntetőjogi státuszának rendezésére.

A Btk. 137. §-ának 1. pont j) alpontja szerint a bíróságnál, ügyészségnél szolgálatot teljesítő személy, akinek a tevékenysége a szerv rendeltetésszerű működéséhez hozzátartozik, hivatalos személy. A „bíróságnál, ügyészségnél szolgálatot teljesítő személy” jogállására vagy a bírák jogállásáról és javadalmazásáról szóló 1997. évi LXVII. törvény, vagy az ügyészségi szolgálati viszonyról és az ügyészségi adatkezelésről szóló 1994. évi LXXX. törvény, vagy az igazságügyi alkalmazottak szolgálati jogviszonyáról szóló 1997. évi LXVIII. törvény vonatkozik. E törvények közül a szakértőre az igazságügyi alkalmazottak szolgálati jogviszonyáról szóló 1997. évi LXVIII. törvény (a továbbiakban: Iasz.) hatálya terjedhet ki úgy, hogy a szakértő jogviszonyára az igazságügyi kamaráról szóló 1995. évi CXIV. törvénynek és az igazságügyi szakértőkről szóló jogszabályoknak [az igazságügyi szakértőkről szóló 2/1988. (V. 19.) IM rendelet és az igazságügyi szakértőkről szóló 53/1993. (IV. 2.) Korm. rendelet] a rendelkezéseit is alkalmazni kell. Az Iasz. 2. §-a szerint ugyanis igazságügyi alkalmazott a bírósági fogalmazó és a bírósági titkár, a pártfogó felügyelő, az igazságügyi szakértő és a szakértőjelölt, a tisztviselő, az írnok, a fizikai dolgozó.

Az a személy, aki a büntetőeljárásban bíróként, ügyészségi alkalmazottként, igazságügyi alkalmazottként vesz részt, szakértőként nem járhat el. A kirendelt szakértő tehát a bírósággal, ügyészséggel sem munkaviszonyban, sem egyéb jogviszonyban nem állhat, nem tekinthető tehát „szolgálatot teljesítő személynek”.

A bírósági vagy a hatósági eljárásban közreműködő szakértő így nem hivatalos személy, és ilyen szabályozás megteremtése nem is indokolt. A hivatalos személyi körre vonatkozó szabályozás alapelve, hogy fokozott büntetőjogi védelemben azokat indokolt részesíteni, illetve fokozott (súlyosabb) büntetőjogi megítélés alá azok tartozzanak, akik közhatalmi jellegű, valamint az állam nevében végzett igazgatási tevékenységet fejtenek ki. A szakértőnek nincs közhatalmi funkciója, nem lát el igazgatási feladatot, tevékenysége azonban igen szorosan ágyazódik be az igazságszolgáltatás rendszerébe, ezért a védőhöz, illetve a jogi képviselőhöz hasonlóan a törvényben a szakértő közfeladatot ellátó személyként kerül meghatározásra.

A polgári perrendtartásról szóló 1952. évi III. törvény 2004. évi módosítása óta a bírósági iratokat már nem csak postai úton lehet kézbesíteni. A bírósági végrehajtásról szóló 1994. évi LIII. törvény (a továbbiakban: Vht.) 31/D. § (5) bekezdése szerint a végrehajtói kézbesítést önálló bírósági végrehajtó, illetve helyette eljárva önálló bírósági végrehajtó-helyettes vagy végrehajtói kézbesítésre felhatalmazott önálló bírósági végrehajtójelölt végezheti.

Mivel mind a postai szolgáltató végrehajtó (közfeladatot ellátó személy), mind az önálló bírósági végrehajtó, illetve az önálló bírósági végrehajtó-helyettes (hivatalos személy) büntetőjogi védelmet élvez, indokolt kiterjeszteni a védelmet a kézbesítésre felhatalmazott önálló bírósági végrehajtójelöltre is.

2. A Btk. jelenleg kizárólag a közoktatásról szóló törvény szerinti pedagógust ismeri el közfeladatot ellátó személynek és részesíti büntetőjogi védelemben, annak ellenére, hogy semmi nem indokolja azt, hogy a Btk. különbséget tegyen a közoktatási törvény, valamint felsőoktatási törvény szerinti oktatásban részt vevők között. Erre figyelemmel a törvény a felsőoktatásról szóló 1993. évi LXXX. törvény folyamatban lévő módosítására is figyelemmel a felsőoktatásban dolgozó oktató, tanár, valamint tudományos kutató büntetőjogi védelmét is biztosítja azáltal, hogy e személyeket közfeladatot ellátó személyekké nyilvánítja.

A 4. §-hoz

1. A bírói gyakorlat napjainkra gyakorta szembesül olyan esetekkel, amikor az elvált szülő a gyermek és a másik szülő kapcsolattartását bírósági vagy hatósági határozat és végrehajtási bírság kiszabása ellenére megakadályozza, ellehetetleníti. A végrehajtás során a szankciók alkalmazása - a gyakorlati tapasztalatok tükrében - önmagában nem jelent kellő visszatartó erőt. Az a magatartás, mely akadályozza a gyermek és a másik szülő közötti harmonikus kapcsolat kialakítását, fenntartását, a gyermek egész további életére kihatóan komoly lelki válságot okozhat, káros hatással lehet a kiskorú lelki egészségre, erkölcsi fejlődésére, szociális készségeinek kialakulására. Ezért büntetőjogi fenyegetettségének megteremtése indokolt. A törvény e magatartást - annak az előző alakzatokhoz mért tárgyi súlyára tekintettel - vétségként, egy évig terjedő szabadságvesztéssel, közérdekű munkával vagy pénzbüntetéssel rendeli büntetni.

2. A bírói gyakorlat egységes abban, hogy a tényállás első elkövetési alakzatának nem lehet alanya az a személy, akinek szülői felügyeleti jogát határozattal megvonták. Ugyanakkor számtalan esetben előfordul, hogy a szülői felügyeleti jogától megfosztott személy továbbra is egy lakásban él a kiskorúval és folytatja a kiskorú fejlődésére károsan kiható magatartását. Erre figyelemmel a törvény egy értelmező rendelkezést iktat be, miszerint az (1) és a (2) bekezdés alkalmazásában a kiskorú gondozására, nevelésére vagy felügyeletére köteles személynek kell tekintetni azt a nagykorú személyt is, aki a kiskorúval közös háztartásban vagy egy lakásban él, és magatartása a kiskorú fejlődésére közvetlenül kihat. A fenti példán kívül e személyi körbe tartozhat a szülői felügyeletet gyakorló szülő vagy gyám élettársa is.

Az 5. §-hoz

Az erőszakos közösülés és a szemérem elleni erőszak minősített esetei közé az 1997. évi LXXIII. törvény iktatta be a (2) bekezdés a) pontja szerinti azon minősített esetet, amely e bűntettet arra figyelemmel rendeli súlyosabban büntetni, hogy a sértett a tizenkettedik életévét nem töltötte be. Ugyanakkor a Btk. e módosítása nem érintette a Btk. 210. §-a szerinti értelmező rendelkezést, mely szerint a 197-198. § alkalmazásában a tizenkettedik életévét be nem töltött személyt védekezésre képtelennek kell tekinteni. A Btk. 1997. évi módosítása óta ily módon a törvény e bűntettek alapeseteként is és minősített eseteként is értékeli azt a körülményt, ha a sértett a jelzett életkort még nem érte el. Ez a gyakorlatban súlyos jogalkalmazási problémákhoz vezetett, és a rendelkezés ellentétes a büntetőjog egyik általános alapelvével, a kétszeres értékelés tilalmával.

Mindezek alapján a törvény alkotmányossági megfontolások miatt úgy rendelkezik, hogy mind a hivatkozott szakaszok (2) bekezdésének a) pontjaiban, mind az ezekre visszautaló (3) bekezdésekben a tizenkettedik életév be nem töltése csak abban az esetben minősít súlyosabban, ha az erőszakkal, avagy az élet vagy testi épség ellen irányuló közvetlen fenyegetéssel párosul.

Ebből következően tehát az erőszak, vagy kvalifikált fenyegetés hiányában, a tizenkettedik életévét be nem töltött sértett sérelmére elkövetett erőszakos közösülés, illetve szemérem elleni erőszak alapesetnek minősül, míg az erőszakkal, illetve kvalifikált fenyegetéssel tizenkettedik életévét be nem töltött sértett sérelmére elkövetett erőszakos közösülés, illetve szemérem elleni erőszak minősített esetet valósít meg.

A 6. §-hoz

1. A Btk. 261/A. §-át „Nemzetközi jogi kötelezettség megszegése” alcímmel az ENSZ Biztonsági Tanácsának (a továbbiakban: BT) a Jugoszláv Szövetségi Köztársaságra (Szerbia és Montenegró) vonatkozó határozatai végrehajtásáról, valamint a Büntető Törvénykönyvről szóló 1978. évi IV. törvény kiegészítéséről szóló 1993. évi LXXI. törvény 14. §-a iktatta új bűncselekményként a Btk.-ba. A tényállás módosítására azóta nem került sor.

A BT határozatai értelemszerűen nem minden esetben kerülnek kihirdetésre, mivel az esetek jelentős részében az állampolgári jogokat és kötelezettségeket nem érintik. Ugyanakkor a - ma már volt - Jugoszláviával szemben elrendelt embargóról szóló határozatokat, mivel azok jelentős jogkorlátozással jártak, kormányrendeletekben kihirdették. Az 1993. évi LXXI. törvény indokolása szerint az embargóról szóló biztonsági tanácsi határozatok kormányrendelettel történő kihirdetése csak átmeneti szabályozásnak tekinthető, mivel a jogkorlátozások mértékére tekintettel elengedhetetlen a törvényi szintű szabályozás. Elsősorban ez indokolta az 1993. évi LXXI. törvény megalkotását. Ennek megfelelően a Btk. 261/A. §-a abban az esetben rendeli büntetni a Magyar Köztársaság nemzetközi jogi kötelezettségéből fakadó gazdasági, kereskedelmi vagy pénzügyi tilalom megszegését, ha a tilalmat kihirdették, továbbá az adott tilalom megszegését külön, a tilalmat elrendelő törvény büntetni rendeli. Ilyen, az embargó megszegését büntetni rendelő törvény csak egy született, a már említett 1993. évi LXXI. törvény. Ugyanakkor a BT 1074/1996. számú határozata értelmében 1996. október 1-jével, a Jugoszláviával szemben korábban megállapított tilalmak és korlátozások megszűntek, így a tényállás kiüresedett, és az - az erre vonatkozó külön törvényi rendelkezés hiányában - jelenleg nem alkalmazható a BT által, a nemzetközi terrorizmus elleni küzdelem keretében a Talibánnal, Oszáma bin Ládennel, illetve az Al-Qaidával, és a velük kapcsolatban álló személyekkel, szervezetekkel szemben elrendelt embargó vonatkozásában sem (pl.: 1267/1999, 1333/2000. BT határozatok).

2. A törvény a Btk. nemzetközi jogi kötelezettség megszegéséről szóló 261/A. §-át újrafogalmazza, tekintettel azon közösségi rendeletekre, amelyek részben a BT határozataiban elrendelt embargót jelentő korlátozó intézkedések alkalmazási körét határozzák meg, részben BT határozati előzménytől függetlenül határoznak meg korlátozó intézkedéseket. A rendeletek meghatározzák a pénzügyi, gazdasági, kereskedelmi korlátozásokat; a pénzeszközök és gazdasági erőforrások zárolásának kötelezettségét. A rendeletek mellékletei tartalmazzák a BT, valamint a Szankcióbizottságok határozatai alapján azoknak a természetes és jogi személyeknek, csoportoknak, szervezeteknek a listáját, akikkel, illetve amelyekkel szemben az embargót alkalmazni kell. A Szankcióbizottságokat a BT egyes határozataival hozta létre, és e határozatok hatalmazzák fel a Szankcióbizottságokat, hogy e BT határozatokban megjelölt embargó alkalmazását a pénzforrások, pénzügyi alapok nevesítésével elősegítsék.

A közösségi rendeletek felhatalmazást adnak az Európai Unió Bizottságának arra, hogy saját rendeleteiben a BT, illetve a Szankcióbizottságok határozatai alapján a vonatkozó mellékleteket módosítsa vagy kiegészítse. A jelenlegi gyakorlat szerint a BT határozatokban, illetve a Szankcióbizottságok határozataiban elrendelt embargót az Európai Unió rendeletei egy hét különbséggel nyomon követik, ami valójában a személyi kör változását jelenti, mivel az elrendelt korlátozó intézkedések jellege a módosításokkal nem változik. Ugyanakkor hangsúlyozni kell, hogy az Egyesült Nemzetek Szervezete, illetve az Európai Unió egymástól függetlenül is elrendelhet embargót. Jelenleg nincs hatályban olyan uniós norma, amely kötelezően előírná a BT által elrendelt embargó uniós jogi aktusba történő átültetését.

A törvény előkészítése során figyelemmel kellett lenni arra, hogy az Európai Unió Tanácsának, illetve Bizottságának rendeletei közvetlen hatállyal bírnak. Erre tekintettel a közösségi rendeletekben szereplő korlátozó intézkedések megsértésének szankcionálása - mivel a szankcionálási kötelezettségről az EK rendeletek maguk is rendelkeznek -, nem tehető függővé egy újabb nemzeti jogi aktus meglététől. Másrészről a tényállást úgy kellett megfogalmazni, hogy az alkalmazható legyen abban az esetben is, ha az embargót a BT határozata rendeli el, s azt nem követi nyomon az unió közvetlenül alkalmazandó jogi aktusa.

3. Erre figyelemmel rendelkezik a törvény úgy, hogy a Btk. új 261/A. §-a az Európai Közösséget létrehozó szerződés 60. cikke alapján elfogadott rendeletekben, illetve e rendeletek felhatalmazása alapján elfogadott rendeletekben vagy határozatokban, valamint a Európai Uniót létrehozó szerződés 15. cikke alapján elfogadott tanácsi közös álláspontokban elrendelt embargó mellett, a Magyar Köztársaság nemzetközi jogi kötelezettsége alapján kihirdetett (azaz a BT határozataiban elrendelt) embargó megsértése esetén is alkalmazható legyen. Ez utóbbi esetben, a fent kifejtett indokok alapján, a tényállás alkalmazhatóságának feltétele, hogy az adott BT határozatot jogszabályban kihirdessék. Erre a Kormánynak rendeletben - a terrorizmus elleni küzdelemről, a pénzmosás megakadályozásáról szóló rendelkezések szigorításáról, valamint az egyes korlátozó intézkedések elrendeléséről szóló 2001. évi LXXXIII. törvény 1. §-a értelmében - 90 nap erejéig van lehetősége. Ezt követően - tekintve, hogy a korlátozások az állampolgárok jogait (pl. a tulajdonhoz való jogot) alapvetően érintik - a korlátozás kihirdetése csak törvénnyel történhet.

A Btk. 261/A. §-át megelőző alcím módosítását - a bűncselekmény megnevezésének megváltoztatását - az teszi szükségessé, hogy a Magyar Köztársaságnak számos nemzetközi jogi kötelezettsége van, azonban ezek közül csak a nemzetközi gazdasági, kereskedelmi, pénzügyi tilalom megszegését rendeli büntetni a tényállás. A bűncselekmény megnevezésének megkönnyítése érdekében azonban az alcímben a nemzetközi gazdasági, kereskedelmi, pénzügyi tilalom fogalom helyett összefoglalóan a nemzetközi gazdasági tilalom fogalom szerepel.

A közösségi rendeletek nemcsak tilalmat rendelnek el, hanem egyik legfontosabb rendelkezésük a „pénzeszközök és gazdasági erőforrások befagyasztására” vonatkozó kötelezettség előírása, aminek megszegését, a büntetőjogi norma egyértelműségének biztosítása érdekében meg kell jeleníteni a tényállás szövegében. Ugyanakkor a kötelezettségek megszegésére általában nem lehet utalni, mivel számos tájékoztatási kötelezettség is szerepel a rendeletek szövegében, amelyek megszegésének büntetőjogi szankcionálására nincs kötelezettség, és azt más tényezők sem indokolják.

4. A Btk. 261/A. §-ának minősített esetei változatlanok maradnak, azokat a törvény érdemben nem érinti, a vonatkozó bekezdéseken csak a bűncselekmény megnevezésének megváltozása miatt szükséges módosításokat vezeti át. A (3) bekezdés a) pontja szerinti minősített eset a specialitás elve alapján határolható el a fegyvercsempészet (Btk. 263/B. §) tényállásától. Olyan állam területére, amellyel szemben nemzetközi gazdasági, kereskedelmi, pénzügyi tilalmat rendeltek el, fegyver csak engedély nélkül, illetve az engedély kereteit túllépve szállítható. A fegyvercsempészet tényállásával való halmazat azonban a specialitás alapján csak látszólagos, mivel ebben az esetben a nemzeti engedélyezési szabályok megszegése mellett, nemzetközi jog alapján nyugvó kereskedelmi tilalom megszegése is történik.

5. Továbbra is büntetendő az előkészület és a feljelentési kötelezettség elmulasztása, azzal, hogy a törvény az állam elleni bűncselekményekhez hasonlóan, az elvárhatóság hiányára tekintettel, az elkövető hozzátartozója vonatkozásában a büntethetőséget kizárja.

6. A törvény értelmező rendelkezést is beiktat, meghatározva azt, hogy mit kell érteni pénzeszközön, egyéb vagyoni értéken és gazdasági erőforráson, illetve zároláson, utalva a 2001. december 27-i 2580/2001/EK rendelet fogalom-meghatározásaira [1. cikk 1. és 2. pont] azzal, hogy a nemzetközi jogi kötelezettséget kihirdető jogszabály eltérő rendelkezése esetén az utóbbi által meghatározott fogalmat kell alkalmazni.

A 7. §-hoz

A környezet büntetőjog általi védelméről szóló 2003/80/IB tanácsi kerethatározat 2. cikke meghatározza azokat a cselekményeket, amelyeket minden államnak büntetőjogi eszközökkel szankcionálnia kell. A kerethatározat 2. cikkének e) pontja szerint bűncselekményként kell meghatározni a nukleáris anyagok vagy más veszélyes radioaktív anyagok jogellenes gyártását, kezelését, tárolását, használatát, szállítását, kivitelét vagy behozatalát, amely bármely személy halálát vagy súlyos sérülését, vagy a levegő, a talaj, a víz minőségének, vagy az állatoknak vagy növényeknek a jelentős károsodását okozza vagy okozhatja.

A hatályos Btk. visszaélés radioaktív anyaggal elnevezésű tényállása a 264. § (1) bekezdésében káros eredményre tekintet nélkül büntetni rendeli a radioaktív anyag jogosulatlan előállítását, megszerzését, tartását, forgalomba hozatalát, feldolgozását, felhasználását, illetve a tartására nem jogosult személynek történő átadását. A 264. § (2) bekezdése kiterjeszti a felelősséget a radioaktív anyagnak a jogszabályban előírt kötelezettség megszegésével történő előállítása, tárolása, szállítása vagy elhelyezése esetére.

A hatályos Btk. tehát nagyrészt megfelel a kerethatározat előírásainak, hiányzik azonban a hatályos tényállásból a radioaktív anyag jogellenes kezelése, valamint annak az országba történő behozatala, illetve kivitele. A törvény ennek érdekében a 264. § (1) bekezdésének többi elemét változatlanul hagyva, kiegészíti az elkövetési magatartások körét az említett radioaktív anyag kezelésével, valamint annak az országba történő behozatalával, kivitelével, valamint az ország területén történő átvitellel.

A 8. §-hoz

1. A környezetkárosítás tényállása keretdiszpozíció. A tényállást tartalommal kitöltő egyes jogszabályok a Kvt., a levegő védelmével kapcsolatos egyes szabályokról szóló 21/2001. (II. 14.) Korm. rendelet, a felszín alatti vizek védelméről szóló 219/2004. (VII. 21.) Korm. rendelet, a felszíni vizek minősége védelmének szabályairól szóló 220/2004. (VII. 21.) Korm. rendelet, valamint a fák védelméről szóló 21/1970. (VI. 21.) Korm. rendelet.

2. A környezetkárosítás törvény szerinti elkövetési tárgyai a föld, a levegő, a víz, az élővilág, valamint ezek összetevői. A törvény a „környezet, valamint környezeti elemek" helyett a környezeti elemek Kvt. szerinti meghatározását külön felsorolva, ám egy ponton megszorítva tartalmazza. A törvény szerint ugyanis szükségtelen a bűncselekmény elkövetési tárgyaként az épített mesterséges környezetet is meghatározni, tekintettel arra, hogy az azt károsító magatartások a Btk. más tényállásai alapján (rombolás, műemlék megrongálása, kulturális javak megrongálása, rongálás) is bűncselekménynek minősülnek.

A törvény a közrend elleni bűncselekmények fejezet végén található értelmező rendelkezésben utal arra, hogy az egyes elkövetési tárgyak meghatározását mind a 280. §, mind a 281/A. § vonatkozásában a Kvt. adja meg. A Kvt. szerint a föld védelme kiterjed a föld felszínére és a felszín alatti rétegeire, a talajra, a kőzetekre és az ásványokra, ezek természetes és átmeneti formáira és folyamataira. A levegő védelme kiterjed a légkör egészére, annak folyamataira és összetételére, valamint a klímára. A levegő védelmével kapcsolatos egyes szabályokról szóló 21/2001. (II. 14.) Korm. rendelet alkalmazásában levegő a légkör egésze, a munkahelyek és a zárt terek levegőjének kivételével. Ebből következik, hogy a levegő védelmével kapcsolatos szabályok az ózonrétegre is kiterjednek. A víz védelme a Kvt. szerint kiterjed a felszíni és felszín alatti vizekre, azok készleteire, minőségére és mennyiségére, a felszíni vizek medrére és partjára, a víztartó képződményekre és azok fedőrétegeire, valamint a vízzel kapcsolatosan - jogszabályban vagy hatósági határozatban - kijelölt megkülönböztetett védelem alatt álló (védett) területekre. Az élővilág védelme - az ökológiai rendszer természetes folyamatainak, arányainak megtartása és működőképességének biztosítása figyelembevételével - valamennyi élő szervezetre, azok életközösségeire és élőhelyeire terjed ki.

Az összetevő fogalmát nem határozzák meg a szaktörvények. Az összetevő „anyagi” rendszer esetén jelenti annak kémiai összetételét, ami levegő esetében könnyebben meghatározható, víz (pl. ásványvíz) és talaj esetében már nem „egységesíthető”, de az adott helyre jellemző, igen változatos vegyi összetételt jelent. Bármely területen műszakilag, méréssel egyértelműen meghatározható az eredeti, természetes összetétel és az emberi beavatkozás (beleértve a szennyezés) hatása. Az anyagi összetétel fogalmán túl, a víznek, a földnek, illetve általában az élővilágnak is vannak részei, elemei (nem a kémiai elem fogalmában, hanem az egyed, a rész értelmében). Az anyagi összetevőkön kívül az adott helyet egy másiktól megkülönbözteti az ott található növényi és állati populáció. A biológiai összetétel - amennyiben nincs környezetkárosítás és szennyezés - még sokkal nagyobb változatosságot mutat, mint az anyagi, illetve kémiai összetétel.

Mindezek alapján egy adott területen egy környezeti elem anyagi, illetve vegyi vagy biológiai összetétele külső behatásra megváltozhat. Természetesen vannak természeti folyamatok is, melyek az összetétel változását eredményezik. Ilyen lenne például, ha egy kristálytiszta természetes víz (folyó vagy tó) oxigén tartalma a hőmérséklettől függően változna, ami időjárásfüggő, de mindig egyensúlyi folyamat. A biológiai összetétel változására példa a költöző madarak, a vándorló állatok, vagy a helyben maradó, de télen kis aktivitást mutató bogarak megfigyelhetősége évszaktól függően. Ezek is természetes, egyensúlyi folyamatok. Az emberi beavatkozások általában nem egyensúlyi folyamatok, azoknak van egy olyan mértéke, melyet az adott természeti közeg már nem tud „elviselni”, nem képes a regenerációs folyamatai által kompenzálni.

Az élővilágnak, a természeti elemeknek tehát igen változatos és bonyolult összetétele van, ami egyetlen számmal, határértékkel nem leírható. Tehát az összetételt is meg lehet úgy változtatni, hogy felboruljon annak a természetes egyensúlya, s csak külső beavatkozással lehessen helyreállítani, vagy végső esetben helyre sem lehessen állítani. Ennek megállapítása mindig szakértői kérdés.

3. A törvény szerinti elkövetési magatartások a földnek, a levegőnek, a víznek, az élővilágnak, valamint ezek összetevőinek a jelentős mértékű szennyezéssel, vagy más módon történő veszélyeztetése illetve károsítása.

A törvény a szennyezés fogalmát a tényállás utolsó bekezdésében, a Kvt.-vel összhangban álló értelmező rendelkezésben határozza meg. Eszerint a szennyezés a föld, a levegő, a víz, az élővilág, valamint azok összetevői jogszabályban vagy hatósági határozatban megállapított kibocsátási határértéket meghaladó terhelése. A szennyezés tehát a kibocsátási határérték feletti terhelést jelenti, mivel ez is hátrányosan befolyásolja a környezetet, ennek is van szankciója, ez a környezetvédelmi bírság. A szennyezés azonban önmagában nem veszélyes olyan fokban a társadalomra, hogy az bűncselekménynek minősüljön. Ehhez jelentős mértékű szennyezésre van szükség. A jelentős mérték meghatározása - tekintettel arra, hogy ez minden esetben eltérő - szakértői feladat.

A korábbi (EU jogharmonizáció előtti) időben alkalmazott gyakorlat szerint a kibocsátási határértékek olyan alacsonyak voltak, amit kellő műszaki védelem mellett sem lehetett betartani. Az EU-s jogharmonizációt követően a kibocsátási határértékek úgy változtak, hogy azok az elérhető legjobb technika (best available technic - BAT) alkalmazásával betarthatók. Megfelelő technika alkalmazásával biztosítani lehet a szennyezés elkerülését. A megfelelő technika alkalmazására viszont az EU-jogszabályok is tartalmaznak hosszabb-rövidebb határidőt, amíg az érintett felkészül, a szükséges beruházásokat végrehajtja, alkalmassá válik a jogszabályi kötelezettségek, beleértve a határértékek, betartására. Magyarország több kötelezettség esetében végrehajtási haladékot (moratóriumi idő) kapott. Ez alatt az idő alatt a környezethasználónak lehetősége van a határértéket meghaladó szennyezőanyag kibocsátásra, azzal, hogy a túllépésért bírságot fizet. A moratórium alatt vagy végrehajtja a szükséges korszerűsítéseket, vagy befejezi az adott tevékenységet. A moratórium lejárta után kibocsátási határérték feletti kibocsátás, azaz szennyezés nem tűrhető el.

A kibocsátás azonban a moratórium időtartama alatt sem lehet korlátlan. Tekintettel arra, hogy a különböző vegyi anyagok veszélyessége, mérgező hatása nagyon eltérő, nem lehet a határérték meghatározott szorzatához kötni a büntethetőséget. Ezért köti a törvény a „jelentős mértékű” szennyezéshez a büntetőjogi felelősség megállapítását.

A kibocsátási határértéket csak véges számú szennyező (vegyi) anyagra lehet előírni. A technika fejlődésével naponta több tucat új vegyület előállítására dolgoznak ki technológiát, illetve - pl. a gyógyszerek esetében - kezdik meg a gyártásukat. Ebből adódóan bármikor előfordulhat olyan eset, hogy a környezeti elemek valamelyikébe kerül olyan szennyező anyag, amelyre nincs megállapított határérték. A gyakorlatban már előfordult, hogy egy illegális bevezetésen keresztül a Dunába bocsátott vegyipari anyagból számos olyan kémiai anyag „szennyezte” a folyót, amire nem volt határérték, így jogilag vízszennyezésről nem is lehetett beszélni. A nagy hígulás miatt ezek az anyagok olyan kis koncentrációban voltak jelen a vízben, amit a kémiai analitikai méréssel alig lehetett kimutatni, ugyanakkor egy város ivóvíz kivételi művét érintette a szennyezés, ezért a település ivóvízellátásában hosszabb ideig fennakadás volt. Ezekre az esetekre tartalmazza a törvény a „más módon” fordulatot.

A törvény szerint a legenyhébben büntetni rendelt magatartás a környezeti elemek veszélyeztetése, vagyis olyan tevékenység vagy mulasztás, amely környezetkárosítást idézhet elő. Ez tisztán veszélyeztető eredményt jelent, így a bűncselekmény a veszélyhelyzet bekövetkezésével befejezetté válik.

A Kvt. szerint környezetkárosítás az a tevékenység, amelynek hatására környezetkárosodás következik be, környezetkárosodás pedig a környezetnek vagy valamely elemének olyan mértékű változása, szennyezettsége, illetve valamely eleme igénybevételének olyan mértéke, amelynek eredményeképpen annak természetes vagy korábbi állapota (minősége) csak beavatkozással, vagy egyáltalán nem állítható helyre, illetőleg, amely az élővilágot kedvezőtlenül érinti. A törvény a környezetkárosítás fogalmában szereplő két eredményt (beavatkozással helyreállítható, illetve helyreállíthatatlan) külön büntetési tétellel fenyegeti, ezzel is kifejezve azok különböző társadalomra veszélyességét.

4. A környezet büntetőjog általi védelméről szóló 2003/80/IB tanácsi kerethatározat 2. cikk g) pontja alapján a tagállamoknak bűncselekményként kell meghatároznia az ózont lebontó anyagok jogellenes kereskedelmét. Jogellenes kereskedelmen a törvény az ország területére történő behozatalt, onnan történő kivitelt, illetve a tiltott forgalomba hozatalt érti.

Az ózonréteget károsító anyagoknak a jelenlegi szinteken történő további kibocsátása jelentős kárt okoz az ózonrétegben. Az ózonkárosodás folytán megnövekedett UV-B sugárzás veszélyt jelent az egészségre és a környezetre. Ennek kivédésére nemzetközi összefogás indult (Bécsi Egyezmény -1985, amelyhez Magyarország 1988-ban csatlakozott; Montreali Jegyzőkönyv - 1987 és módosításai, amelyeket Magyarország is ratifikált), amelynek már mérhető a kedvező hatása. További hatékony intézkedéseket kell azonban foganatosítani az emberi egészség és a környezet védelmében az ózonkárosító anyagok kibocsátásából eredő káros következmények ellen.

Az Európai Unió 1988-ban csatlakozott a Montreali Jegyzőkönyvhöz, és azóta élen jár az ózonkárosító anyagok kiváltása terén. E célt szolgálja az ózonkárosító anyagokról szóló 2037/2000/EK európai parlamenti és tanácsi rendelet, ami 2000. október 1-jén lépett hatályba. Ennek végrehajtását szolgálja az ózonréteget károsító anyagokról szóló 94/2003. (VII. 2.) Korm. rendelet.

Az ózonréteget károsító anyagok jogellenes felhasználása már a jogellenes kereskedelem büntetőjogi szankcionálásával is visszaszorítható, hiszen a büntetőjogi és a mögöttes jogszabályok együttes alkalmazásával megfelelő szankciórendszer áll a jogalkalmazó rendelkezésére.

5. A hatályos tényállás szerint a szennyezés, valamint annak a veszélye, továbbá a károsítás, valamint annak a veszélye azonos büntetési tétellel fenyegetett cselekmények. A törvény szerint a veszélyeztető eredményt tartalmazó szennyezésnek és a bekövetkező károsító eredménynek eltérő a társadalomra veszélyessége, így indokolt eltérő büntetéssel fenyegetni azokat.

6. A környezetkárosítás alap és minősített esetei elkövethetők gondatlanul is. A gondatlanságból elkövetett környezetkárosítás büntetési tételei a bekövetkezett eredményekhez igazodnak. A törvény a környezet büntetőjog általi védelméről szóló 2003/80/IB tanácsi kerethatározat 3. cikkének megfelelően az ózonréteget károsító anyagok jogellenes kereskedelmének gondatlan alakzatát is büntetni rendeli.

7. A törvény szerint büntethetőséget megszüntető ok, illetve a büntetés korlátlan enyhítését lehetővé tevő eset, ha az elkövető az elsőfokú ítélet meghozataláig elhárítja a tevékenységével okozott veszélyt, vagy bekövetkezett kárt. A környezetkárosítónak adott a lehetőség, hogy a büntetőeljárás végéig hozza helyre a kárt, amit okozott, azaz állítsa helyre a környezeti elem természetes vagy korábbi állapotát. Bizonyos esetekben ez lehetséges, s ez az eljárás sokkal inkább a környezet megóvását szolgálja, mint a büntetés kiszabása.

A 9. §-hoz

1. A természetkárosítás tényállása keretdiszpozíció. A tényállást kitöltő egyes jogszabályok a Tvt., az Európai Közösségek Tanácsának a vadon élő állat- és növényfajok számára kereskedelmük szabályozása által biztosított védelemről szóló 1996. december 9-i 338/97/EGK rendelete, illetve ennek módosításai, a növényvédelemről szóló 2000. évi XXXV. törvény, az erdőről és az erdő védelméről, egységes szerkezetben a végrehajtásáról szóló 29/1997. (IV. 30.) FM rendelettel szóló 1996. évi LIV. törvény, a vad védelméről, a vadgazdálkodásról, valamint a vadászatról, egységes szerkezetben a végrehajtásáról szóló 79/2004. (V. 4.) FVM rendelettel szóló 1996. évi LV. törvény, a védett és a fokozottan védett növény- és állatfajokról, a fokozottan védett barlangok köréről, valamint az Európai Közösségben természetvédelmi szempontból jelentős növény- és állatfajok közzétételéről szóló 13/2001. (V. 9.) KöM rendelet, a védett állatfajok védelmére, tartására, bemutatására és hasznosítására vonatkozó részletes szabályokról szóló 8/1998. (I. 23.) Korm. rendelet, a védett és fokozottan védett életközösségekre vonatkozó korlátozásokról és tilalmakról szóló 67/1998. (IV. 3.) Korm. rendelet, az európai közösségi jelentőségű természetvédelmi rendeltetésű területekről szóló 275/2004 (X. 8.) Korm. rendelet.

2. A törvény a tényállás háttérjogszabályai, főként a Tvt. fogalomrendszere alapján, valamint az európai uniós tagság következményeként újraszabályozza a bűncselekmény elkövetési tárgyait.

Elkövetési tárgy egyrészt a fokozottan védett élő szervezet egyede. A védett és a fokozottan védett növény- és állatfajokról, a fokozottan védett barlangok köréről, valamint az Európai Közösségben természetvédelmi szempontból jelentős növény- és állatfajok közzétételéről szóló 13/2001. (V. 9.) KöM rendelet 3., illetve 4. számú melléklete tartalmazza a fokozottan védett növény-, illetve állatfajokat, valamint egyedeik pénzben kifejezett értékét.

A törvény új elkövetési tárgyként vezeti be a védett élő szervezetek egyedeit, azonban ezek vonatkozásában a természetkárosítás csak akkor igényel büntetőjogi fenyegetettséget, ha védett élő szervezet egyedeinek külön jogszabályban meghatározott pénzben kifejezett értékének együttes összege eléri a fokozottan védett élő szervezet egyedei esetében megállapított, pénzben kifejezett legalacsonyabb értéket. A 13/2001. (V. 9.) KöM rendelet 1., illetve 2. számú melléklete tartalmazza a védett növény-, illetve állatfajokat, valamint egyedeik pénzben kifejezett értékét. A hatályos 13/2001. (V. 9.) KöM rendelet szerint ez a legalacsonyabb érték a fokozottan védett növények esetében 30 000 forint, fokozottan védett állatok esetében pedig 100 000 forint.

Elkövetési tárgy továbbá az Európai Közösségek Tanácsának a vadon élő állat- és növényfajok számára kereskedelmük szabályozása által biztosított védelemről szóló rendelete A és B mellékletének hatálya alá tartozó élő szervezet egyede. Az Európai Közösségek Tanácsának a vadon élő állat- és növényfajok számára kereskedelmük szabályozása által biztosított védelemről szóló 1996. december 9-i 338/97/EGK rendelete tartalmazza a rendelet mellékletében szereplő növény- és állatfajok vonatkozásában a behozatal, a kivitel, valamint a kereskedelem részletes szabályait. A tanácsi rendelet mellékletét módosíthatja az Európai Közösségek Bizottsága is, így legutóbb az Európai Közösségek Bizottságának a vadon élő állat- és növényfajok számára kereskedelmük szabályozása által biztosított védelemről szóló 338/97/EK tanácsi rendelet módosításáról szóló 2003. augusztus 18-i 1497/2003/EK rendelete, valamint a 2004. április 28-i 834/2004/EK rendelete módosította a tanácsi rendeletet, melyek felsorolásszerűen tartalmazzák a tanácsi rendelet hatálya alá tartozó növény- és állatfajokat. A tényállás elkövetési tárgyai így a Bizottság rendeleteiben szereplő, azonban magának a tanácsi rendeletnek a mellékletét képező A és B mellékletben felsorolt élő szervezetek egyedei is.

Az egyed fogalmát a törvény a beépített értelmező rendelkezés keretében a háttérjogszabályok figyelembe vételével határozza meg. Az értelmező rendelkezés megalkotásának a célja, hogy az egyed, illetve a származék fogalma kapcsán az elmúlt évek során felmerült értelmezési vitákat feloldja. Eszerint az egyed fogalmába beletartozik az élő szervezet valamennyi fejlődési szakasza, alakja, állapota, így a mag, tojás, pete stb., továbbá az egyed fogalma kiterjed az élő szervezetek keresztezéseként és kereszteződéseként létrejött egyedekre is, hiszen a Tvt. alapján védett, illetve fokozottan védett fajnak minősülnek a védett, illetve fokozottan védett növényfajok, illetőleg állatfajok keresztezései és kereszteződései (hibridjei). Az egyed fogalma felöleli továbbá a származékokat is, ami az elpusztult élőlény, valamint annak, vagy az élő szervezet egyedének bármely része, továbbá az a termék vagy készítmény, amely a felsoroltak valamelyikéből készült, illetve ezek valamelyikéből származó összetevőt tartalmaz.

A hatályos törvényben szereplő „élő szervezet" tehát önmagában nem lehet tényállási elem, tekintettel arra, hogy ez a kifejezés a fajokat, alfajokat jelenti, ami nem lehet a cselekmény elkövetési magatartásai alapjául szolgáló elkövetési tárgy, nem lehet például fajjal, alfajjal kereskedni, stb.

A törvényben szereplő, az európai közösségi jelentőségű természetvédelmi rendeltetésű területekről szóló jogszabály szerinti különleges madárvédelmi terület, különleges természetmegőrzési terület, vagy annak jelölt terület, illetve kiemelt jelentőségű természetmegőrzési terület, vagy annak jelölt terület összefoglalóan a Natura 2000-területeket jelenti. Ezt a kategóriát az európai közösségi jelentőségű természetvédelmi rendeltetésű területekről szóló 275/2004 (X. 8.) Korm. rendelet vezette be a magyar jogba, emellett a 2003-2008. közötti időszakra szóló Nemzeti Környezetvédelmi Programról szóló 132/2003. (XII. 11.) OGY határozat szerint az uniós szabályoknak való megfelelés a természetvédelem számára új feladatok egész sorát jelenti. A vadon élő madarak védelméről szóló 79/409/EGK irányelv (madárvédelmi irányelv), valamint a természetes élőhelyek, a vadon élő állatok és növények védelméről szóló 92/43/EGK irányelv (élőhelyvédelmi irányelv) alapján ki kell jelölni a közösségi jelentőségű természeti területeket, az ún. Natura 2000-területek hálózatát. A tényállás e területek védelmét is biztosítja.

Elkövetési tárgy továbbá a védett természeti terület, valamint a védett barlang. A védett természeti terület két fő típusa - a védelem jelentősége és a védetté nyilvánításra jogosult szerint - az országos és a helyi jelentőségű védett természeti terület. Egy földterület helyi szintű természetvédelmi oltalmát a települési önkormányzat rendelete keletkezteti. Országos jelentőségű védett természeti terület védetté nyilvánítása miniszteri rendeletben történik. Országos jelentőségű védett természeti területnek minősül továbbá valamennyi, a törvény erejénél fogva (ex lege) védett természeti terület.

Az egyedi jogszabállyal védetté nyilvánított országos jelentőségű védett természeti terület négy kategóriája: nemzeti park, tájvédelmi körzet, természetvédelmi terület, természeti emlék. (Járulékos, különleges védelmi kategória a fokozottan védett természeti terület, a tudományos rezervátum, a bioszféra rezervátum, az erdőrezervátum.)

A Tvt. alapján a törvény erejénél fogva védelem alatt áll valamennyi forrás, láp, barlang, víznyelő, szikes tó, kunhalom, földvár. A barlang ex lege védett értéknek, míg a többi, különleges oltalmat érdemlő objektum védett természeti területnek minősül. Természetvédelmi terület a láp és szikes tó; természeti emlék: forrás, víznyelő, kunhalom és földvár. Az egyes védelmi kategóriák fogalom-meghatározását a Tvt. adja meg.

A törvény a védett élő szervezetek életközösségét is megtartja a tényállás elemeként. A Tvt. szerint életközösség (társulás) az élővilág egy meghatározott élőhelyen található olyan szerveződése, amelyben a különböző élő szervezetek állományai meghatározott kapcsolatrendszerben élnek együtt.

A törvény az élő szervezetek életközössége mellett, azok élőhelyére is kiterjeszti a büntetőjogi védelmet. A Tvt. 4. § h) pontja alapján élőhely az a meghatározható térbeli egység, ahol adott élő szervezet és állománya (populáció), vagy élőlények életközössége a természeti rendszerben előfordul és a kialakulásához, fennmaradásához, szaporodásához, tenyésztéséhez szükséges környezeti feltételek adottak.

3. A törvény megtartja a tényállás elemeként, az elkövetés módjaként a „jogellenesen” fordulatot. A „jogellenesen” jelenti az engedély nélkül, illetve az engedély kereteit túllépve, valamint a tiltott módon történő cselekményeket is. A Tvt.-ben foglalt tevékenységekre az engedélyt az Országos Környezetvédelmi, Természetvédelmi és Vízügyi Főfelügyelőség, a környezetvédelmi, természetvédelmi és vízügyi felügyelőség, vagy a környezetvédelmi és vízügyi miniszter, helyi védett természeti területtel kapcsolatban a jegyző, a tanácsi rendeletben foglalt tevékenységekre pedig a Környezetvédelmi és Vízügyi Minisztérium Nemzetközi Természetvédelmi Egyezmények Osztálya adja meg. A „jogellenesen” kifejezés magában foglalja azt is, hogy az egyes területek, a barlang, illetve az élőhely, vagy életközösség vonatkozásában hátrányosan történik a megváltoztatás.

4. A törvény a hatályos tényállás elkövetési magatartásait kibővíti. Eszerint elkövetési magatartás a megszerzés, tartás, forgalomba hozatal, az országba behozatal, onnan kivitel, az ország területén történő átvitel, a kereskedés, az elpusztítás, illetve a megváltoztatás, valamint új elem a károsítás. A károsítás jelenti mindazokat a cselekményeket, amelyek során az adott élő szervezet egyede nem pusztul el, de jelentős sérelmeket szenved, ilyen például a madár repülésképtelenné tétele.

A megváltoztatás eredménye olyan változás, ami ténylegesen kárt, vagy hátrányt okoz, vagyis minden olyan tevékenység, ami ellentétes a Tvt.-ben meghatározottakkal. A megváltoztatás tehát a terület jellegének, használatának megváltoztatását jelenti, ami egy széleskörű fogalom, ebbe bele tartozik például a terület terjedelmének megváltoztatása is. A jelentős mérték megállapítása minden esetben szakértői kérdés.

5. A természetkárosítás minősített esete annyiban változik a törvény szerint, amennyiben az az alapesetben foglaltakhoz képest szükséges. Minősített eset a fokozottan védett, valamint védett élő szervezetek olyan mértékű pusztítása, amelynek eredményeképp az elpusztított élő szervezet egyedeinek külön jogszabályban meghatározott, pénzben kifejezett értékének együttes összege eléri a fokozottan védett növény- vagy állatfaj egyedei esetében megállapított, pénzben kifejezett legmagasabb érték kétszeresét. Ennek meghatározása az alapesetnél írottakkal azonosan történik, azzal az eltéréssel, hogy a hatályos 13/2001. (V. 9.) KöM rendelet szerint a legmagasabb érték a fokozottan védett növények esetében 100 000 forint, fokozottan védett állatok esetében pedig 1 000 000 forint.

Minősített eset továbbá az EK rendeletben foglalt, azonban Magyarországon védetté, illetve fokozottan védetté nem nyilvánított élő szervezet egyedének a számottevő pusztulása, ami az élő szervezet adott állományának (populációjának) fennmaradását veszélyeztető pusztulását jelenti. Amennyiben azonban az adott egyed mind a magyar jogszabályok szerint, mind az EK rendelet szerint védettséget élvez, abban az esetben a törvény szerint a 281. § (3) bekezdés a) pontjának első fordulata alapján kell a minősített esetet megállapítani.

Az alapesetben meghatározott Natura 2000-területek, védett természeti területek, a védett barlang, valamint a védett élő szervezetek életközössége, azok élőhelye vonatkozásában a jelentős károsodás, valamint a megsemmisülés már magasabb fokban veszélyes a társadalomra, így azok minősített esetként nyernek megfogalmazást.

6. A gondatlan elkövetés büntetendősége - hasonlóan a hatályos törvényhez - a törvény szerint is kizárólag a minősített esethez kapcsolódik, ebből kifolyólag az alapeset csak szándékosan valósítható meg.

A 10. §-hoz

1. A környezetre veszélyes hulladék jogellenes elhelyezésének tényállása keretdiszpozíció, azt tartalommal kitöltő egyes jogszabályok a Hgt., a Kvt., a Tvt., a az Európai Közösségen belüli, az oda irányuló és az onnan kifelé történő hulladékszállítás felügyeletéről és ellenőrzéséről szóló tanácsi 259/93/EGK rendelet, a hulladékgazdálkodási bírság mértékéről, valamint kiszabásának és megállapításának módjáról szóló 271/2001. (XII. 21.) Korm. rendelet, az országos településrendezési és építési követelményekről szóló 253/1997. (XII. 20.) Korm. rendelet (OTÉK), a veszélyes hulladékkal kapcsolatos tevékenységek végzésének feltételeiről szóló 98/2001. (VI. 15.) Korm. rendelet, a települési hulladékkal kapcsolatos tevékenységek végzésének feltételeiről szóló 213/2001. (XI. 14.) Korm. rendelet, az Európai Közösségen belüli, az oda irányuló és az onnan kifelé történő hulladékszállítás felügyeletéről és ellenőrzéséről szóló 120/2004. (IV. 29.) Korm. rendelet, a hulladéklerakás, valamint a hulladéklerakók lezárásának és utógondozásának szabályairól és egyes feltételeiről szóló 22/2001. (X. 10.) KöM rendelet, a települési szilárd hulladék kezelésére szolgáló egyes létesítmények kialakításának és üzemeltetésének részletes műszaki szabályairól szóló 5/2002. (X. 29.) KvVM rendelet.

2. A bűncselekmény megnevezése a hatályos törvényszövegben „a környezetre veszélyes hulladék jogellenes elhelyezése”. A törvény - tekintettel arra, hogy a törvény szerinti normaszöveg nem csak az elhelyezést, hanem az engedély nélküli vagy az engedély kereteit túllépve végzett hulladékkezelési tevékenységet, valamint más hulladékkal végzett jogellenes tevékenységet is szankcionálja -, a tényállás címét „a hulladékgazdálkodás rendjének megsértésé”-re módosítja.

3. A törvény szerint az elkövetési tárgy a tényállás alapeseténél a hulladék. Hulladék a Hgt.-ben ezen a néven meghatározott dolog, vagyis hulladék bármely, a törvény 1. számú melléklete szerinti kategóriák valamelyikébe tartozó tárgy vagy anyag, amelytől birtokosa megválik, megválni szándékozik, vagy megválni köteles.

A minősített eset elkövetési tárgya a veszélyes hulladék. Veszélyes hulladék szintén a Hgt.-ben ezen a néven meghatározott dolog, vagyis veszélyes hulladék a törvény 2. számú mellékletében felsorolt tulajdonságok közül eggyel vagy többel rendelkező, illetve ilyen anyagokat vagy összetevőket tartalmazó, eredete, összetétele, koncentrációja miatt az egészségre, a környezetre kockázatot jelentő hulladék. Ilyenek a gyúlékony, mérgező, fertőző stb. hulladékok.

A radioaktív hulladék nem eleme a tényállásnak, az azzal kapcsolatos jogellenes magatartásokat a Btk. 264. §-a, a visszaélés radioaktív anyaggal tényállása tartalmazza.

4. A törvény szerint a bűncselekmény alanya az (1) bekezdés a) pontja esetén, valamint a b) pont második fordulata és az ezekhez kapcsolódó minősített eset vonatkozásában bárki, az (1) bekezdés b) pontjának első fordulata esetén, valamint az ehhez kapcsolódó minősített eset vonatkozásában, aki nem rendelkezik engedéllyel, vagy rendelkezik, de az engedély kereteit túllépi.

5. A tényállás egyik elkövetési magatartása az arra a célra hatóság által nem engedélyezett helyen történő hulladék elhelyezés. Az „elhelyezés” kifejezésnek a mindennapi szóhasználatban egyértelmű a jelentése, a kifejezés használata nem sérti a „normavilágosság” követelményét. Az „elhelyez” kifejezés szerepel több más cselekmény megfogalmazásában, különböző, a hulladékgazdálkodással kapcsolatos jogszabályokban, része a hulladéklerakás valamint a tárolás fogalmának is. Törvényi tilalom vonatkozik a hulladék ellenőrizetlen körülmények közötti elhelyezésére.

A hulladékot a gyűjtés céljából arra rendszeresített gyűjtőedényben, vagy egyéb gyűjtőeszközben, a gyűjtőszigeten vagy hulladékudvarban lehet elhelyezni. Aki ezeken kívül, különösen közterületen, magánterületen, vagy védett természeti területen, erdőben, mezőn hulladékot elhelyez, megvalósítja a törvényi tényállást.

A gyűjtőedényeket és egyéb gyűjtőeszközöket az önkormányzati képviselőtestületek, valamint a közszolgáltatási szerződés alapján a közszolgáltatást végzők jelölik ki. Gyűjtősziget a települési hulladékkal kapcsolatos tevékenységek végzésének feltételeiről szóló 213/2001. (XI. 14.) Korm. rendelet szerint a háztartásokban keletkező, hasznosításra alkalmas, különböző fajtájú, elkülönítetten gyűjtött, háztartási hulladék begyűjtésére szolgáló, lakóövezetben, közterületen kialakított, felügyelet nélküli, folyamatosan rendelkezésre álló begyűjtőhely, szabványosított edényzettel. A települési szilárd hulladék kezelésére szolgáló egyes létesítmények kialakításának és üzemeltetésének részletes műszaki szabályairól szóló 5/2002. (X. 29.) KvVM rendelet szerint gyűjtősziget közterület-használati engedély birtokában létesíthető. A 213/2001. (XI. 14.) Korm. rendelet szerint hulladékudvar az elkülönítetten (szelektíven) begyűjthető települési szilárd, valamint a külön jogszabályban meghatározottak szerint a veszélyes hulladékok átvételére és az elszállításig elkülönített módon történő tárolására szolgáló, felügyelettel ellátott, zárt begyűjtőhely.

Az OTÉK szerint települési (kommunális) hulladékot csak a helyi építési szabályzatban, szabályozási tervben erre a célra kijelölt területen szabad elhelyezni, veszélyes, radioaktív hulladékot pedig a vonatkozó jogszabályok szerint szabad elhelyezni. A települési hulladékkal kapcsolatos tevékenységek végzésének feltételeiről szóló 213/2001. (XI. 14.) Korm. rendelet szerint települési folyékonyhulladék leürítő hely a közcsatornának az arra jogosult által kijelölt aknája, illetőleg szennyvíztisztító telep kiegészítő műtárgya. Az illetékes vízügyi felügyelet - a szakhatóságok véleményének figyelembevételével, a jegyző véleményének kikérésével, valamint az üzemeltetővel történt egyeztetés lefolytatását követően - határozza meg, hogy a települési folyékony hulladék elhelyezésére, az üzemeltető rendelkezésére álló szennyvíztisztító telepek közül melyik vehető igénybe.

A „hatóság által arra a célra nem engedélyezett hely” fordulat a hulladéklerakóra is vonatkozik, ugyanis a hulladéklerakás, valamint a hulladéklerakók lezárásának és utógondozásának szabályairól és egyes feltételeiről szóló 22/2001. (X. 10.) KöM rendelet értelmében hulladéklerakó létesítését engedélyeztetni kell a környezetvédelmi felügyelőséggel. Bizonyos hulladékok csak bizonyos lerakókban helyezhetők el, ez a megfogalmazás magában foglalja azt is, hogy aki olyan hulladékot helyez el ott, ahol azt nem lehet, az is megvalósítja a tényállást (például folyékony hulladékot, mert azt leürítőhelyen kell leüríteni).

A tényállás másik elkövetési magatartása az engedély nélküli, vagy az engedély kereteit túllépő hulladékkezelési tevékenység végzése. A törvény e magatartás meghatározását beépíti a tényállásba egy értelmező rendelkezés keretében. Eszerint a Hgt. 14. §-ának (1) bekezdése alapján hulladékkezelési tevékenységnek minősül a hulladék gyűjtése, begyűjtése, szállítása, előkezelése, tárolása, hasznosítása, ártalmatlanítása, továbbá a Hgt. rendelkezik a hulladék kezeléséről, valamint annak az ország területére történő behozataláról, kiviteléről, illetve az ország területén történő átviteléről.

A tényállás hatályos szövege az említettek közül mindössze a gyűjtést, a tárolást, és a szállítást tartalmazza, valamint külön kiemeli a kezelést. A Hgt. új fogalomkészlete miatt szükséges az elkövetési magatartások felülvizsgálata. A Hgt. 3. §-a szerint hasznosítás a hulladéknak vagy valamely összetevőjének a termelésben vagy a szolgáltatásban - a 4. számú mellékletben felsorolt eljárások valamelyikének alkalmazásával - történő felhasználása. Ártalmatlanítás a hulladék okozta környezetterhelés csökkentése, környezetet veszélyeztető, szennyező, károsító hatásának megszüntetése, kizárása - a környezet elemeitől történő elszigeteléssel vagy anyagi minőségének megváltoztatásával -, a 3. számú mellékletben felsorolt eljárások valamelyikének alkalmazásával. Gyűjtés a hulladék rendezett összeszedése, válogatása a további kezelésre történő elszállítás érdekében. Begyűjtés a hulladéknak a hulladék birtokosaitól történő átvétele a hulladék birtokosa vagy a begyűjtő telephelyén, továbbá a begyűjtőhelyen (gyűjtőpontokon, hulladékgyűjtő udvaron, tároló-, kezelőtelepen) és a további kezelés érdekében történő összegyűjtés, válogatás a begyűjtő telephelyén. Szállítás a hulladék telephelyen kívüli mozgatása, beleértve a szállítmányozást és a fuvarozást is. A Tanács az Európai Közösségen belüli, az oda irányuló és az onnan kifelé történő hulladékszállítás felügyeletéről és ellenőrzéséről szóló 259/93/EGK rendelete és annak végrehajtásáról szóló, a 120/2004. (IV. 29.) Korm. rendelet az Európai Közösségen belüli, az oda irányuló és az onnan kifelé történő hulladékszállítás felügyeletéről és ellenőrzéséről tartalmazza a hulladék behozatalának, kivitelének és átszállításának szabályait. A Hgt. szerint előkezelés a hulladék begyűjtését, tárolását, hasznosítását, illetőleg ártalmatlanítását elősegítő, azok biztonságát növelő, a környezetterhelést csökkentő tevékenység, amely a hulladék fizikai, kémiai, biológiai tulajdonságainak megváltoztatásával jár. Tárolás a hulladéknak termelője által a környezet veszélyeztetését kizáró módon végzett, három évnél rövidebb ideig tartó elhelyezése.

A környezet büntetőjog általi védelméről szóló 2003/80/IB tanácsi kerethatározat 2. cikke meghatározza azokat a cselekményeket, amelyeket minden államnak büntetőjogi eszközökkel szankcionálnia kell. A kerethatározat 2. cikkének c) pontja szerint bűncselekményként kell meghatározni a hulladék - beleértve a veszélyes hulladékot is - jogellenes ártalmatlanítását, kezelését, tárolását, szállítását, kivitelét vagy behozatalát, amely bármely személy halálát vagy súlyos sérülését, vagy a levegő, a talaj, a víz minőségének, vagy az állatoknak vagy növényeknek a jelentős károsodását okozza vagy okozhatja. Annak érdekében, hogy a 281/A. §-ban foglaltak megfeleljenek a kerethatározatnak, az elkövetési magatartások körét ki kell bővíteni a hulladéknak az országba történő behozatalával és kivitelével. A hulladék behozataláról, kiviteléről és az ország területén történő átvitelről a Hgt. 17. §-a a „hulladék behozatala, kivitele és átszállítása” cím alatt rendelkezik.

A Hgt. szerint a hulladékkezelési tevékenység - ha törvény, kormányrendelet vagy miniszteri rendelet ettől eltérően nem rendelkezik - kizárólag a környezetvédelmi hatóság engedélyével végezhető. A veszélyes hulladékkal kapcsolatos tevékenységek végzésének feltételeiről szóló 98/2001. (VI. 15.) Korm. rendelet szerint veszélyes hulladékok kezelése csak a környezetvédelmi hatóság engedélyével végezhető. Az engedélyezés szabályai a települési hulladékkal kapcsolatos tevékenységek végzésének feltételeiről szóló 213/2001. (XI. 14.) Korm. rendeletben (20-27. §), valamint a veszélyes hulladékkal kapcsolatos tevékenységek végzésének feltételeiről szóló 98/2001. (VI. 15.) Korm. rendeletben (25-32. §) találhatók.

A tényállás elkövetési magatartása továbbá a hulladékkal más jogellenes tevékenység végzése. Nem minden hulladékkal kapcsolatos tevékenység engedélyköteles, bizonyos cselekmények ex lege tilosak, így ezek (tehát a jogszabály által, illetve a közösségi jogszabályok által tiltott tevékenységek) szintén elérik a bűncselekményi szintet.

6. A hulladékgazdálkodás rendjének megsértése elnevezésű tényállás eredmény-bűncselekmény. Mind az alapeset, mind a minősített eset materiális bűncselekmény, vagyis akkor tényállásszerű a cselekmény, ha bekövetkezik a hulladék elhelyezése, a hulladékkezelés vagy a hulladékkal más jogellenes tevékenység végzése.

7. A bűncselekmény minősített esete a veszélyes hulladékra elkövetett hulladékgazdálkodás rendjének megsértése. A veszélyes hulladék definíciója a Hgt.-ben található, a minősített esetként történő kezelést az indokolja, hogy fokozottabb a társadalomra veszélyessége egy olyan cselekménynek, amely során gyúlékony, mérgező, fertőző stb. anyagot helyez el valaki kifejezetten nem arra szánt helyen, vagy végez azzal hulladékkezelési tevékenységet. A veszélyes hulladékkal kapcsolatos tevékenységek végzésének feltételeiről szóló 98/2001. (VI. 15.) Korm. rendelet szabályozza a veszélyes hulladékokra vonatkozó eltérő rendelkezéseket, kötelezettségeket.

8. A bűncselekmény szándékosan és gondatlanul is elkövethető, a gondatlan elkövetéshez kapcsolódó büntetési tételek az alap- és minősített esetekhez igazodnak.

A 11. §-hoz

Tekintettel arra, hogy a föld, a víz, levegő, az élővilág valamint azok összetevői fogalmának a meghatározása két tényállás - a 280. § és 281/A. § - vonatkozásában is szükséges, a törvény a közös értelmező rendelkezést a közrend elleni bűncselekmények fejezet végén helyezi el. Az értelmező rendelkezés a Kvt.-re utalással határozza meg a környezetkárosítás, valamint a hulladékgazdálkodás rendjének megsértése elnevezésű tényállások elkövetési tárgyait.

A 12. §-hoz

1. A nemzetközileg ellenőrzött termékek és technológiák forgalmára vonatkozó kötelezettség megszegését az 1993. évi XVII. törvény 64. §-a iktatta a Btk.-ba. A törvény indokolása utalt arra, hogy a piacgazdaság viszonyai között is büntetőjogi üldözést kíván egyes nemzetközileg ellenőrzött termékek és technológiák forgalmára, az ellenőrzés alá vont anyagok előállítására és kereskedelmére vonatkozó szabályoknak a megszegése. A nemzetközi elvárásoknak megfelelően a következő termékeket hívta fel példaként az indokolás, amelyek kereskedelme nemzetközi ellenőrzés alá esik: „a COCOM-listán szereplő kettős felhasználású vegyi, biológiai termékek és ezek előállítására szolgáló berendezések, valamint a kábítószerek, pszichotróp anyagok és az ezek előállításához szükséges prekurzorok, felszerelések, berendezések”.

2. A törvény módosítása az uniós csatlakozást követően beállt jogszabályi és terminológiai változások miatt szükséges.

Időközben a COCOM-listát felváltotta a Wassenaar-i Megállapodás szerinti haditechnikai jegyzék, amelyet az Európai Unió tagállamai is alkalmaznak. E jegyzéken szereplő termékek és technológiák nemzetközi forgalmáról a haditechnikai eszközök és szolgáltatások kivitelének, behozatalának, transzferének és tranzitjának engedélyezéséről szóló 16/2004. (II. 6.) Korm. rendelet (a továbbiakban: haditechnikai R.) rendelkezik. A haditechnikai R. hazánknak az Európai Unióhoz történő csatlakozása napjával lépett hatályba. Az ellenőrzés alá vont haditechnikai eszközök - ideértve annak hatástalanított változatát is, akkor, ha az alkalmas kiképzési, oktatási vagy egyéb hasonló célra - listáját a haditechnikai R. melléklete tartalmazza. Haditechnikai szolgáltatás: minden olyan műszaki támogató tevékenység, amely a haditechnikai eszköz fejlesztésével, gyártásával, összeszerelésével, minőségi vizsgálatával, üzemeltetésével, karbantartásával, javításával vagy bármely más műszaki szolgáltatással kapcsolatos, ideértve a bérmunkát, továbbá az eszközök kezelésének és alkalmazásának oktatását [haditechnikai R. 1. § 10. pont]. A szolgáltatás megvalósulhat műszaki-technológiai utasítás, elméleti és gyakorlati oktatás, gyártási ismeret és tapasztalat átadása vagy konzultáció útján szóban, írásban és elektronikus úton is.

Engedély szükséges a haditechnikai eszközzel végzett kivitel, behozatal és transzfer tevékenység folytatásához, amely esetben a szükséges engedélyek: tevékenységi engedély, tárgyalási engedély és forgalmi engedély; a haditechnikai eszköz tranzitjához, amely esetben a szükséges engedélyek: tranzittevékenységi és tranzitengedély; a haditechnikai eszközhöz kapcsoló szolgáltatás nyújtásához és igénybevételéhez, amely esetben a szükséges engedélyek: tevékenységi engedély, tárgyalási engedély és forgalmi engedély; a haditechnikai eszközzel és szolgáltatással összefüggő, a Magyar Köztársaság területén vagy azon kívül végzett képviseleti, ügynöki, közvetítői, bróker tevékenységhez, amely esetben a szükséges engedélyek: tevékenységi engedély, tárgyalási engedély és forgalmi engedély, [haditechnikai R. 2. § (2) bek.]. Az engedélyezést a Gazdasági és Közlekedési Minisztérium Engedélyezési és Közigazgatási Hivatala végzi.

A kettős felhasználású termékek és technológia kivitelére vonatkozó közösségi ellenőrzési rendszer kialakításáról szóló 1334/2000/EK tanácsi rendelet szabályozza a kettős felhasználású termékek kivitelét. Az import ellenőrzésének szabályozása tagállami jogkörbe tartozik. A közösségi rendelet 2. cikkének a) pontja határozza meg a kettős felhasználású termékek fogalmát (azok a termékek, beleértve a szoftvert és a technológiát is, amelyek polgári és katonai célokra egyaránt felhasználhatók,) amely továbbá magában foglalja azokat a termékeket is, amelyek egyaránt felhasználhatók nem robbantási célokra, és nukleáris fegyverek vagy más nukleáris robbanószerkezetek előállításához történő, bármilyen formájú hozzájárulás céljából. Az engedélyköteles kettős felhasználású termékek listáját a rendelet I. és IV. számú melléklete tartalmazza.

3. A közösségi rendelet végrehajtására meghozott nemzeti jogszabály a kettős felhasználású termékek és technológiák külkereskedelmi forgalmának engedélyezéséről szóló 50/2004. (III. 23.) Korm. rendelet (a továbbiakban: kettős felhasználású R.), amelynek hatálya e termékek kivitelének, valamint az Európai Unión kívüli harmadik országokból történő behozatalának az engedélyezésére terjed ki. Az engedély kiadására a Magyar Kereskedelmi Engedélyezési Hivatal keretében működő Exportellenőrzési, Vegyi és Biológiai Fegyvertilalmi Iroda jogosult.

A kettős felhasználású termékek exportengedélyének fajtái: Egyedi Exportengedély, Globál Exportengedély, Nemzeti Általános Exportengedély, Közösségi Általános Exportengedély. Azt, hogy mely tevékenység folytatásához milyen engedély kiváltása szükséges a kettős felhasználású R. 5-7. §-a és 11. §-a határozza meg.

Az Európai Közösség vámterületén kívülről Nemzetközi Importigazolással hozhatók be a Magyar Köztársaság területére azok a kettős felhasználású termékek, technológiák és szolgáltatások, amelyek a vegyifegyverek kifejlesztésének, gyártásának, felhalmozásának és használatának tilalmáról, valamint megsemmisítéséről szóló, Párizsban, 1993. január 13-án aláírt egyezmény kihirdetéséről szóló 1997. évi CIV. törvény 1. Mellékletének hatálya alá tartoznak, amennyiben azt a származási ország hatósága igényli, vagy amelyekre nézve a termék vagy a szolgáltatás fajtájától függetlenül, a magyarországi szerződő fél vagy az Iroda tudomással bír arról, hogy azokat részben, vagy egészben, a vegyi, biológiai, nukleáris fegyverek, illetve az ilyen fegyverek célba juttatására alkalmas rakétatechnikai eszközök fejlesztésével, gyártásával, raktározásával, működtetésével, felderítésével, azonosításával, elterjedésével kapcsolatban kívánják felhasználni. Annak megállapítása, hogy a származási ország hatósága igényli-e a termék, illetve a technológia Nemzetközi Importigazolással ellenőrzött behozatalát, az ügyletben részt vevő szerződő felek feladata (kettős felhasználású R. 13. §).

Nemzetközi Importigazolás szükséges a kettős felhasználású termékek és technológiák behozatalához, vámszabad területre, vámraktárba és tranzitterületre történő beszállításához, a velük folytatott brókertevékenységhez, a technológia, szoftver, műszaki adat e-mailen, lemezen, faxon vagy egyéb elektronikus úton történő behozatalához (kettős felhasználású R. 14. §).

4. A törvény szerinti elkövetési magatartás az engedély nélküli külkereskedelmi forgalmazás, vagyis a haditechnikai, illetve kettős felhasználású termék vagy technológia kivitele, behozatala, transzfere (a Közösség Vámterületén belüli átadása), illetve tranzitja (a Magyar Köztársaság területén történő átszállítás, amely nem eredményez az áru vámjogi helyzetében változást), továbbá szolgáltatásnak (műszaki támogató tevékenység) engedély nélküli nyújtása, illetve igénybevétele. A törvény szerint továbbra is büntetendő a végső felhasználó (vevő) részéről a Végfelhasználói Nyilatkozat (haditechnikai R. 10. § (4) bek. a) pont], illetve Végső Címzetti és Vásárlói Nyilatkozat (kettős felhasználású R. 17. §) megszegésével a Nemzetközi Importigazolásban [haditechnikai R. 10. § (4) bek. a) pont, illetőleg kettős felhasználású R. 16. §] foglaltaktól eltérő felhasználás.

5. A haditechnikai R. és a kettős felhasználású R. fogalomhasználata szinte azonos, és mindkettő a 1334/2000/EK tanácsi rendelet meghatározásain alapul. A törvény értelmező rendelkezést iktat be, amelyben a közösségi rendelet fogalomhasználatára történik hivatkozás az Európai Közösség vámterülete és a kettős felhasználású termékek vonatkozásában.

A 13. §-hoz

1. A törvény módosítja a számvitel rendjének megsértése egyik alaptényállását, továbbá egyik minősített esetét.

A számvitel rendjének megsértése (2) bekezdés szerinti alaptényállásának alanya a számviteli törvény hatálya alá nem tartozó egyéni vállalkozó, mert a gazdasági tevékenység folytatása során más törvények is írnak elő számára olyan kötelezettséget (nyilvántartás, bizonylatolás), amely alapján a gazdasági ügymenet nyomon követhető, az adókötelezettség, járulékfizetési kötelezettség stb. megállapítható.

Az egyszerűsített vállalkozói adóról szóló 2002. évi XLIII. törvény 4. §-ának (3) bekezdése értelmében a közkereseti társaság és a betéti társaság az evá-val összefüggő nyilvántartási kötelezettségeit - választásának megfelelően - vagy a (4)-(6) bekezdésben foglaltak, vagy a számvitelről szóló törvény előírásai szerint, a kettős könyvvitel rendszerében teljesíti. Az adózó e választásáról az e törvény előírásai szerint tett első bejelentésével egyidejűleg, az adóhatóság által rendszeresített nyomtatványon nyilatkozik; a nyilatkozatot az adózó később nem változtathatja meg, és nem vonhatja vissza. Ezzel tehát lesznek további olyan gazdálkodó szervezetek, amelyek kikerülnek a számvitelről szóló 2000. évi C. törvény hatálya alól. Erre figyelemmel a törvény kiterjeszti a bűncselekmény alanyi körét.

Az egyszerűsített vállalkozói adóról szóló 2002. évi XLIII. törvény 4. §-ának (4) és (5) bekezdése határoz meg kötelezettséget ezen adóalanyok számára, miszerint kötelesek időrendben, folyamatosan, ellenőrizhető módon, a törvény melléklete előírásainak megfelelően nyilvántartani és rögzíteni minden olyan adatot, amely adókötelezettsége teljesítéséhez és a teljesítés ellenőrzéséhez szükséges. Az (5) bekezdés továbbá kimondja, hogy a nyilvántartásban adatot rögzíteni, módosítani és törölni csak bizonylat alapján lehet. A nyilvántartásban rögzített adatot módosítani vagy törölni csak úgy lehet, hogy az eredeti adat a módosítást, illetve a törlést követően is megállapítható legyen.

Az eva-adóalany a törvény szerint tehát akkor követi el a bűncselekményt, ha bejelenti, hogy a könyvelést nem a számvitelről szóló törvény szabályai szerint végzi, és az egyszerűsített vállalkozói adóról szóló 2002. évi XLIII. törvény szerinti nyilvántartási és bizonylatolási kötelezettségét megszegi. A védett jogi tárgy ez esetben is a gazdasági ügymenet átláthatósága, nyomon követhetősége, és ezáltal az adókötelezettség, járulékfizetési kötelezettség stb. pontos megállapíthatósága.

2. A hatályos szabályozás szerint a Btk. 289. §-ának (4) bekezdése a bűncselekményt akkor rendeli súlyosabban büntetni, ha azt pénzügyi intézmény, biztosítóintézet vagy befektetési szolgáltató szervezet keretében követik el. Ugyanakkor a magánnyugdíjpénztárak és az önkéntes kölcsönös biztosító pénztárak (a továbbiakban: pénztárak) esetében is igaz az, hogy a számviteli előírások pontos betartásának nyilvánvalóan nagyobb a fontossága, mint egyéb gazdálkodó szervezetek esetében, ami azt indokolja, hogy e tevékenységek során elkövetett cselekmények súlyosabban fenyegetett cselekményként, minősített esetként legyenek szabályozva.

A pénztár olyan jogintézmény, amit sajátos célja, gazdálkodása és működése együttesen határoz meg. A pénztár gazdálkodása során elért bevételeit sem osztalék, sem részesedés formájában nem fizeti ki. Azokat a szolgáltatások fedezetének biztosítására, a szolgáltatások szinten tartására, fejlesztésére, valamint a gazdálkodás költségeinek fedezésére fordíthatja, továbbá abból tartalékot képezhet. A magán-nyugdíjpénztári szolgáltatások a társadalombiztosítási nyugdíjrendszer által biztosított nyugellátást egészítik ki. Az önkéntes kölcsönös biztosító pénztárak az öngondoskodás elősegítését szolgálják, pénzeszközeik tartós befektetését és ehhez kapcsolódóan különböző szolgáltatások igénybevételét teszik lehetővé tagjaik számára. A pénztári működés alapelvei közül kiemelendő a biztosítási elv, valamint a kölcsönösség és a szolidaritás elve.

A nyugdíjpénztár nyugdíjcélú megtakarítások gyűjtését, kezelését és kifizetését végzi, míg az önsegélyező pénztár munkanélküliség és keresőképtelenség esetén nyújt szolgáltatásokat, illetve támogatást, jogszabály által előírt szociális kötelezettségek alapján. Az önkéntes kölcsönös biztosító pénztár fogalmát az önkéntes kölcsönös biztosító pénztárakról szóló 1993. évi XCVI. törvény 2. §-a (2) bekezdésének a) pontja tartalmazza, míg a magán-nyugdíjpénztári tevékenység fogalmát a magánnyugdíjról és a magánnyugdíjpénztárakról szóló 1997. évi LXXXII. törvény 4. §-ának (4) bekezdése határozza meg.

3. Az ellenőrzést végző állami szervek (Állami Számvevőszék, KEHI) gyakorlati tapasztalatai tükrében tömegesen fordul elő olyan eset, hogy az ellenőrzés azért hiúsul meg, mert a kötelezett azt állítja, hogy a könyvvezetési kötelezettségének eleget tett, de a dokumentumok a cég költözése, felújítási munkák során elvesztek. A számvitelről szóló 2000. évi C. törvény 169. §-a állapítja meg a dokumentáció megőrzésének a kötelezettségét. A törvény ezért a büntetőjogi védelmet kiterjeszti a gondatlan elkövetésre is, ha a kötelezettség megszegése az adott üzleti évet érintően a vagyoni helyzet áttekintését, illetőleg ellenőrzését meghiúsítja.

A 14. §-hoz

1. A tisztességtelen piaci magatartás és versenykorlátozás tilalmát a tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: versenytörvény) szabályozza. A versenytörvény részletesen felsorolja a tisztességtelen piaci magatartás és a versenykorlátozó magatartás fajtáit, illetve a tilalmak megsértőivel szemben differenciált szankciórendszert határoz meg.

A vállalkozások a gazdasági verseny kényszerítő hatásainak elkerülése érdekében nemegyszer olyan megállapodásokat kötnek, melyek csak a résztvevők számára járnak előnnyel, a kívülállók részére hátrányosak, a gazdasági versenyt különböző mértékben korlátozzák vagy torzítják. Az ilyen versenykorlátozó hatású megállapodások a kartellek, bár a versenytörvény ezt a kifejezést nem tartalmazza, ez az általánosan használt kifejezés a nemzetközi versenyjogban. A versenytörvény az általános kartelltilalom kimondása mellett - követve az Európai Közösséget létrehozó szerződés (a továbbiakban: Szerződés) 81. Cikkében alkalmazott szabályozási megoldást - példálózó, nem kimerítő jellegű felsorolást ad a versenykorlátozó megállapodások jellegzetes eseteiről.

A versenykorlátozó megállapodások tilalma gazdaságpolitikai jelentőségű, a magyar jogrendszerben jelenleg a versenynek, mint a piac szabályozó eszközének az érvényesülését korlátozó, illetve a versenytorzító magatartásokkal szembeni fellépés kizárólag igazgatási eszközökkel, a Gazdasági Versenyhivatal eljárása útján történik. Más szempontú megközelítést igényel azonban azoknak a versenytorzító magatartásoknak a szankcionálhatósága, amelyek egyúttal sértik a koncessziós és a közbeszerzési eljárások tisztaságát. Ebben az esetben nem csupán a piacon való működés törvénybe ütköző volta, hanem a koncessziós és a közbeszerzési eljárások tisztességes és befolyásolástól mentes lefolytatásának védelme alapozza meg a büntetőjogi fenyegetettséget.

A törvény a koncessziós pályázatokhoz és a közbeszerzési eljárásokhoz kapcsolódó, a versenytársak közötti versenyt korlátozó megállapodásokra, összehangolt magatartásokra - ideértve a vállalkozások társadalmi szervezete, a köztestület, az egyesülés és más hasonló szervezet versenyt korlátozó döntéseit is, amelyek a versenyt korlátozzák - vonatkozó bűncselekményi tényállást a tisztességes piaci magatartást és a verseny tisztaságát érintő tényállások között, önálló tényállásként fogalmazza meg. A tényállás védett jogi tárgya a pénzügyi támogatások rendszerének törvényes működése, a közpénzek, a költségvetési források átlátható, tisztességes és haszonelvű felhasználásának védelme, valamint a verseny szabadsága, a szabadpiac korlátozástól mentes működése.

A koncesszióról szóló 1991. évi XVI. törvény 1. §-ának (1) bekezdése határozza meg a koncesszióköteles tevékenységek körét, a 4. § (1) bekezdése pedig kimondja, hogy - a törvényben meghatározott kivétellel - a koncessziós szerződés megkötésére az állam, illetőleg az önkormányzat pályázatot köteles kiírni. A közbeszerzésekről szóló 2003. évi CXXIX. törvény pontosan körülhatárolja, hogy milyen eljárás tekintendő közbeszerzési eljárásnak, illetve, hogy mely esetekben kell közbeszerzési eljárást lefolytatni.

2. A versenytörvény a kartelleket illetően a tilalmi elvet érvényesíti. Ennek lényege, hogy a szabályozás a kartellek általános tilalmából indul ki, azaz tiltja a horizontális és a vertikális kartell létrehozását is. Az előbbi akkor valósul meg, ha a megállapodás (összehangolt magatartás) versenytársak között jön létre. Vertikális kartellről van szó, ha a megállapodást a piaci rendszer különböző szintjein elhelyezkedő, a forgalmi folyamat különböző szakaszaiban működő vállalkozások (pl. termelők és kereskedők) kötik. A törvény által beiktatott tényállás csak a horizontális kartellekre vonatkozik, mivel a tényállás a koncessziós és a közbeszerzési eljárásban megvalósított versenykorlátozó magatartásokat szankcionálja, ahol is a pályázók, illetve ajánlattevők szükségképpen versenytársak.

A versenytörvény 11. §-ának (1) bekezdése kimondja, hogy tilos a vállalkozások közötti megállapodás és összehangolt magatartás, valamint a vállalkozások társadalmi szervezetének, a köztestületnek, az egyesülésnek és más hasonló szervezetnek a döntése (a továbbiakban együtt: megállapodás), amely a gazdasági verseny megakadályozását, korlátozását vagy torzítását célozza, vagy ilyen hatást fejthet, illetve fejt ki. Nem minősül ilyennek a megállapodás, ha egymástól nem független vállalkozások között jön létre.

Az összehangolt magatartás úgy valósulhat meg, hogy a verseny résztvevői egymásra figyelemmel - adott esetben piaci helyzetüktől függetlenül - azonos piaci magatartást tanúsítanak. Ettől a tiltott összehangolt magatartástól meg kell különböztetni az ún. párhuzamos magatartást, amelyre a piaci verseny résztvevői „azonos hatásmechanizmus” okából kényszerülnek, pl. a valuta leértékelése miatt stb. Annak, hogy az adott cselekmény összehangolt magatartást vagy párhuzamos magatartást valósít-e meg, azért van jelentősége, mert a párhuzamos magatartást a törvény szerinti új tényállás - hasonlóan a versenytörvényhez - nem kívánja büntetni.

A törvény az elkövetési magatartások meghatározásakor igazodik a versenytörvény szerinti fordulatokhoz. A versenytörvény a megállapodás gyűjtőfogalma alá érti, de külön nevesíti az összehangolt magatartást és vállalkozások társadalmi szervezetének, a köztestületnek, az egyesülésnek és más hasonló szervezetnek a döntését.

A vállalkozások közötti gazdasági együttműködés nem tiltott, ha az a verseny tisztaságával és a fogyasztók érdekeivel nem ellentétes. Ebben az esetben azonban a versenytársak olyan megállapodást kötnek egymással, illetőleg megállapodás hiányában olyan összehangolt magatartást tanúsítanak, vagy a vállalkozások társadalmi szervezetek, a köztestület, az egyesülés és más hasonló szervezet olyan döntésének meghozatalában vesznek részt, amely a gazdasági versenyt korlátozza vagy kizárja, és csak az ebben résztvevők számára biztosít előnyöket. Ugyancsak nem tiltott az olyan megállapodás sem, amelyet a közbeszerzési eljárásban, illetőleg a koncessziós pályázat esetében az egy ajánlattevőnek, illetve pályázónak minősülő konzorcium tagjai kötnek egymással.

A szabad verseny hiánya viszont mindenképpen hátrányt okoz a koncessziós, illetve közbeszerzési eljárást lefolytató költségvetési szervnek vagy gazdálkodó szervezetnek, mivel a pályázat kiírójának, illetve az ajánlatkérőnek nincs lehetősége a tényleges piaci viszonyokat tükröző feltételeknek megfelelően elbírálni a pályázatokat, ajánlatokat, ezáltal az eljárás eredményeként kedvezőtlen szerződés megkötésére kerül sor.

3. A törvény szerinti bűncselekmény célzatos bűncselekmény: a koncessziós és a közbeszerzési eljárás eredményének a befolyásolására kell a versenykorlátozó megállapodást megkötni. A törvény szerint a bűncselekményt az követi el, aki a koncessziós vagy közbeszerzési eljárás eredményének befolyásolása érdekében az árak, díjak - ideértve pl. a koncessziós díjat -, illetőleg egyéb szerződési feltételek (pl. biztosíték, garancia, opció) rögzítésére, vagy a piac felosztására irányuló megállapodást köt, avagy más összehangolt magatartást tanúsít, így például összejátszik versenytárssal abban, hogy kinek a pályázata, ajánlata lesz érvényes és csak színleli a versenyt.

A törvény szerinti bűncselekmény alanya a gazdálkodó szervezet [Btk. 137. § 17. pont] ügyvezetésre vagy képviseletre feljogosított tagja, tisztségviselője, alkalmazottja, illetve a gazdasági társaság tagja lehet, aki a gazdálkodó szervezeten belüli tevékenysége vagy pozíciója révén érdekeltje a piaci versenynek és a versenytársakkal „megállapodást köthet”, illetőleg aki a vállalkozások társadalmi szervezete, a köztestület, az egyesülés és más hasonló szervezet döntésének meghozatalában részt vesz.

A koncessziós és közbeszerzési eljárás során alapvetően két szempontot kell figyelembe venni. Egyrészt azt, hogy a pályázók, illetve ajánlattevők közül ki lesz az eljárásban a nyertes fél, másrészt, hogy az adott beszerzést milyen áron, egyéb szerződési feltételekkel - koncessziós szerződés szempontjából lényeges elem a koncessziós díj, illetőleg a biztosítékok, garanciák - kell teljesíteni. Ebből következően a versenytársak megállapodása, összehangolt magatartása vagy arra vonatkozhat, hogy ki milyen „árra” adja be ajánlatát a koncessziós, illetve közbeszerzési eljárásban (árak rögzítése), vagy arra, hogy adott koncessziós tevékenységre kiírt, illetve az adott közbeszerzési tárgyra vonatkozó egyes eljárásokban ki lesz a kedvezőbb feltételekkel ajánlatot tévő (piacfelosztás). Továbbá mindkét eljárás eredményének tisztességtelen célú befolyásolása történhet egyéb összehangolt magatartás tanúsításával, vagy a vállalkozások társadalmi szervezetének, a köztestületnek, az egyesülésnek és más hasonló szervezetnek a döntése alapján.

4. A törvény privilegizált esetet is meghatároz, figyelemmel arra, hogy kisebb a társadalomra való veszélyessége azoknak a cselekményeknek, amelyek esetén a közbeszerzés értéke nem haladja meg az ötvenmillió forintot. Koncessziós eljárás esetén, tekintettel a koncesszióköteles tevékenységek jellegére, ilyen indok nem áll fenn.

5. A törvény arra az esetre, ha az elkövető feltáró jellegű bejelentést tesz a hatóságnak, mielőtt a cselekmény a hatóság tudomására jutna, büntethetőséget megszüntető okot állapít meg. A törvény tekintettel arra, hogy a büntetőeljáráson kívül ezen ügyekben eljárás folyhat a Gazdasági Versenyhivatal, illetve Közbeszerzési Döntőbizottság előtt, de esetlegesen a Pénzügyi Szervezetek Állami Felügyelete előtti eljárásban is tehetnek ilyen nyilatkozatot, a hatóság fogalmát kiterjeszti a verseny- vagy pénzügyi felügyeletet ellátó szervezet és közbeszerzésekkel kapcsolatos jogorvoslatot lefolytató szervekre is.

A 15. §-hoz

1. A törvény új törvényi tényállást iktat be a Btk.-ba, amely egyrészről magában foglalja a jelenleg is büntetni rendelt jogosulatlan pénzügyi szolgáltatási tevékenységet, a jogosulatlan befektetési szolgáltatási tevékenységet, és a jogosulatlan biztosítási tevékenységet, másrészről e büntetendő tevékenységeket kiegészíti a jogosulatlan árutőzsdei szolgáltatási, befektetési alapkezelési, tőzsdei, elszámolóházi, központi értéktári, továbbá az önkéntes kölcsönös biztosító pénztári, illetve magán-nyugdíjpénztári tevékenységgel.

E pénzügyi tevékenységek közös jellemzője, hogy a különböző háttérjogszabályok engedélyhez kötik a tevékenység végzését, a következők szerint:

a) A pénzügyi szolgáltatás fogalmát a hitelintézetekről és a pénzügyi vállalkozásokról szóló 1996. évi CXII. törvény 3. §-ának (1) bekezdése, míg a kiegészítő pénzügyi szolgáltatás fogalmát ugyanezen § (2) bekezdése határozza meg. Ezen tevékenységek a törvény 3. §-ának (3) és (4) bekezdése szerint üzletszerűen csak a Pénzügyi Szervezetek Állami Felügyeletének engedélyével végezhetőek. A törvény 3. §-ának (6) bekezdése szerint az elszámolásforgalom lebonyolítását (elszámolásforgalmi ügylet) és a pénzfeldolgozási tevékenységet, mint kiegészítő pénzügyi szolgáltatást, a Magyar Nemzeti Bank engedélyezi úgy, hogy e tevékenységek végzésének engedélyezéséről a Magyar Nemzeti Bank a Pénzügyi Szervezetek Állami Felügyeletét értesíti. A Felügyelet az értesítés alapján a jogi személyt nyilvántartásba veszi.

b) A befektetési szolgáltatás háttérjogszabálya a tőkepiacról szóló 2001. évi CXX. törvény(a továbbiakban: Tpt.). A befektetési és kiegészítő befektetési szolgáltatási tevékenység fogalmát a törvény 81. §-a, míg az árutőzsdei szolgáltatási tevékenység fogalmát a törvény 83. §-a határozza meg, mindkét tevékenység végzéséhez a törvény 91. §-a értelmében a Pénzügyi Szervezetek Állami Felügyeletének meghatározott engedélye szükséges.

A befektetési alapkezelő a törvény 229. §-a szerinti tevékenységeket folytathatja, kizárólag a Felügyelet engedélyével. A befektetési alapkezelési tevékenység fogalmát a törvény 5. §-a (1) bekezdésének 8. pontja határozza meg.

A tőzsde fogalmát a Tpt. 5. §-a (1) bekezdésének 94. pontja, a tőzsdei tevékenység fogalmát a Tpt. 297. §-ának (1) bekezdése határozza meg. A tőzsde alapításához, illetve tőzsdei tevékenység végzéséhez a Tpt. 299. §-ának (1) bekezdése és 303. §-ának (1) bekezdése alapján szintén a Felügyelet engedélye szükséges.

Az elszámolóház fogalmát a Tpt. 5. §-a (1) bekezdésének 33. pontja, az elszámolóházi tevékenységek körét pedig a Tpt. 334. §-a határozza meg. A Tpt. 338. §-a alapján pedig az elszámolóházi tevékenység végzése is a Felügyelet engedélyéhez kötött.

A központi értéktár pedig olyan elszámolóház, amelyet a Felügyelet a Tpt. 336. §-ának megfelelően, ugyanezen §-ban meghatározott központi értéktári tevékenység végzésére kötelez.

c) A biztosítási tevékenység részletes szabályait a biztosítókról és a biztosítási tevékenységről szóló 2003. évi LX. törvény tartalmazza. Az engedélyköteles tevékenységeket a törvény 57. §-a sorolja fel; a felügyeleti, és így az engedélyezési tevékenységet a törvény 1. §-a (1) bekezdésének f) pontja értelmében a Pénzügyi Szervezetek Állami Felügyelete végzi.

d) Az önkéntes kölcsönös biztosító pénztár tevékenységét az önkéntes kölcsönös biztosító pénztárakról szóló 1993. évi XCVI. törvény 10. §-a határozza meg, amely tevékenységek a törvény 60. §-a szerint kizárólag a felügyelet engedélyével végezhetőek. A felügyeleti szerv ebben az esetben is a Pénzügyi Szervezetek Állami Felügyelete (53. §).

e) A magán-nyugdíjpénztári tevékenység részletes szabályait a magánnyugdíjról és a magánnyugdíjpénztárakról szóló 1997. évi LXXXII. törvény tartalmazza. A törvény 13. §-a szerint a pénztár alapításához engedély szükséges, amennyiben önkéntes nyugdíjpénztár kívánja tevékenységét kiterjeszteni magán-nyugdíjpénztári feladat ellátására, akkor működtetési engedélyt kell kérnie. A működtetési engedély feltételei azonosak az alapítási engedélyre irányadó rendelkezésekben meghatározottakkal. A pénztári tevékenység a törvény 18. §-a szerint a felügyelet tevékenységi engedélye birtokában kezdhető meg. A felügyeleti szerv a Pénzügyi Szervezetek Állami Felügyelete (101. §).

2. A hatályos Btk. jelenleg nem minden engedély nélküli pénztári tevékenységet rendel büntetni, mivel a jogosulatlan pénzügyi szolgáltatás bűncselekményét csak az önkéntes kölcsönös biztosító pénztár vagy magánnyugdíjpénztár részére történő vagyonkezelés engedély nélküli végzése esetén lehet megállapítani, míg az engedély nélkül végzett önkéntes kölcsönös biztosító pénztári vagy magán-nyugdíjpénztári tevékenység esetén nem. Tekintve, hogy a pénztárak működése a szociális biztonság egyik alappillére, a védett jogtárgy a szociális biztonság megteremtése e formájának törvény szerinti működtetése, és a büntetőjogi fenyegetettség a pénztártagok, illetve a befizetők védelmét szolgálja.

Nincs megteremtve a büntetőjogi fenyegetettsége a tőkepiacról szóló törvény által szabályozott árutőzsdei szolgáltatási, befektetési alapkezelési, tőzsdei, elszámolóházi és központi értéktári tevékenység jogosulatlan végzésének sem. Ugyanakkor e tevékenységek engedély nélküli végzése - lehetséges következményeiket tekintve - ugyanolyan károsak, mint a már büntetendő jogosulatlan befektetési szolgáltatási tevékenység. A védett jogtárgy ez esetben a tőkepiac szabályos működése, és e magatartások büntetendővé nyilvánítása elsősorban e szolgáltatásokat igénybevevők, illetve a befektetők védelmét szolgálja.

A törvény ez utóbbi tevékenységek jogosulatlan folytatásával szemben is kiterjeszti a büntetőjogi védelmet. Azt, hogy milyen engedély szükséges e tevékenységek végzéséhez, és hogy azt ki, milyen formában kaphatja meg a felügyeleti szervtől, a korábban felhívott háttérnormák egyértelműen rendezik.

3. A hatályos Btk.-ba külön §-okkal - 298/D. §, 298/E. §, 298/F. § - kerültek beiktatásra az egyes jogosulatlanul végzett tevékenységek, amit a jogellenes magatartások jellege egyáltalában nem indokol, mert bár a háttérjogszabályok különbözőek, az elkövetési magatartások azonosak. A törvény ezért egy tényállásba rendezi, és a pénzügyi tevékenység fogalma alá vonja az említett tevékenységeket, és e tényállás keretében szabályozza az újonnan beiktatott tevékenységek jogellenes folytatását is.

Különbözik a hatályos tényállások büntetési tétele is. A jogosulatlan biztosítási tevékenység két évig terjedő szabadságvesztéssel, közérdekű munkával vagy pénzbüntetéssel, míg a jogosulatlan pénzügyi szolgáltatási és befektetési szolgáltatási tevékenység - amelyet később iktattak a Btk.-ba - egy évtől öt évig terjedő szabadságvesztéssel büntetendő. A bűncselekmény törvényi büntetési tételének meghatározásakor a jogalkotónak a Btk. belső rendszerére, a különböző súlyú cselekmények egymáshoz való viszonyára kell tekintettel lennie.

Az egy évtől öt évig terjedő büntetésitétel-keret már a beiktatásakor is eltúlzott volt, tekintettel arra, hogy ilyen mértékű a tételkerete például a gondatlan emberölésnek, a magzatelhajtás minősített esetének, a maradandó fogyatékosságot vagy súlyos egészségromlást okozó testi sértésnek, a halálos közúti baleset okozásának, a megrontásnak, az államtitoksértésnek, embercsempészésnek. A biztosítási tevékenység engedély nélküli végzése pedig ugyanolyan súlyos következményekkel járhat, mint a pénzügyi szolgáltatási, illetve befektetési szolgáltatási tevékenységek esetében. Ezért a törvény a jogosulatlan pénzügyi tevékenységet egységesen bűntettként szabályozza, büntetési tételét pedig három évig terjedő szabadságvesztésben határozza meg.

A 16. §-hoz

1. A tőkepiaci folyamatokban rendkívül fontos az információk nyilvánossága, mert ez teremt azonos lehetőséget a befektetők számára, hogy valamilyen befektetésről, vagy annak felszámolásáról döntsenek. A pénzügyi eszközök árát a piaci viszonyok alakítják, amely viszonyokat jelentős mértékben lehet befolyásolni akár szándékosan is. A tőkepiaci működésnek az információhoz jutás egyenlőségének alapelvén, a befektetők részére nyújtott információk egyenlő minőségén kell alapulnia, ez biztosítja az üzletek tisztességét. Ha az információk csak egy szűkebb kör számára állnak rendelkezésre, a bennfentes információval rendelkező személyek ezzel a lehetőséggel visszaélhetnek, kihasználhatják többlet információjukat, és ezáltal más befektetők kárára anyagi előnyökhöz juthatnak. A látszólag szabályos ügylet éppen a bennfentes információ tilalmazott felhasználása miatt lesz jogellenes. A bennfentes kereskedelem bűncselekményének elkövetője sérti a vevők közötti egyenlőség elvét, és veszélyezteti a piac megbízhatóságát.

2. A bennfentes kereskedés tilalma az Európai Unió szabályozásában már 1989-ben megjelent, és azt tartalmazza a magyar tőkepiaci szabályozás is. A tőkepiacok fejlődése, az új befektetési eszközök és kereskedési technikák megjelenése szükségessé tette a szabályozás korszerűsítését. Ezen új szabályok a következők:

- az Európai Parlament és a Tanács 2003. január 28-i 2003/6/EK irányelve a bennfentes kereskedelemről és a piaci manipulációról (piaci visszaélés),

- a Bizottság 2003. december 22-i 2003/124/EK irányelve a 2003/6/EK európai parlamenti és tanácsi irányelvnek a bennfentes információ meghatározása és közzététele, valamint a piaci manipuláció meghatározása tekintetében történő végrehajtásáról,

- a Bizottság 2003. december 22-i 2003/125/EK irányelve a 2003/6/EK európai parlamenti és tanácsi irányelvnek a befektetési ajánlások tisztességes ismertetése és az összeférhetetlenség közzététele tekintetében történő végrehajtásáról,

- a Bizottság 2004. április 29-i 2004/72/EK irányelve a 2003/6/EK európai parlamenti és tanácsi irányelvnek az elfogadott piaci gyakorlatok, az árualapú származtatott ügyletekre vonatkozó bennfentes információ fogalom meghatározása, a bennfentesek jegyzékének összeállítása, a vezetői ügyletek bejelentése és a gyanús ügyletek bejelentése tekintetében történő végrehajtásáról.

A második (ún. komitológiai) szinten hozott szabályok a 2003/6/EK irányelv 1., 6. és 8. cikkéhez fűznek értelmező rendelkezéseket.

3. A tőkepiacról szóló 2001. évi CXX. törvény (a továbbiakban: Tpt.) a bennfentes kereskedelem tilalmát - a módosító törvény benyújtását megelőzően - a 199. §-ban csak az értékpapírokra és a tőzsdei termékekre vonatkozóan tilalmazta, a Btk. ugyanakkor kizárólag az értékpapírral elkövetett bennfentes kereskedelmet rendeli büntetni.

Az Európai Parlament és a Tanács a bennfentes kereskedelemről és a piaci manipulációról (piaci visszaélés) szóló 2003. január 28-i 2003/6/EK irányelve (a továbbiakban: Irányelv), a bennfentes kereskedelem szankcionálását kötelezővé teszi minden pénzügyi eszköz vonatkozásában.

A bizalmas gazdasági információk birtokosai saját hasznukra és mások kárára manipulálhatják a tőkepiacon a kereslet-kínálat viszonyát, az árfolyamok és ezen keresztül a gazdasági élet alakulását. Tekintettel arra, hogy ez nem csak az értékpapír, hanem a tőkepiac valamennyi eszköze tekintetében igaz, a törvény a büntetőjogi fenyegetettséget nemcsak az értékpapír, mint elkövetési tárgy, hanem valamennyi pénzügyi eszköz vonatkozásában megteremti. A pénzügyi eszköz fogalmának a meghatározását az Irányelv 1. cikkének (3) bekezdése tartalmazza, amelyet a magyar viszonyokra pontosítva a módosítás alatt álló Tpt. új 204. §-ának (5) bekezdése fogja tartalmazni. Ezzel áll összefüggésben a 300/F. § szerinti értelmező rendelkezés beiktatása.

4. A hatályos Btk. a bennfentes információ fogalmát eltérően határozza meg, mint a hatályos Tpt. Az Irányelv és végrehajtási rendeletei alapján a Tpt.-ben ez a fogalom is módosulni fog. Jelenleg sem indokolt, hogy a Btk. és a Tpt. (korábban Épt.) rendelkezései e tekintetben eltérnek egymástól, ezért a törvény a hatályos szabályozással szemben, a bennfentes információ fogalmát a Btk.-ban nem határozza meg. Ezáltal a Btk. 299/A. §-ának alkalmazása szempontjából a jövőben a Tpt., mint háttérjogszabály rendelkezését kell majd alapul venni. A bennfentes információ fogalmát a módosítás alatt álló Tpt. új 201. §-ának (3) bekezdése határozza meg.

5. Az Irányelv a bennfentes információ felhasználását tilalmazza, nem szükséges, hogy bármiféle célzat vezérelje a felhasználót. A bennfentes kereskedelem tilalmát a módosítás alatt álló Tpt. új 200. §-a mondja ki. Az újrafogalmazott tényállásból a bennfentes információ felhasználásával kötött ügylet és a bennfentes információra tekintettel ügylet kötésére adott megbízás esetén az előnyszerzési célzat elhagyásra kerül, mivel a bennfentes információ birtokában az ügyletet kötő, illetve a megbízó a piac többi befektetőjéhez képest előnyben van, annak révén a piaci reálfolyamatoktól független, tisztességtelen haszonra tehet szert.

Az Irányelv tilalmazza a bennfentes információ átadását. A bennfentes információ mielőbbi nyilvánosságra hozatala előtt, csak a vállalkozások működési rendje szerint meghatározott személyek jogosultak a bennfentes információ kezelésére. A bennfentes információ illetéktelen személy részére való átadása révén az információ birtokába kerülő személy a piac egyéb szereplőihez képest ugyancsak tisztességtelen előnyhöz jut. A törvény ezért büntetni rendeli a bennfentes információ illetéktelen személy részére történő átadását, azonban a büntetőjogi védelmet csak arra az esetkörre terjeszti ki, ha ez előnyszerzés végett történt.

A 17. §-hoz

1. A bennfentes kereskedelemről és a piaci manipulációról (piaci visszaélés) szóló 2003. január 28-i 2003/6/EK parlamenti és tanácsi irányelv tilalmazza a piac meg nem engedett módon történő befolyásolását, a piaci visszaélést, manipulatív piaci gyakorlat alkalmazását.

Az Irányelv 1. cikkének (2) bekezdése szerint tilalmazott piaci befolyásolás

- az olyan ügylet, illetve vételi vagy eladási megbízás, amely hamis vagy félrevezető jelzéseket ad, illetőleg valószínűsíthetően adhat a pénzügyi eszközök kínálata, kereslete vagy ára tekintetében, vagy amely egy személy vagy egymással összejátszó személyek cselekménye révén a szokásostól eltérő vagy mesterséges szinten rögzíti egy vagy több pénzügyi eszköz árát,

kivéve, ha az a személy, aki az ügyletet megkötötte, illetve a vételi vagy eladási megbízást adta, bizonyítja, hogy szóban forgó eljárása során jogos indokok vezérelték, és hogy az érintett ügylet vagy megbízás megfelel az érintett szabályozott piac elfogadott piaci gyakorlatának;

- az olyan ügylet, illetve vételi vagy eladási megbízás, amelyben fiktív eszközökhöz vagy bármilyen más formájú megtévesztéshez, manipulációhoz folyamodnak;

- az olyan információk terjesztése az internetet is magában foglaló tömegtájékoztatásban, vagy bármilyen más eszközzel, amely információk pénzügyi eszközök tekintetében hamis vagy félrevezető jelzéseket adnak vagy valószínűsíthetően adhatnak, beleértve híresztelések és hamis vagy félrevezető hírek terjesztését, amennyiben az a személy, aki ilyeneket terjesztett, tudta vagy neki tudnia kellett volna, hogy az információ hamis vagy félrevezető.

Az Irányelv az egyes meghatározásokra példálózó felsorolást is ad, miszerint

- valamely személy vagy egymással összejátszó személyek olyan magatartása, amely pénzügyi eszköz kínálata vagy kereslete tekintetében erőfölény biztosítására irányul, és közvetlenül vagy közvetve a vételi vagy eladási árak rögzítését vagy más tisztességtelen kereskedési feltételek kialakítását eredményezi,

- pénzügyi eszközök vétele vagy eladása a piac zárásakor, amelynek az a hatása, hogy félrevezeti a záróárfolyamok alapján eljáró befektetőket,

- a hagyományos vagy az elektronikus tömegtájékoztatáshoz való alkalmi vagy rendszeres hozzáférés kihasználása valamely pénzügyi eszközre (vagy közvetve a kibocsátójára) vonatkozó vélemény kinyilvánítása révén, miután az így eljáró személy előzőleg pozíciót szerzett e pénzügyi eszköz vonatkozásában, és utóbb az általa kinyilvánított véleménynek az adott pénzügyi eszköz árára gyakorolt hatását kihasználva tesz szert haszonra anélkül, hogy egyidejűleg megfelelően és eredményesen nyilvánosságra hozta volna ezt az összeférhetetlenséget.

Az Irányelv kimondja, hogy a piaci manipuláció fogalommeghatározásait a gyakorlatban piaci manipulációként megjelenő új tevékenységi formákra történő kiterjesztésük céljából ki kell igazítani.

2. Az Irányelv fogalommeghatározásaiból és a felhozott példákból látható, hogy igen kiterjedt és állandóan változó a piaci manipuláció esetköre. Számos esetben azt, hogy a cselekmény piacbefolyásolásnak minősül vagy sem, az dönti el, hogy a szabályozott piacon az adott befolyásolás elfogadott gyakorlat-e. Mivel egy állandóan változó és az ésszerű gazdasági gyakorlattól függően tilalmazott cselekményekről van szó, ráadásul az Irányelv szerinti piacbefolyásolás számos fogalmi meghatározása igen tág, illetve általános, így a normavilágosság, illetve az egyértelműség követelményének szem előtt tartásával lehetetlen az Irányelv szerinti tilalmazott esetek büntetőjogi tényállásként egy az egyben történő meghatározása.

A tőkebefektetési csalás elkövetési magatartása viszont e tilalmazott körbe tartozik, amelyet az Irányelv fogalomhasználatának megfelelően kell átalakítani.

A törvény kiegészíti a tényállást a pénzügyi eszközre vonatkozó színlelt ügylet elkövetési fordulattal, ha ez késztet más személyt tőkebefektetésre, annak emelésére vagy eladására. A pénzügyi eszközre vonatkozó színlelt ügylet kötésével a valós piaci folyamatok által kialakított ártól mesterségesen el lehet téríteni a tőzsdei árfolyamokat, amely így valótlanul magas, illetve alacsony árfolyam kialakuláshoz vezethet. Ez a megtévesztő magatartás indít másokat tőkebefektetésre vagy annak eladására. A piacbefolyásolás e módja, mivel nem valós piaci eseményeken alapul mindenképes káros a piac működésére, ezért teremti meg büntetőjogi fenyegetettségét a törvény. A tőkebefektetés eladása, illetőleg a befektetés csökkentése is olyan piaci ügylet, amelynek kiváltója az eredményes piacbefolyásolás, és amely nem a reális piaci folyamatokat tükrözi, ezért a büntetőjogi védelem kiterjesztése ez esetben is indokolt.

A törvény továbbá a gazdálkodó szervezet vagyoni helyzetére vonatkozó információt kiegészíti a gazdálkodó szervezetnél vezető állást betöltő személy e tevékenységét, illetve - a gazdálkodó szervezetre vonatkozóan, így pl. ha a kibocsátó gazdálkodó szervezetben befolyással rendelkezik, vagy saját kibocsátású - pénzügyi eszközt érintő adattal.

A 18. §-hoz

1. A törvény gazdasági titok megsértése elnevezéssel új törvényi tényállást iktat a Btk.-ba, amely egyrészről magába foglalja a jelenleg is büntetni rendelt üzleti titok megsértése, banktitok megsértése, értékpapírtitok megsértése elkövetési magatartásokat, másrészt a büntetőjogi védelem körébe vonja a biztosítási titkot és a pénztártitkot.

a) A biztosítási titok fogalmát a biztosítókról és a biztosítási tevékenységről szóló 2003. évi LX. törvény 153. §-a határozza meg. Biztosítási titok minden olyan - államtitoknak nem minősülő -, a biztosító, a biztosításközvetítő, a biztosítási szaktanácsadó rendelkezésére álló adat, amely a biztosító, a biztosításközvetítő, a biztosítási szaktanácsadó egyes ügyfeleinek (ideértve a károsultat is) személyi körülményeire, vagyoni helyzetére, illetve gazdálkodására vagy a biztosítóval kötött szerződéseire vonatkozik.

b) Pénztártitok egyrészt a magánynyugdíjpénztárak által, másrészt az önkéntes kölcsönös biztosító pénztárak által kezelt meghatározott adat. A magánnyugdíjról és a magánnyugdíjpénztárakról szóló 1997. évi LXXXII. törvény 78. §-ának (2) bekezdése szerint pénztártitoknak minősül minden olyan, a pénztártagról a pénztár vagy a pénztári szolgáltató szervezet rendelkezésére álló, a tevékenysége folytán tudomására jutó tény, információ vagy adat, amely a pénztártag személyére, adataira, vagyoni helyzetére, üzleti tevékenységére, tulajdonosi, üzleti kapcsolataira, valamint egyéni számláján nyilvántartott összegre, járulékbefizetéseire és a részére járó nyugdíjszolgáltatásra vonatkozik.

A pénztártitok fogalmát hasonlóan határozza meg az Önkéntes Kölcsönös Biztosító Pénztárakról szóló 1993. évi XCVI. törvény 40/A. §-ának (2) bekezdése, miszerint pénztártitok minden olyan, a pénztártagról és a munkáltatói tagról a pénztár vagy a pénztári szolgáltató rendelkezésére álló, a tevékenysége folytán tudomására jutó tény, információ vagy adat, amely a pénztártag, a pénztártag kedvezményezettjének, örökösének, közeli hozzátartozójának személyére, adataira, vagyoni helyzetére, üzleti tevékenységére, tulajdonosi, üzleti kapcsolataira, valamint egyéni számláján nyilvántartott összegre, illetve amely a munkáltatói tag, illetve a támogató adataira, vagyoni helyzetére, üzleti tevékenységére, tulajdonosi, üzleti kapcsolataira vonatkozik.

c) A biztosítási titok és a pénztártitok fogalma alá tartozó adatkörök számos eleme, mint pl. az ügyfél vagyoni helyzete, gazdálkodására, üzleti tevékenységére, tulajdonosi, üzleti kapcsolataira, valamint egyéni számláján nyilvántartott összegre, járulékbefizetéseire stb., vonatkozik, és amely adatok jogtalan megszerzése, átadása az ügyfél számára komoly hátrányokat jelenthet, úgymint a banktitok esetében, ekként ezen titkok büntetőjogi védelmének megteremtése is indokolt.

2. A törvény a jelenlegi tényállástól eltérően a bank- és értékpapírtitok stb. megsértését, az üzleti titok megsértéséhez hasonlóan, csak akkor rendeli büntetni, ha a titoksértést jogtalan haszonszerzés végett, vagy másnak vagyoni hátrányt okozva követik el. Ennek indoka, hogy a szaktörvények is azt tekintik tiltott felhasználásnak, ha a titokbirtokos úgy használja fel a titkot, hogy ezzel saját maga vagy más személy részére közvetlen vagy közvetett módon előnyt szerezzen, vagy, hogy a befektetési szolgáltatónak, árutőzsdei szolgáltatónak, befektetési alapkezelőnek, tőzsdének, és az elszámolóházi tevékenységet végző szervezetnek vagy azok ügyfeleinek hátrányt okozzon [Tpt. 371. § (3) bek.], illetőleg hogy annak révén saját maga vagy más személy részére közvetlen vagy közvetett módon előnyt szerezzen, továbbá, hogy a pénzügyi intézménynek vagy az intézmény ügyfeleinek hátrányt okozzon [Htp. 55. § (3) bek.].

3. A törvény elhagyja a tényállásból az üzleti titok fogalmát, tekintettel arra, hogy a Polgári Törvénykönyv 81. §-ának (2) bekezdése ezt valamennyi jogágra kiterjedően megfogalmazza. Szükségtelen tehát bárminemű eltérés hiányában e fogalmat megismételni a Btk.-ban.

4. A törvény változatlan formában, viszont a jelenlegi megoldástól eltérően, amely csak a banktitok és az értékpapírtitok tekintetében állapított meg ilyen okokat, valamennyi titokra kiterjedően megállapítja a büntethetőséget kizáró okokat. Ugyanis valamennyi titok vonatkozásában érvényes a közérdekből nyilvános adat szolgáltatására vonatkozó kötelezettség, illetőleg valamennyi titkot érintheti a pénzmosás megelőzéséről és megakadályozásáról szóló törvény szerint bejelentési kötelezettség.

A módosítás alatt álló Tpt. új 205. §-ának (1) bekezdése bejelentési kötelezettséget ír elő a bennfentes kereskedelemre, illetve piacbefolyásolásra utaló tény, eset, körülmény felmerülése esetén a befektetési szolgáltatási, kiegészítő befektetési szolgáltatási, árutőzsdei szolgáltatási tevékenységet végző személyek számára; továbbá a Tpt. 370. §-ába beiktatandó új (11) bekezdéssel egyértelművé teszi, hogy nem követ el értékpapírtitok-sértést a befektetési szolgáltató, az árutőzsdei szolgáltató, a befektetési alapkezelő, a tőzsde és az elszámolóházi tevékenységet végző szervezet, ha az általa foganatosított korlátozó intézkedésekről tájékoztatja a Pénzügyminisztériumot.

Mindezek alapján a törvény a büntethetőséget kizáró okok körébe emeli ezen, törvényben meghatározott bejelentési és tájékoztatási kötelezettségek teljesítését.

A 19. §-hoz

1. Az Európai Parlament és a Tanács a bennfentes kereskedelemről és a piaci manipulációról (piaci visszaélés) szóló 2003. január 28-i 2003/6/EK irányelve a bennfentes kereskedelem szankcionálását kötelezővé teszi minden pénzügyi eszköz vonatkozásában. A pénzügyi eszköz fogalmát az Irányelv 1. cikkének (3) pontja határozza meg, amelyet a magyar viszonyokra pontosítva a háttérjogszabály, a Tpt. tartalmazza majd. Tekintettel arra, hogy a Tpt.-nek az irányelv átültetését elvégző módosítása folytán a jogszabályban két különböző meghatározása is lesz e fogalomnak, pontosan meg kell határozni a büntető törvény alkalmazása során irányadó fogalmat.

A törvény szerinti értelmező rendelkezés a Tpt. módosított „Hatodik részében” használt fogalommal szinte azonos tartalommal határozza meg a pénzügyi eszköz fogalmát. A pénzügyi eszköz fogalmát a módosítás alatt álló Tpt. új 204. §-ának (5) bekezdése fogja tartalmazni. Az eltérés a büntető joghatóságnak, a Tpt. joghatóságához képest korlátozott volta miatt szükséges. Az itt meghatározott pénzügyi eszköz az elkövetési tárgya a bennfentes kereskedelemnek és a tőkebefektetési csalásnak. További pontosítást e fogalom nem igényel, hiszen a magyarázatára használt egyéb meghatározások - pl. befektetési eszköz, szabályozott piac, egyéb tőzsdei termék - a háttérjogszabályokból egyértelműen kiolvashatók.

2. A törvény a tőkebefektetési csalás tényállásának alkalmazása szempontjából még egy értelmező rendelkezést iktat be, mégpedig a vezető állású személyek körének egyértelmű meghatározása érdekében.

A 20. §-hoz

A törvény az újonnan beiktatandó értelmező rendelkezésben, a Btk. 303. § és 303/A. § alkalmazása tekintetében, mindkét tényállásra egyöntetűen meghatározza azt, hogy a pénzmosás esetén mit kell a dolog fogalma alatt érteni. A hatályos Btk. szerint ilyen meghatározást csak a 303. § tartalmazott.

A 21. §-hoz

1. A törvény egyszerűsíti az adócsalás igen bonyolult megszövegezésű tényállását, annak érdemi meghatározását érintetlenül hagyva. Egyidejűleg a törvény kiegészíti a Btké. 26. §-át, és az adó fogalma körébe vonja a korábban nevesített járulékokat (társadalombiztosítási, baleseti, egészségbiztosítási, nyugdíj), magán-nyugdíjpénztári tagdíjat, a Munkaerőpiaci Alapba fizetendő munkaadói és munkavállalói járulékot, valamint a rehabilitációs és szakképzési hozzájárulást. E fogalommeghatározás alapján a továbbiakban nincs szükség arra, hogy a Btk.-ban külön tényállásként szerepeljen a Munkaerőpiaci Alap bevételét biztosító fizetési kötelezettség megsértése, ezért a törvény e tényállás helyébe új tényállást iktat.

2. A törvény az elkövetési magatartások körében kisebb változtatást eszközöl, amely azért szükséges, mert a jelenlegi adóbevallási rendszerben - ellentétben a még szocialista gazdasági viszonyok közötti rendszerrel - az adóalany nem az adóhatóság előtt ad elő jelentős tényeket valótlanul, hanem valótlan nyilatkozatot tesz a bevallás során, vagy éppen nem tesz semmilyen nyilatkozatot.

A 22. §-hoz

A törvény a munkajogi, adójogi valamint további foglalkoztatással kapcsolatos jogszabályok megkerülésével történő foglalkoztatás, vagyis a feketemunka elleni hatékonyabb és szigorúbb fellépés érdekében egy új tényállást vezet be a Btk.-ba. A jelenlegi munkajogi és munkajogi ellenőrzési szabályok vizsgálata alapján a feketemunkának a következő három megjelenési formája különíthető el.

1. Az Egységes Munkaügyi Nyilvántartásba történő bejelentés elmulasztása, ám ezen kötelezettség megszegését büntetőjogi szankcióval fenyegetni nem indokolt, mivel az alkotmányosan aránytalan, továbbá a kilátásba helyezett büntetőjogi szankció elenyésző súlyú a munkaügyi szankciórendszerben lévő lehetőségek mellett.

2. Színlelt szerződés megkötése, mikor a tartalmi jegyek alapján tág értelemben foglalkoztatási jogviszonynak minősülő jogviszonyt (munkaviszonyt, közalkalmazotti jogviszonyt, közszolgálati jogviszonyt stb.) más jogviszonynak (megbízási, vállalkozási stb. jogviszonynak) neveznek, és az adó- és társadalombiztosítási hatósággal szemben e más jogviszonyra vonatkozó szabályok szerint számolnak el. Ezt a kérdést a Munka Törvénykönyvéről szóló 1992. évi XXII. törvény 2003. évi XX. törvénnyel történt módosítása véglegesen rendezte azzal, hogy az addigi gyakorlatot szövegszerűen is megjelenítette a törvényben, kimondva, hogy: „A szerződés típusát elnevezésétől függetlenül, az eset összes körülményére - így különösen a felek szerződéskötést megelőző tárgyalásaira, a szerződés megkötésekor, illetve a munkavégzés során tett jognyilatkozataira, a tényleges munkavégzés jellegére a 102-104. §-okban meghatározott jogokra és kötelezettségekre - tekintettel kell megítélni, illetve megállapítani.”

3. A feketemunka jelenti a be nem jelentett, írásba nem foglalt és mindenféle közteher befizetésének mellőzésével történő foglalkoztatást, illetve munkavégzést is. Ebben az esetben ténylegesen nem kerül sor a foglalkoztatási jogviszony bejelentésére és a közterhek bármiféle jogviszony szerinti megfizetésére. A kellően sűrű és hatékony munkaügyi és adóhatósági ellenőrzés során e foglalkoztatások feltárhatók és szankcionálhatók, azonban a foglalkoztatási jogviszony be nem jelentésének közvetlenül megjelenő büntetőjogi szankciója nincs. Ha a színlelt szerződés alapján az adóbevétel csökkenése (ideértve a különböző járulékfizetési kötelezettségek megszegésével járó bevételcsökkenést is) a [Btké. 27. §-a (1) bekezdésének a) pontja szerinti 50.001 Ft-os] büntetőjogi értékhatárt eléri, a cselekmény - a befizetni elmulasztott adó, illetve a járulék fajtájától függően - a Btk. 310-310/A. §-ába ütköző adó-, társadalombiztosítási csalás, illetőleg a Munkaerőpiaci Alap bevételét biztosító fizetési kötelezettség megszegése vétségének vagy bűntettének minősül.

A hamis adatszolgáltatással vagy jelentős tény elhallgatásával a foglalkoztatási jogviszony keretében elkövetett adócsalás bűncselekményt valósít meg, ha a kapcsolódó adó-, járulék-, hozzájárulás-bevétel összegének csökkentése az 50.000 Ft-ot meghaladja.

A kialakult jogalkalmazói gyakorlat szerint a különböző adónemekre, vagy különböző időszakokban elkövetett cselekmények halmazatot képeznek, amelynek a minősítésen túl a büntetés kiszabásánál van jelentősége. A halmazati büntetés szabályai szerint az együttesen elbírált cselekmények esetén a legsúlyosabb cselekmény büntetési tétele a felével emelkedik, de nem haladhatja meg az egyes cselekményekre megállapított büntetési tételek felső határának együttes tartamát. Ha a joggyakorlat szerint a különböző adónemekre vagy különböző időszakokban elkövetett adócsalásokat „össze kellene adni", akkor az együttes adóbevétel-csökkenés összege alapján kellene a cselekményt egységnek minősíteni.

Ennek az elvnek a büntetés kiszabása során nem elhanyagolható jelentősége van. Ha pl. a foglalkoztató 15 olyan cselekményt követ el, amelyek egyenként vétségként értékelendők, a halmazati szabályok alapján legfeljebb három évi szabadságvesztés szabható ki, akkor is, ha az „összeadott” érték szerint a cselekmény adott esetben jóval meghaladná a vétségi értékhatárt, akár két lépcsővel is, így „érték-egybefoglalás”, mint törvényi egység alapján ki lehetne szabni akár öt évi szabadságvesztést is.

A törvény kifejezett rendelkezéssel töri át az általános adócsalásnál követett, bár a törvényben nem szabályozott azon jogalkalmazási gyakorlatot, hogy az adócsalások egymással nem egységet, hanem halmazatot képeznek. Ezért a törvény a „Munkáltatással összefüggésben elkövetett adócsalás” tényállásával bevezeti - az adócsalás speciális élethelyzetben történő elkövetése esetére - az „érték-egybefoglalás” szabályát, tehát azt, hogy a munkáltatással összefüggésben elkövetett adócsalások esetén az összes adó-, illetve járulékfajtára elkövetett adócsalás összegét egybe kell számítani.

Az új tényállás lehetővé teszi, hogy a munkáltató által munkaszerződés nélkül, vagy színlelt szerződéssel foglalkoztatottak után be nem fizetett adók és egyéb járulékok értéke összeadódjon, és ezzel lehetőség nyílik az esetlegesen többrendbeli adócsalás esetén alkalmazott halmazati szabályoknál súlyosabb büntetés kiszabására.

Az adócsalás tényállásának, valamint a Btké. adófogalmának módosításával, valamint a „Munkáltatással összefüggésben elkövetett adócsalás” tényállásának a Btk.-ba történő beiktatásával szükségtelenné válik a társadalombiztosítási, egészségbiztosítási vagy nyugdíjjárulék-fizetési kötelezettség megsértése tényállása, így a törvény azt hatályon kívül helyezi.

A 23. §-hoz

A törvény az adócsalás tényállásával egyezően, a Btk. 310. § (6) bekezdésében foglaltak értelemszerű átvételével, büntethetőséget megszüntető okot iktat be a visszaélés jövedékkel bűncselekményhez kapcsolódóan.

A 24. §-hoz

A törvény kisebb jogtechnikai módosítást végez, amikor a készpénz-helyettesítő fizetési eszközzel visszaélés törvényi tényállásában a (7) bekezdés szövegéből elhagyja az alternativitásra utaló kitételt, miszerint a cselekmény csak akkor állapítható meg, ha az elkövetési magatartás más bűncselekmény tényállási elemeit nem meríti ki. A tényállás beiktatásról rendelkező 2003. évi II. törvény 26. §-ához kapcsolódó indokolás kifejezetten utal arra, hogy e cselekmény speciális az e tényállási elemekkel egyezően megállapított magánokirat-hamisítás vétségéhez képest, a kitétel értelmezési problémákat vet fel, ezért szükséges a kiiktatása.

A 25-27. §-hoz

A törvényből eredő módosításokat, pontosításokat, valamint újonnan megjelenő törvényi rendelkezésekhez kapcsolódó értelmező rendelkezéseket a Büntető Törvénykönyvről szóló 1978. évi IV. törvény hatálybalépéséről és végrehajtásáról szóló 1979. évi 5. törvényerejű rendelet előírásain is átvezetik a rendelkezések.

A 28. §-hoz

A törvény pontosítja a természet védelméről szóló 1996. évi LIII. törvény 45. §-ának (3) bekezdését, mivel a jelenlegi szöveg pontatlan. A hibrid alatt érteni kell az élő szervezetek keresztezéseként (mesterséges folyamat során) és kereszteződéseként (természetes folyamat során) létrejött egyedeket is.

-----STARTING---POINT---VEGE---

A 29. §-hoz

A törvény 2005. szeptember 1-jén lép hatályba. Ezzel egy időben rendelkezik azon törvények szövegrészeinek módosításáról, illetőleg hatályon kívül helyezéséről, amelyek a törvény szerinti módosítás okán váltak szükségessé.

A 30. §-hoz

A törvény alapján csak két tényállás (a Btk. 261/A. §-a és a 287. §-a) címének változása indokolja a nemzetbiztonsági törvény pontosítását, azonban korábbi Btk.-módosítások nyomán más tényállások címe sem szerepel megfelelően a nemzetbiztonsági törvényben.

A 31. §-hoz

A törvény megszünteti a végleges hatályú kiutasítás jogintézményét az Európai Unió tagállamának állampolgáraival, illetve azok családtagjaival szemben. Ezzel összefüggésben arról is rendelkezni kell, hogy a törvény hatálybalépése előtt már kiszabott végleges hatályú kiutasításokat milyen módon kell a jövőben végrehajtani.

A 32-33. §-hoz

A törvény megállapítja, hogy a módosítások az Európai Unió mely rendeleteinek, irányelveinek és kerethatározatainak végrehajtását szolgálják.