2005. évi XXV. törvény indokolása

a távértékesítés keretében kötött pénzügyi ágazati szolgáltatási szerződésekről

-----STARTING---POINT---ALTALANOS--- 

2002. szeptemberében az Európai Parlament és a Tanács elfogadta a fogyasztói pénzügyi szolgáltatások távértékesítéssel történő forgalmazásról szóló 2002/65/EK irányelvet. A törvény a hazai szabályozást hozza összhangba a közösségi irányelvvel, biztosítva az annak való teljes megfelelést.

Ahhoz, hogy a fogyasztók a pénzügyi szférában távértékesítéssel kínált szolgáltatásokat vegyenek igénybe, a fogyasztói bizalom erősítésére van szükség. A bizalom erősítésének egyik eszköze a fogyasztóvédelem magas szintű biztosítása. A jogi keretek megteremtése megnöveli a távértékesítés új módszereibe, így például az elektronikus kereskedelembe vetett fogyasztói bizalmat. Természetesen az elektronikus úton történő szerződéskötés esetében alkalmazni szükséges az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény rendelkezéseit.

Ugyancsak alkalmazni szükséges a pénzmosás megelőzéséről és megakadályozásáról szóló 2003. évi XV. törvényt. E törvény rendelkezései alapján távértékesítés keretében olyan pénzügyi ágazati szolgáltatás megkötésére, amelyre a pénzmosás megelőzéséről és megakadályozásáról szóló 2003. évi XV. törvény hatálya kiterjed, csak azt követően kerülhet sor, hogy a szolgáltató a fogyasztót már korábban, tipikusan egy másik ügylet során azonosította.

A szolgáltatók és a fogyasztók közötti jogviták rendezése a polgári perrendtartásról szóló 1952. évi III. törvényben foglalt eljárás szerint történik.

A jogviták rendezésére természetesen nyitva áll a fogyasztóvédelmi törvényben és egyéb jogszabályban (pl.: a választottbíráskodásról szóló 1994. évi LXXI. törvény) rögzített panasz- és jogorvoslati eljárás is.

A törvény előírásainak maradéktalan betartatása a Pénzügyi Szervezetek Állami Felügyeletének a feladata. Ennek érdekében a szaktörvények által előírt intézkedéseket hozhatja.

-----STARTING---POINT---RESZLETES---

Az 1. §-hoz

A törvény hatálya az Európai Parlament és a Tanács a fogyasztói pénzügyi szolgáltatások távértékesítéssel történő forgalmazásáról, valamint a 90/619/EGK tanácsi irányelv, a 97/7/EK irányelv és a 98/27/EK irányelv módosításáról szóló, 2002. szeptember 23-i 2002/65/EK irányelve (a továbbiakban: Irányelv) alapján került meghatározásra.

Az Irányelv a banki, hitel-, biztosítási, magán-nyugdíjpénztári, befektetési vagy fizetéssel kapcsolatos szolgáltatásokra vonatkozik. Ezzel összhangban a törvény hatálya a pénzügyi ágazati szolgáltatásokra terjed ki, amelynek pontos körét a 2. § határozza meg.

Amennyiben a szolgáltató és a fogyasztó között szolgáltatási alapmegállapodás jön létre, a törvény rendelkezéseit kizárólag ezen alapmegállapodásra kell alkalmazni, az alapmegállapodás, mint egyfajta keretszerződés alapján megkötött szerződésekre, tipikusan megbízási szerződésekre nem.

Miután az ágazati törvények a pénzügyi ágazati szolgáltatási szerződések megkötéséhez kapcsolódóan speciális követelményeket rögzítenek, szükséges annak egyértelművé tétele, hogy a törvény a pénzügyi ágazati szolgáltatási szerződések alakiságára vonatkozó rendelkezéseket nem érinti, azok a törvény hatálya alá tartozó szerződések megkötésének továbbra is követelményei maradnak.

A 2. §-hoz

A törvény az egységes jogértelmezés és joggyakorlat érdekében meghatározza az alapvető fogalmak tartalmát, jelentését.

Alapmegállapodásnak minősül az a megállapodás, amely meghatározza azokat a feltételeket, amelyek alapján a felek között a jövőben szerződések, tipikusan megbízási szerződések létrejönnek. Ezen megállapodások, egyoldalú nyilatkozatok az alapmegállapodás szempontjából műveletnek minősülnek. Jellemző alapmegállapodás egy bankszámlaszerződés megkötése, ennek keretén belül adott átutalási megbízások pedig műveletsornak vagy annak elemének minősülnek.

A fogyasztó fogalmának meghatározása a fogyasztóvédelemről szóló 1997. évi CLV. törvény 2. §-ának e) pontja és a Polgári Törvénykönyvről szóló 1959. évi IV. törvény 685. §-ának d) pontja szerinti fogalomhoz képest szűkebb, amennyiben csak a természetes személyekre terjed ki. A szűkítést a pénzügyi ágazati jogviszonyok jellege indokolja. A fogalom szűkítése azonban mégsem bonja meg a hatályos törvényekben követett koncepciót, ugyanis itt nem másról van szó, minthogy a fogalom a gyakorlatnak megfelelő értelmezése jogalkotói szinten történt meg. Jogi személy pénzügyi ágazati szolgáltatási szerződést gazdasági vagy szakmai tevékenysége körén kívül eső célból életszerűen nem köthet.

A törvény teljeskörűen felsorolja azokat a jogviszonyokat, amelyek az alkalmazása szempontjából pénzügyi ágazati szolgáltatásnak minősülnek, a hazai szabályozásba szervesen beillesztve az Irányelv alkalmazási körét.

Szolgáltató az a szervezet vagy személy, aki a törvény szerint pénzügyi ágazati szolgáltatást végez. Így a törvény rendelkezéseit kell alkalmazni adott esetben jelzálog hitelintézet vagy befektetési alapkezelő által végzett szolgáltatás esetében is, amennyiben ők e törvényben meghatározott pénzügyi ágazati szolgáltatást végeznek.

A tartós adathordozó lényege, hogy lehetővé teszi bizonyos adatok tárolását és a tárolt adatok változatlan formában és tartalommal az adat céljának megfelelő ideig történő megjelenítését. Tartós adathordozónak minősülnek különösen a floppy-lemezek, CD-ROM-ok, DVD-k, az elektronikus levelek tárolására alkalmas felhasználó számítógépek merevlemezes meghajtója, és adott esetben internetes weboldalak is, amennyiben a törvényben foglalt kritériumoknak megfelelő tárhelyet biztosítanak.

Távértékesítés keretében történő szerződéskötésnek kell tekinteni minden olyan szerződéskötési módot és eljárást, amelyre a felek, vagyis a szolgáltató és a fogyasztó egyidejű fizikai jelenléte nélkül kerül sor. A törvény hatálya nem terjed ki azon esetekre, amelyeknél a szerződéskötés folyamata során, annak bármely szakaszában a felek egyidejű jelenlétében történik nyilatkozattétel, tájékoztatás vagy egyéb, a szerződés megkötésére irányuló magatartás, vagyis a felek „face to face” kapcsolatba kerülnek egymással. A szervezett távértékesítés egyfajta rendszert feltételez, így nem minősül szervezett távértékesítésnek egyedi szerződéseknek távközlő eszköz útján történő megkötése.

A távközlő eszköz lényege, hogy alkalmas a szerződési nyilatkozat megtételére a felek távollétében. Távközlő eszköznek minősül különösen a közvetlen üzletszerzés célját szolgáló címzett vagy címzés nélküli nyomtatvány és szabványlevél, a sajtótermékben közzétett hirdetés megrendelőlappal, a katalógus, a telefon, az automata hívókészülék, a rádió, a videotelefon, videotex (mikroszámítógép képernyővel) billentyűzettel vagy érintőképernyővel, az internetes honlap, az elektronikus levél (e-mail), a távmásoló (telefax), a televízió és a szöveges vagy képi telefoni üzenetküldés.

A 3. §-hoz

A törvény pontokba szedve, egzakt módon határozza meg az adatok és információk azon körét, amelyeket a szolgáltatónak a szerződés megkötését megelőző szakaszban kell megadnia. Ezeket az információkat a fogyasztónak a szerződéskötésre irányuló jognyilatkozatát megelőzően, kellő időben kell rendelkezésére bocsátani. A kellő idő meghatározása során figyelemmel kell lenni a szolgáltatás jellegére és a távközlő eszköz jellegére.

A tájékoztatás körét a törvény négy csoportba gyűjti, ezek: a szolgáltatóra, a szolgáltatásra, a szerződésre, és a jogvita esetén alkalmazandó eljárásra vonatkozó tájékoztatási körök.

A tájékoztatás módját illetően a törvény az egyértelműséget, a közérthetőséget, a pontosságot, valamint az igénybe vett távközlő eszköznek megfelelő módot írja elő mint követelményt. Ez a rendelkezés a szaktörvényekben foglalt előírásokkal összhangban van.

Amennyiben más jogszabály további tájékoztatási kötelezettséget ír elő, a szolgáltató ezen adatokról is a törvényben meghatározottak szerint köteles tájékoztatást adni.

Annak elkerülése érdekében, hogy a szolgáltató ne kétszeresen kelljen, hogy nyújtsa a szaktörvényekben előírt, a törvénnyel összhangban lévő tájékoztatást, a törvény rögzíti, hogy más jogszabály által előírt szerződéskötést megelőző tájékoztatás megadásával a szolgáltató a törvény által előírt azonos tartalmú tájékoztatásnak is eleget tesz.

Alapmegállapodás nélkül egymást követő vagy azonos jellegű, de időben elkülönülő szolgáltatási szerződések vagy műveletek esetén a törvénynek a fogyasztó tájékoztatására vonatkozó rendelkezéseit kizárólag az első ilyen jellegű szerződés vagy művelet megkötése vagy megtétele előtt kell alkalmazni. Nem vonatkozik ez arra az esetre, amikor az egyes szerződések vagy műveletek között több mint egy év eltelt, mert akkor a soron következő szerződés vagy művelet előtt a szolgáltató a törvény szerinti tájékoztatási kötelezettségének ismételten eleget kell, hogy tegyen.

A 4. §-hoz

A törvény külön szabályozza azokat az eseteket, amelyeknél az ajánlattétel vagy az ajánlattételre felhívás telefonon történik. Főszabály szerint a tájékoztatást ilyen esetben is a 3. §-ban foglaltak szerint kell megadni. Kivételt képez ez alól az az eset, amikor a fogyasztó kifejezetten hozzájárul a korlátozott, egyszerűsített tájékoztatáshoz. A szolgáltató által kötelezően nyújtandó tájékoztatás minimális tartalmát ebben az esetben is meghatározza a törvény.

Az 5. §-hoz

A törvény előírja, hogy a szerződés megkötését megelőzően adott tájékoztatást a szolgáltató főszabály szerint papíron vagy más, a fogyasztó számára hozzáférhető tartós adathordozón is köteles a fogyasztó rendelkezésére bocsátani. Ezeket az információkat a fogyasztónak a szerződéskötésre irányuló jognyilatkozatát megelőzően, kellő időben kell rendelkezésre bocsátani. A kellő idő meghatározása során figyelemmel kell lenni a szolgáltatás jellegére és a távközlő eszköz jellegére.

Amennyiben a fogyasztó kezdeményezi a szerződéskötést, méghozzá olyan távközlő eszköz útján, amely az előzetes tájékoztatást nem teszi lehetővé, a szolgáltató a szerződés megkötését követően haladéktalanul köteles a papír alapú vagy más tartós adathordozón tett tájékoztatást megadni.

A törvény előírja, hogy a szolgáltató - a fogyasztó ilyen irányú kérése esetén - bármikor köteles a tájékoztatást papír alapon rendelkezésre bocsátani.

A törvény lehetővé teszi a távközlő eszköznek bizonyos feltételek megléte esetén a fogyasztó általi megváltoztatását.

A 6. §-hoz

A távértékesítés keretében létrejött pénzügyi ágazati szolgáltatási jogviszonyok esetében a fogyasztó számára biztosítani kell azt a lehetőséget, hogy a szerződés jogkövetkezményeit annak megkötése után felmérje, és adott esetben attól visszalépjen. Ezt biztosítja az elállási, illetőleg felmondási jog.

Az elállási jog gyakorlására nyitva álló határidő tizennégy nap, önkéntes kölcsönös biztosító pénztári tagság esetén harminc nap.

Miután a biztosító szolgáltatása a rendelkezésre állás, és ez a szolgáltatás jellegét tekintve visszafordíthatatlan, azaz nem lehet meg nem történtté tenni, a biztosítási jogviszonyoknál az elállási jog helyett azonnali hatályú felmondási lehetőséget biztosít a törvény. A felmondási jog gyakorlására nyitva álló határidő tizennégy nap, életbiztosítások esetén harminc nap.

Miután a fogyasztó az elállási, illetőleg felmondási jogát csak azt követően tudja gyakorolni, hogy részére a szolgáltató valamennyi szükséges információt megadta, szükségszerű az elállási, illetőleg felmondási jog gyakorlására nyitva álló határidőt meghosszabbítani abban az esetben, ha a szolgáltató ezen kötelezettségének határidőben nem tett eleget, mégpedig azzal az időtartammal, amely alatt a szolgáltató nem tett eleget a törvény rendelkezéseinek.

Szigorúbban szankcionált a tájékoztatás hiánya, ha az egyáltalán nem történt meg, vagy ha az elállási, illetőleg felmondási jogra vonatkozó tájékoztatást érinti. A jogvesztő határidő ezen esetekben egy év. Amennyiben a fogyasztó a tájékoztatást megkapta, de nem teljes körűen, az elállási, illetőleg felmondási jog gyakorlására nyitva álló jogvesztő határidő három hónap.

A törvény szabályozza azokat az eseteket, ahol a fogyasztót elállási, illetőleg felmondási jog nem illeti meg, továbbá meghatározza, hogy mikor tekinthető érvényesítettnek az elállási, illetve felmondási jog gyakorlása.

A 7. §-hoz

Az elállásra vonatkozó rendelkezések nem alkalmazandóak azon fogyasztási kölcsönszerződésekre, amelyek a távollévők között kötött szerződésekről szóló 17/1999. (II. 5.) Korm. rendelet, illetve az ingatlanok időben megosztott használati jogának megszerzésére irányuló szerződésekről szóló 20/1999. (II. 5.) Korm. rendelet által szabályozott szerződésekhez kapcsolódnak, tekintettel arra, hogy ezen viszonyok az említett jogszabályokban már szabályozást nyertek.

A törvény szabályozza a pénzügyi ágazati szolgáltatási szerződésekhez kapcsolódó, ugyancsak a felek távollétében létrejött szerződések jogi sorsát.

A 8. §-hoz

A törvény pontosan rögzíti az elállási, illetőleg felmondási jog gyakorlását követő elszámolási szabályokat. Az elállásra, illetőleg felmondásra nyitva álló idő alatt a teljesítés feltétele a fogyasztó részéről történő hozzájárulás.

Az elszámolás az arányosság elve alapján történik, azaz a ténylegesen teljesített szolgáltatásnak megfelelő, arányos ellenérték követelésének van helye. A mellékszolgáltatás minden esetben osztja a főkövetelés jogi sorsát.

Az elállási, illetőleg felmondási jognak a törvény előírásainak nem megfelelő tájékoztatás miatti meghosszabbított ideje alatt teljesített szolgáltatás ellenértékére a szolgáltató nem jogosult, mint ahogyan akkor sem jogosult az ellenértékre, ha a teljesítéshez a fogyasztó hozzájárulását nem adta meg. Ez utóbbi esetben azonban az elállási, illetőleg felmondási jog ideje alatt teljesített szolgáltatásainak ellenértékére sem jogosult.

A törvény az elállási, illetőleg felmondási jog gyakorlása esetére a felek közötti elszámolásra legfeljebb harminc napos határidőt tűz.

-----STARTING---POINT---VEGE---

A 9-10. §-hoz

Ezen rendelkezések általánosságban védik a fogyasztó személyét, helyzetét a vele történő kapcsolatfelvétel során.

A fogyasztó hallgatása - a törvényben szabályozott kivételtől eltekintve - nem tekinthető az ajánlat elfogadásának minősülő ráutaló magatartásnak. Ez a kivétel a biztosítási jogviszony kötvény kiállításával történő létrejöttéhez kapcsolódik olyan esetben, amikor a szerződő korábbi nyilatkozata az utóbb kiállított kötvény tartalmától eltér.

A távközlő eszközök szolgáltató általi alkalmazása a fogyasztónál nem eredményezhet költséget.

A 11. §-hoz

A törvény a fogyasztók védelmének biztosítása céljából telepíti a bizonyítási terhet bizonyos esetekben a szolgáltatóra. A törvényben biztosított jogosultságok a fogyasztót minden esetben megilletik, azokról nem mondhat le.

A 12. §-hoz

E rendelkezés célja, hogy a fogyasztó nem veszítse el a törvény, illetve az annak alapját képező Irányelv által biztosított védelmet harmadik ország jogának választása által.

A 13. §-hoz

A törvény a hatálybalépés időpontját a szerződéskötés folyamatára tekintettel határozza meg.

A 14-18. §-hoz

A törvény összhangot teremt az egyes szaktörvények tájékoztatást szabályozó rendelkezései és a törvény rendelkezései között, valamint szükség szerint tartalmaz hatályon kívül helyezést is.

A számviteli szabályok módosulása következtében - három szaktörvényben - a prudenciális konszolidáció alap-szabályait pontosítani szükséges.

A 19. §-hoz

Az Európai Közösségek jogára történő hivatkozás a jogszabályszerkesztésről szóló IM rendeletnek megfelelően történik, biztosítva egyben az Irányelv vonatkozó rendelkezésének való megfelelést.