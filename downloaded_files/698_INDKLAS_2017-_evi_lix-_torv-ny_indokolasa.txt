2017. évi LIX. törvény indokolása

egyes egészségügyi és egészségbiztosítási tárgyú törvények módosításáról

-----STARTING---POINT---ALTALANOS--- 

A törvény az alábbi fő célkitűzéseket valósítja meg.

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény módosítása

Az elektronikus vény használatához kapcsolódó, még hiányzó szabályok megjelenítése, illetve pontosító jellegű módosítások, amelyek az Elektronikus Egészségügyi Szolgáltatási Térben a biztonságosabb személyazonosítást és a hatékonyabb működést szolgálják.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítása

A transzplantációra alkalmas betegek a transzplantációt megelőzően úgynevezett transzplantációs várólistára kerülnek fel, amelyről a Transzplantációs Bizottság dönt, az ezt megelőző kivizsgálások eredményei alapján. Annak érdekében, hogy ezen nagyon súlyos állapotú betegkör a szükséges ellátást időben megkaphassa, illetve az ellátás szükségességét megalapozó vizsgálatok eredményei mielőbbi rendelkezésre állhassanak a várólistára felvételről döntő Transzplantációs Bizottságnak, szükséges hogy ezen megelőző vizsgálatok soron kívül megtörténhessenek. A várólistára kerüléshez szükséges megalapozó vizsgálatok a gyakorlatban azonban hosszú időt vesznek igénybe. A vizsgálatoknak az előjegyzési rendtől eltérő soron kívülivé tételével biztosítható a gyors kivizsgálás és a transzplantációs várólistára vétel jelenleg hosszú folyamatának lerövidítése.

A fenti intézkedés a beteg érdekét szolgálja azáltal, hogy rövidebb idő alatt kerül sor az ellátására, hamarabb megkapja a transzplantációhoz szükséges vizsgálatok eredményeit, amely által magára a transzplantációra is hamarabb sor kerülhet, így elkerülhető a beteg általános állapotának további romlása. Mindezeken túl a folyamat gyorsabbá tételének eredményeként kevesebb lesz a dokumentáció, így közvetve a bürokráciacsökkentést is szolgálja a módosítás. A transzplantációs várólista szabályai ezáltal nem sérülnek, hanem differenciáltabbá válnak.

Egyes ellátások, egymással összefüggő ellátások, vagy ellátás sorozatok tervezése és ütemezése érdekében úgynevezett intézményi regisztrációs listának a létrehozása szükséges, amelyhez kapcsolódóan szükséges megteremteni a felhatalmazó rendelkezéseket. Továbbá ezen lista szakmai részletszabályait is szükséges jogszabályban rögzíteni. Az intézményi regisztrációs listával kapcsolatban szabályozni szükséges, hogy mely szolgáltatóknak kell vezetni, milyen ellátások esetén kell vezetni, milyen jelentési kötelezettséggel jár és mely szerv részére kell azt teljesíteni. Továbbá meghatározásra kerül, milyen jellegű adatokat szükséges szerepeltetni e listán.

Annak érdekében, hogy egyértelművé váljon, hogy mit értünk foglalkozási megbetegedés alatt, szükséges ezen fogalom részletes meghatározása.

Az egészségügyről szóló 1997. évi CLIV. törvény módosítása

A módosítás szabályozza az Integrált Jogvédelmi Szolgálat vezetőjének javadalmazását; valamint pontosítja a betegjogi, ellátottjogi és gyermekjogi képviselőkre irányadó kormányrendeleti szintű szabályozás felhatalmazását.

A módosítás továbbá az állami fenntartásban működő országos gyógyintézetek körének meghatározásához és az országos gyógyintézetek működésére vonatkozó speciális szabályok megalkotásához szükséges felhatalmazást és pontosításokat tartalmazza.

Az egészségügyi tevékenység végzésének egyes kérdéseiről szóló 2003. évi LXXXIV. törvény módosítása

A módosítás pontosítja a közforgalmú gyógyszertárak vonatkozásában a törvény hatályára vonatkozó rendelkezéseket.

A technikai módosítások a jogalkalmazást segítik elő a jogszabályon belüli és a jogszabályok közötti koherencia megteremtésével.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény módosítása

Technikai jellegű pontosítás az egyértelmű jogalkalmazás érdekében, ugyanis a nem emberen végzett kutatásokhoz szükséges gyógyszerek beszerzéséhez nem csak gyógyszergyártási engedély, de más egyéb engedély sem szükséges.

A fejlett (újszerű) terápiás készítmények kórházi kivétel keretében történő eseti gyártásával kapcsolatban kiegészül a törvény néhány alapvető szabállyal.

A Kormány a gyógyszeripart kiemelt ágazatként kezeli, ezen belül fokozott figyelmet fordít a gyógyszergyártási engedéllyel rendelkező magyarországi székhelyű kis- és középvállalkozásnak (a továbbiakban: KKV) minősülő gazdasági társaságok helyzetére. A KKV-k számára elengedhetetlen, a fejlődésük biztosítása érdekében kiemelten fontos, hogy még hatékonyabbá tudjuk tenni a működésüket. Ennek egyik eszköze az az Európai Uniós gyakorlat, mely szerint ezek a vállalatok kedvezményt kapnak a hatósági igazgatási díjtételekből.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosítása

A gyógyszertárat működtető gazdasági társaságban tulajdonhányaddal rendelkező gyógyszerész halála esetén átmeneti idő biztosítása a gyógyszertárat működtető gazdasági társág számára a többségi gyógyszerészi tulajdon ismételt teljesítése érdekében.

Az egészségügyi ellátórendszer fejlesztéséről szóló 2006. évi CXXXII. törvény módosítása

A törvény a járóbeteg-szakellátók ellátási területéhez kapcsolódó derogációs szabály tovább- alkalmazhatóságáról és az ellátási területekhez kapcsolódó kapacitások felülvizsgálatának határidejének módosításáról rendelkezik.

A települési önkormányzatok fekvőbeteg-szakellátó intézményeinek átvételéről és az átvételhez kapcsolódó egyes törvények módosításáról szóló 2012. évi XXXVIII. törvény módosítása

Az egészségügyről szóló 1997. évi CLIV. törvény módosítása az alapítói jogkört gyakorló - egészségügyért felelős - miniszter számára biztosítja annak lehetőségét, hogy rendeletben meghatározza az országos gyógyintézetek körét.

Ezzel összefüggésben rendelkezik a törvény a 2012. évi XXXVIII. törvény 4. mellékletének hatályon kívül helyezéséről.

-----STARTING---POINT---RESZLETES---

A 1. §-hoz

Az Elektronikus Egészségügyi Szolgáltatási Tér (EESZT) útján rendelt vény (a továbbiakban: elektronikus vény) adatainak bővítése a beteg nemével és TAJ-ával a nem támogatással rendelt gyógyszerek esetén is annak érdekében, hogy a beteg nem finanszírozott ellátása is ismert legyen a kezelőorvos számára.

Amennyiben nem elektronikus vényen történik a gyógyszer, gyógyászati segédeszköz rendelés, lehetővé kell tenni, hogy a hagyományos vényen szereplő adatokat a gyógyszer, gyógyászati segédeszköz kiszolgáltatója az EESZT-ben rögzíteni tudja annak érdekében, hogy ott minden, a beteg kezelésére vonatkozó adat elérhető legyen.

A 2. §-hoz

A rendelkezés további adatkezelési jogosultságot biztosít az egyes szociális ellátások megállapítása céljából eljáró szervnek, annak érdekében, hogy az európai uniós forrásból származó, a rászorulók közül kiemelt célcsoportként megjelölt várandós rászorulok támogatása a legteljesebb körben és a leghatékonyabban megvalósulhasson az elvárt ütemben.

A 3. §-hoz

Az EESZT-ben tárolt vényadatok tárolására vonatkozó szabályok összehangolása az egyéb egészségügyi ellátási adatok megőrzési szabályaival.

Rendelkezni kell arról, hogy az elektronikus vény kiváltásakor nyomtatott kiadási igazolást a papír vényekhez hasonlóan a kiszolgáltató 5 évig köteles megőrizni, azt követően pedig megsemmisíteni.

A 4. §-hoz

Az EESZT minden nyilvántartása TAJ alapon tárolja az adatokat. A TAJ mellé a módosítással ellenőrző adatként társul a születési idő és a nem, kétség esetén ugyanis ez a három adat nagyobb biztonsággal azonosítja a személyt.

Az 5. §-hoz

Az ellátott személy azonosítására az egészségügyi szolgáltatások Egészségbiztosítási Alapból történő finanszírozásának részletes szabályairól szóló 43/1999. (III. 3.) Korm. rendelet alapján mindenhol a személyazonosító jel, a személyazonosító jel típusa, és az ellátott állampolgársága szolgál, a módosítás ezt jeleníti meg az EESZT rendszerében is. A kiegészítés elsősorban a TAJ számmal nem rendelkező, de az EESZT rendszerében szereplő ellátottak pontosabb azonosítását szolgálja.

A 6. §-hoz

Az EESZT minden nyilvántartása TAJ alapon tárolja az adatokat. A TAJ mellé a módosítással ellenőrző adatként társul a születési idő és a nem, kétség esetén ugyanis ez a három adat nagyobb biztonsággal azonosítja a személyt.

A 7. §-hoz

A továbbított képi adatok tárolási ideje 30 napról 90 napra módosításának indoka, hogy a tapasztalatok alapján gyakran előfordul, hogy a képi adatotokra ismételten visszakérdeznek. Ezen kívül megfogalmazásbeli módosításokat tartalmaz.

A 8. §-hoz

A Nemzeti Adatvédelmi és Információszabadság Hatóság javaslata alapján a jogalkalmazás elősegítése érdekében egyértelművé válik a törvényben, hogy azt az információs önrendelkezési jogról és az információszabadságról szóló törvénnyel összhangban kell alkalmazni. A Hatóság ugyancsak javasolta, hogy a törvény preambulumában - az „intelligens jogalkotás követelményével összhangban, az átláthatóság és a normavilágosság jobb érvényesítése” érdekében - kerüljön lecserélésre a korábbi adatvédelmi törvényre való hivatkozás.

A 9. §-hoz

A Nemzeti Adatvédelmi és Információszabadság Hatóság jelzése alapján az egészségügyért felelős miniszter felhatalmazást kap arra, hogy az egészségügyi dokumentáció kiadása esetén felmerülő másolási díjak tekintetében a szolgáltatók között jelenleg fennálló nagyfokú eltérő gyakorlatot megszűntetve olyan szabályozást alkosson, mely csak indokolt díjtételek megjelenítését teszi lehetővé nem zárva ki az ingyenesség lehetőségét sem.

A 10. §-hoz

Egyrészt a 8. §-hoz kapcsolódó módosításokat tartalmazza, másrészt a szövegcserés módosítások az EESZT rendszerének hatékonyabb működését szolgálják.

A 11. §-hoz

Egyes részletszabályokat a törvény helyett miniszteri rendeletben elegendő megjeleníteni. A záró rendelkezések módosítása az EESZT rendszerének hatékonyabb működését szolgálják.

Az önrendelkezési nyilvántartásnak nem kell tartalmaznia a rendelkező nevét, mivel az önrendelkezési nyilvántartás ügyfélkapus azonosítást követően válik elérhetővé, az ügyfélkapus azonosítást pedig az EESZT elfogadja.

Az egészségügyi profil más EESZT nyilvántartásokhoz hasonlóan nem tartalmaz más, közvetlenül személyazonosításra használt adatot - csak a TAJ-t és az ellenőrző adatokat - ezért szükségtelen és félrevezető ennek külön jelölése.

A 12. §-hoz

Az Ebtv. fogalommeghatározások köre kibővítésre kerül az intézményi regisztrációs listával. Az egészségügyi szolgáltatók, a külön jogszabályban meghatározott ellátásainak tervezését, ütemezését, illetve teljesítését, úgynevezett intézményi regisztrációs lista alapján szükséges végeznie.

A 13. §-hoz

Az EESZT-ben kiállításra kerülő elektronikus beutalókkal kapcsolatos nyilvántartás tartalmi elemeinek meghatározása törvényi szinten szükséges. Ennek megfelelően rendelkezik a törvény arról, hogy a nyilvántartásban rögzíteni kell a beutaló azonosító adatait, tartalmát és a beutaló felhasználhatóságára vonatkozó információkat, a beutaló továbbítására, módosítására és visszavonására vonatkozó adatokat, valamint a beutaló felhasználására vonatkozó adatokat.

A 14. §-hoz

Az Ebtv. 20. § (1) és az új (11) bekezdéshez kapcsolódó módosítás az intézményi regisztrációs listával kapcsolatos. Az intézményi regisztrációs listával kapcsolatban szabályozásra kerül, hogy mely szolgáltatóknak kell vezetni, milyen ellátások esetén kell vezetni, milyen jelentési kötelezettséggel jár és mely szerv részére kell azt teljesíteni. Továbbá meghatározásra kerül, milyen jellegű adatokat szükséges szerepeltetni e listán.

Az Ebtv. 20. § (3a) és az új (4a) bekezdésekhez kapcsolódó módosítás a transzplantációt megelőző ellátások igénybevételi rendjéhez kapcsolódóik. A transzplantációra alkalmas betegek, a transzplantációt megelőzően úgynevezett transzplantációs várólistára kerülnek fel, amelyről a Transzplantációs Bizottság dönt, az ezt megelőző kivizsgálások eredményei alapján. Annak érdekében, hogy ezen nagyon súlyos állapotú betegkör a szükséges ellátást időben megkaphassa, illetve az ellátás szükségességét megalapozó - hosszú időt igénybevevő - vizsgálatok eredményei mielőbbi rendelkezésre állhassanak a várólistára felvételről döntő Transzplantációs Bizottságnak, szükséges hogy ezen megelőző vizsgálatok soron kívül megtörténhessenek.

A vizsgálatoknak az előjegyzési rendtől eltérő soron kívülivé tételével biztosítható a gyors kivizsgálás és a transzplantációs várólistára vétel jelenleg hosszú folyamatának lerövidítése. Az intézkedés a beteg érdekét szolgálja azáltal, hogy rövidebb idő alatt kerül sor az ellátására, hamarabb megkapja a transzplantációhoz szükséges vizsgálatok eredményeit, amely által magára a transzplantációra is hamarabb sor kerülhet, így elkerülhető a beteg általános állapotának további romlása. Mindezeken túl a folyamat gyorsabbá tételének eredményeként kevesebb lesz a dokumentáció, így közvetve a bürokráciacsökkentést is szolgálja a módosítás. A transzplantációs várólista szabályai ezáltal nem sérülnek, hanem differenciáltabbá válnak.

A 15. §-hoz

Részletesen meghatározásra kerül a foglalkozási megbetegedés fogalma.

A 16. §-hoz

Az intézményi regisztrációs listához kapcsolódóan meg kell teremteni a szükséges felhatalmazó rendelkezéseket.

A 17. §-hoz

Pontosító jellegű módosítást tartalmaz, figyelemmel arra, hogy az Ebtv. 20. § (4) bekezdésben visszahivatkozott tartalom nem a (3) bekezdésre, hanem a (3a) bekezdésben kerül szabályozásra. Továbbá az intézményi regisztrációs listára is kiterjesztésre kerül a nyilvántartási, jelentési vagy adatszolgáltatási kötelezettség megszegése esetén alkalmazandó szankció.

A 18. §-hoz

A módosítás az Integrált Jogvédelmi Szolgálat vezetőjének javadalmazását szabályozza.

A 19. §-hoz

A módosítás a betegjogi, ellátottjogi és gyermekjogi képviselőkre irányadó kormányrendeleti szintű szabályozás felhatalmazását pontosítja az Integrált Jogvédelmi Szolgálat által ellátott feladatok alapján, és pontosítást tartalmaz az európai uniós jogi aktusoknak való megfelelések vonatkozásában.

A módosítás az állami fenntartásban működő országos gyógyintézetek körének meghatározásához és az országos gyógyintézetek működésére vonatkozó speciális szabályok megalkotásához szükséges felhatalmazást tartalmazza.

A 20. §-hoz

A módosítás az állami fenntartásban működő országos gyógyintézetek körének meghatározásához és az országos gyógyintézetek működésére vonatkozó speciális szabályok megalkotásához szükséges pontosításokat tartalmazza.

A 21. §-hoz

Az egységes jogértelmezés elősegítése érdekében a módosítás pontosítja a törvény hatályára vonatkozó rendelkezéseket. Tekintettel arra, hogy az egészségügyi tevékenység végzésére vonatkozó általános szabályokat, valamint az egyes jogviszonyokra vonatkozó rendelkezéseket a közforgalmú gyógyszertárat személyi jog alapján működtető gyógyszerészekre nem kell alkalmazni, pontosítani szükséges a jogszabály szövegét azzal, hogy nemcsak a közforgalmú gyógyszertárakban foglalkoztatott gyógyszerészekre, hanem az ott foglalkoztatott egyéb egészségügyi dolgozókra sem terjed ki a törvény hatálya.

A 22-23. §-hoz

A rendelkezés technikai jellegű pontosítást tartalmaz az egyértelmű jogalkalmazás érdekében.

A 24. és 28. §-hoz

Az igazgatási szolgáltatási díjból a kis- és középvállalkozások számára adott kedvezmény az Európai Unió szabályai szerint de minimis támogatásnak minősül, az erre vonatkozó utalásnak szerepelnie kell a törvényben.

A 25. §-hoz

Technikai jellegű pontosítás az egyértelmű jogalkalmazás érdekében, ugyanis a nem emberen végzett kutatásokhoz szükséges gyógyszerek beszerzéséhez nem csak gyógyszergyártási engedély, de más egyéb engedély sem szükséges.

A 26. §-hoz

A fejlett (újszerű) terápiás készítmények kórházi eseti gyártásával kapcsolatban szükséges kimondani, hogy az engedélyezési eljárás díjmentes. Az engedélyező hatóság, az Országos Gyógyszerészeti és Élelmezés-egészségügyi Intézet a döntéseiről tájékoztatást tesz közzé.

A 27. §-hoz

A gyógyszergyártási engedéllyel rendelkező magyarországi székhelyű kis- és középvállalkozásnak minősülő gyógyszergyárak számára fejlődésük biztosítása érdekében elengedhetetlen, hogy még hatékonyabbá tudjuk tenni a működésüket, ezért az Országos Gyógyszerészeti és Élelmezés-egészségügyi Intézet felé fizetendő igazgatási szolgáltatási díjak esetében a jövőben 50%-os díjfizetési kedvezményben részesülnek.

A 29. §-hoz

A kábítószerrel, pszichotróp anyagokkal és új pszichoaktív anyagokkal kapcsolatos, nem gyógyászati célú tevékenységet folytató, engedéllyel rendelkező szervezetek számára az e tevékenységért felelős személy (kábítószerért felelős személy) helyettesítésére is meg kell jelölni egy személyt az engedély iránti kérelem beadáskor annak érdekében, hogy a tevékenység a felelős személy távollétében is jogszerűen folyhasson. Ez a gyakorlatban jelenleg is így működik.

A 30. §-hoz

A rendelkezés a gyógyszertárat működtető gazdasági társaságban tulajdonhányaddal rendelkező gyógyszerész halála esetén - a hagyatékátadó végzés jogerőre emelkedésétől számított - 45 napig átmeneti időt biztosít a gyógyszertárat működtető gazdasági társág számára a többségi gyógyszerészi tulajdon ismételt teljesítése érdekében, ugyanis a tulajdonhányaddal rendelkező gyógyszerész halála esetén reális kockázata van annak, hogy a gyógyszerészi tulajdoni hányad 50%-ra vagy az alá esik, ami a jelenlegi szabályozás szerint a gyógyszertár működési engedélyének visszavonásával jár.

A 31. §-hoz

A törvény ezen szakasza a járóbeteg-szakellátók ellátási területéhez kapcsolódó derogációs szabály tovább-alkalmazhatóságáról és az ellátási területekhez kapcsolódó kapacitások felülvizsgálatának határidejének módosításáról rendelkezik.

A 32-34. §-hoz

Az egészségügyről szóló 1997. évi CLIV. törvény módosításával összhangban szükséges hatályon kívül helyezni az országos gyógyintézetek törvényi listáját, tekintettel arra, hogy azok vonatkozásában az egészségügyért felelős miniszter gyakorolja az alapítói jogokat, így az országos gyógyintézetek körében és elnevezésében bekövetkeztek és a jövőben is bekövetkezhetnek olyan változások, melyek a 2012. évi XXXVIII. törvény 4. mellékletének folyamatos aktualizálását igényelnék.

-----STARTING---POINT---VEGE---

A 35. §-hoz

Hatályba léptető rendelkezéseket tartalmaz.

A 36. §-hoz

A törvényben foglalt módosításokhoz kapcsolódóan jogharmonizációs záradékot tartalmaz.