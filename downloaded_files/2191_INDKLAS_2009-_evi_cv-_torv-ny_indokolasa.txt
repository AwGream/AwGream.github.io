2009. évi CV. törvény indokolása

a Magyar Köztársaság, az Osztrák Köztársaság, a Bolgár Köztársaság, Románia és a Török Köztársaság között a Nabucco Projekt tárgyában létrejött Megállapodás kihirdetéséről

-----STARTING---POINT---ALTALANOS---

Általános indokolás

A Nabucco Projektről szóló nemzetközi szerződés létrehozásának fő célja Magyarország energiabiztonságának javítása volt, a gázszállítási útvonalak és források diverzifikációja által. A Nabucco földgázvezeték, miután a Kaszpi térségből, Ukrajna elkerülésével tudna földgázt juttatni Magyarországra, alkalmas a fenti cél elérésére. Maga a kezdeményezés a Nabucco Gas Pipeline International GmbH-tól (NIC) származik. A felvetés azon alapult, hogy egy, a Kaszpi térségből Európa szívébe tartó, ugyanakkor Ukrajnát elkerülő gázvezeték felépítéséhez és eredményes működtetéséhez egységes jogi szabályozásra van szükség a Projekt által közvetlenül érintett öt országban (az európai uniós tagállam Ausztria, Magyarország, Románia és Bulgária, illetve Törökország), annak érdekében, hogy a befektetők kellő garanciát kapjanak pénzük megtérülésére. A megállapodás kérdése hosszabb ideje a Nabucco Projektről folyó egyeztetések egyik központi témája volt. A Nabucco Projekt egésze azonban jó ideig stagnált, így a megállapodás ügyében sem volt haladás.

A kérdés előmozdítására több kísérlet történt. 2007 végén a NIC és az osztrák fél közös tervezetet készített, majd 2008 februárjában hazánk adott át egy tervezetet partnereinek. Részben a magyar diplomáciai lépések eredményeként a részes államok kormányai elfogadták a NIC készségét arra, hogy az addig elkészült dokumentumokat felhasználva konszolidált szövegtervezetet készítsen, amit a konzorcium 2008. november végére juttatott el a kormányokhoz tanulmányozásra.

A kormányközi konferencia (IGC) a megállapodás kitárgyalása céljából az Európai Bizottság (DG TREN) moderátori, elősegítő szerepével 2009. január 22-23-án kezdődött meg, és - hét tárgyalási fordulót követően - június 22-én ért véget. A megbeszéléseken megfigyelőként jelen voltak az Európai Beruházási Bank (EIB), az Európai Újjáépítési és Fejlesztési Bank (EBRD) és a NIC képviselői.

A tárgyalások eredményeként végül egy nemzetközi jogi szempontból atipikus, a közösségi jog és a nemzetközi közjog egymáshoz való viszonyának folyamatos változását plasztikusan megjelenítő szöveg kristályosodott ki. A Nabucco Projekt újszerűsége által igényelt megoldás szerint az államok, mint a vezeték megépítését lehetővé tevő szereplők vannak jelen, a fejlesztést azonban az üzleti szférára bízzák. Ebben a minőségükben pénzügyi garanciákat nem vállalnak ugyan, de a beruházást kiemelt projektként kezelik, ami jelenti egyfelől az adminisztratív terhek csökkentését, az engedélyezési eljárások felgyorsítását, másfelől az uniós pályázati pénzek lehívásának lehetővé tételét. A Megállapodás alapelvként rögzíti a legnagyobb kedvezmény elvét, amely a NIC oldaláról a jogszabályi környezet viszonylagos állandóságát és a mindenkor legkedvezőbb feltételeket biztosítja.

Az azonos játéktér megteremtése területén a legszembetűnőbb probléma a mentesítési határozatok kérdése volt. A közösségi jog ugyanis a tulajdonosi struktúrák, valamint a kitermelési és a szolgáltatási üzletág szétválasztása terén egységes szabályokat érvényesít, és azok alkalmazása alól csak új infrastruktúrák (mint amilyen pl. a Nabucco Projekt) esetében, előre meghatározott eljárás keretében enged kivételt. Ez utóbbinak megfelelve az európai uniós tagállamok hatáskörrel rendelkező nemzeti hatóságai sorra meghozták mentesítési határozataikat. Törökország esetében hasonló kötelezettségeket a klasszikus nemzetközi jog szintjén kellett előírni, s ezeket a Megállapodás mellékletébe foglalni.

A végleges szöveg tisztán közjogi természetű, magánjogi elemekre annyiban tartalmaz utalást, hogy minden részes állam számára kötelezővé teszi egy ún. projekttámogatási szerződés (Project Support Agreement, PSA) megkötését. A PSA-nak a Magyar Állam, mint magánjogi jogalany, a NIC és a magyar Nemzeti Nabucco Vállalat között kell létrejönnie, rendkívül rugalmas tartalommal.

Magyar javaslatra a Megállapodás aláírásával párhuzamosan a részes államok politikai nyilatkozatot írtak alá, melyben kifejezték szándékukat a Nabucco Megállapodás lehető leghamarabb történő ratifikálására és a PSA-megállapodások hat hónapon belül történő megkötésére.

-----STARTING---POINT---RESZLETES---

Részletes indokolás

Az 1. §-hoz

A jelen nemzetközi megállapodás tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontja értelmében törvényhozási tárgykört érintő szabályokat tartalmaz, ezért a Megállapodás kötelező hatályának elismerésére az Országgyűlésnek kell felhatalmazást adnia.

A 2. §-hoz

A Megállapodást, szövege végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

Az 1. cikk tartalmazza a Nabucco Projekt normatív fogalmát, valamint a részes államok általános kötelezettségvállalását arra nézve, hogy megteremtik a Nabucco Projekt megvalósításához szükséges feltételeket, beleértve a kedvező jogszabályi környezetet is. A jogszabály-alkotási kényszeren túlmenően a végrehajtásért felelős hatóságok együttműködésének biztosítása is kötelezettségként jelenik meg a részes államok oldalán. A Török Köztársaság energiabiztonsági aggodalmait adresszálni hivatott 1.2 cikk a tervezetben sokáig a Preambulumban szerepelt, majd közvetlenül a tárgyalások lezárását megelőzően került a főszövegbe.

A 2. cikk a Megállapodásban használt fogalmak meghatározását adja meg.

A 3. cikk rögzíti a nemzetközi szerződéses kötelezettségek elsőbbségét a Megállapodásból folyó kötelezettségekkel szemben, külön nevesítve az Európai Energia Charta Egyezményt, valamint - az európai uniós tagállamok vonatkozásában - az Alapító Szerződéseket. A 3.2 cikk a megkülönböztetéstől mentes szabályozási környezet biztosítását és a legnagyobb kedvezmény elvének alkalmazását írja elő a Projekt megvalósításának során. Ennek értelmében akár külön jogszabály megalkotására is sor kerülhet a Nabucco Projekt megvalósításának lehetővé tétele érdekében. A 3.3 cikk rendelkezéseit annak harmadik bekezdése értelmében az Európai Unió tagállamai vonatkozásában nem kell alkalmazni, feltéve, hogy hatáskörrel rendelkező nemzeti hatóságaik meghozták az Európai Parlament és a Tanács a földgáz belső piacára vonatkozó közös szabályokról és a 98/30/EK irányelv hatályon kívül helyezéséről szóló, 2003. június 26-ai, 2003/55/EK irányelve 22. cikkének megfelelő mentesítési határozatokat. Magyar részről az energiapolitikáért felelős miniszter hatósági jogkörében eljárva meghozta a mentesítési határozatot, amelyet az Európai Bizottsághoz bejelentés céljából megküldött még a Megállapodás aláírását megelőzően. A 3.3 cikk tehát a Magyar Köztársaság vonatkozásában nem alkalmazható, beleértve a Megállapodáshoz fűzött technikai melléklet rendelkezéseit is. Arra a kérdésre, hogy a mentesítési határozat visszavonása, vagy módosítása esetén a 3.3 cikk - nemzetközi jogi kötelezettség formájában - feléled-e, nemleges választ kell adjunk, ugyanakkor nyilvánvaló, hogy amennyiben egy ilyen aktus a Projekt megvalósításának megnehezülésével vagy ellehetetlenítésével járna, úgy az más, jelen Megállapodásból származó kötelezettségeket alapjaiban sértene. A 3.5 cikk tartalmazza az ún. projekttámogatási szerződések megkötésének kötelezettségét. Ez a NIC, a Nemzeti Nabucco Vállalat és esetünkben a Magyar Állam között létrehozandó - elviekben tisztán magánjogi - szerződés tenné lehetővé többek közt, a PPP-projekteknél szokásos módon, a magántőke bevonását és segítené a Projekt megvalósítását.

A 4. cikk kimondja a Nabucco csővezetékrendszerhez való szabad hozzáférés elvének alkalmazását más piaci szereplők vonatkozásában. Az alapvetően a Projekt versenyképességét elősegítő elvet kizárólag kellően megalapozott és a Nabucco Bizottság elé beterjesztett nemzetbiztonsági érdekre hivatkozva lehet korlátozni.

Az 5. cikk kiterjeszti a 7. cikkben meghatározott védelmet a szerződő államok területén található minden olyan gázvezetékre és ahhoz tartozó műszaki létesítményre, amelyet a Nabucco Projektbe gáz szállítására használnak. Ahol szükséges, a Nabucco Bizottság döntheti el, hogy mely gázvezetékek tartozzanak az 5 cikk hatálya alá.

A 6. cikk biztosítja, hogy a részes államok tiszteletben tartsák a Nabucco Vállalatok (beleértve ezek leányvállalatait és tagjait is) egymás között, a részes államokkal, illetőleg harmadik felekkel az ellátás biztonságának fokozása céljából kötött kereskedelmi szerződéseket. A cikk rögzíti ugyanakkor, hogy az említett kereskedelmi szerződéseknek meg kell felelniük az adott részes állam belső jogának, a nemzetközi jognak és - az Európai Unió tagállamai esetében - az európai uniós jognak.

A 7. cikk a Nabucco Projekt védelmének terjedelmét és feltételeit határozza meg. Kiköti a Projektspecifikus adók kivetésének és azokkal azonos hatású intézkedések alkalmazásának tilalmát, előírja a szállítás szabadsága elvének betartását és, a többi részes állammal egyeztetett jogszerű célra való hivatkozással igazolt eset kivételével, megtiltja a Projekt megvalósításának megszakítását, korlátozását vagy lelassítását. A kivitelezés vagy működtetés megszakítására kizárólag a definíciók közt szigorúan körülhatárolt veszély elhárítása érdekében kerülhet sor. A cikk kizárja a veszély fogalmából a szállítási szerződés nem teljesítését. A korlátozás esetére egymással szembeni haladéktalan tájékoztatási kötelezettséget ír elő a részes államoknak. A részes államok kötelesek - a jog és az ésszerűség szabta keretek között - mindent elkövetni a megvalósítás útjában álló esetleges akadályok megszüntetése érdekében.

A 8. cikk a Nabucco Nemzeti Vállalatoknak a Nabucco Projekt felett tulajdonjogot és a működtetéshez szükséges jogokat biztosít az adott részes állam területén áthaladó vezetékszakasz tekintetében. A cikk további kötelezettségeket állapít meg a szerződő államok oldalán, többek között úgy, mint a Nabucco Vállalatok megalakításának és a működésükhöz szükséges engedélyek kiadásának, valamint marketingjogaik és szállítási kapacitásuk, a Nabucco Nemzetközi Vállalat számára történő átruházásának biztosítása.

A 9. cikk a helyettesítési javaslatokkal kapcsolatos eljárást rögzíti.

A 10. cikk kötelezi a szerződő államokat a Nabucco Projekt megvalósításához szükséges engedélyek kiadására, a szükséges földterületi jogok megszerzésének elősegítésére pártatlan, átlátható és jogilag végrehajtható kereskedelmi feltételek mellett. A cikk második bekezdése a mindenkori műszaki, biztonsági és környezetvédelmi standardok alkalmazása érdekében előírt együttműködési kötelezettséget rögzíti.

A 11. cikk elöljáróban rögzíti a Nemzeti Nabucco Vállalatok adóztatása vonatkozásában a legnagyobb kedvezmény elvének kötelező alkalmazását. A 11.2 cikk azt szabályozza, hogy a Nabucco Vállalatok által fizetendő adókból a részes államok milyen módon és arányban fognak részesülni. Mivel a Nabucco Vállalatok nem lehetnek részesei nemzetközi szerződésnek, így a rendelkezés merőben deklaratív jellegűnek tekinthető, bár a gyakorlatban léteznek azok a mechanizmusok (OECD-szabványok, kettős adóztatást elkerülő egyezmények stb.), amelyek biztosítják az adóelosztás szerződésszerű megvalósulását. A forrásadó-mentesség kérdése közösségi jogi szinten, így a különböző tagállamok anya- és leányvállalatai esetében alkalmazandó adóztatás rendszeréről szóló 90/435/EGK irányelv 5. cikkének megfelelően rendezett, Törökország esetében azonban ezt a kötelezettséget a Megállapodásnak kellett kimondania.

A 12. cikk a Nabucco Bizottság felállításáról rendelkezik. A Bizottság elsősorban a Projekt megvalósulását elősegítő és a baráti vitarendezést a részes államok között lehetővé tevő fórum, amelyben a részes államok képviselőin kívül Németország, az EIB, az EBRD, az Európai Bizottság és a NIC képviselői is megfigyelő státusban részt vehetnek. A Megállapodás a Bizottság eljárási szabályzatának elfogadását a Bizottságra bízza, ugyanakkor megjelöli azokat a kérdésköröket, amelyek vonatkozásában egyhangú döntést követel meg.

A 13. cikk a Bizottság segítségével kilencven napon belül meg nem oldott jogvitákat arbitrális útra tereli és azokra az Európai Energia Charta Egyezmény választottbírósági mechanizmusát rendeli alkalmazni. Kivételt képeznek az Európai Bíróság kizárólagos hatáskörébe tartozó versenyjogi és állami szubvencióval összefüggő tárgyú jogviták. A 13.5 cikk utolsó bekezdése, az ún. EU-klauzula hivatott biztosítani a közösségi jog elsőbbségét a Megállapodás rendelkezéseivel szemben.

A 14. cikk rendelkezik a Megállapodás hatálybalépésének napjáról, a Nabucco Bizottság összehívásának határidejéről, a Megállapodás kiegészítésének módjáról, valamint arról, hogy a Megállapodás a nemzetközi közjog hatálya alá tartozik.

A 15. cikk értelmében a Megállapodás határozott időre, 50 évre köttetik és hiteles nyelve az angol. Letéteményesként a Török Köztársaság jár el.

A 4. §-hoz

Ez a szakasz rendelkezik a törvény hatálybalépéséről. A Megállapodás 14.1 cikke értelmében a Megállapodás azt a napot követő második hónap első napján lép hatályba, melyen a felek diplomáciai csatornán keresztül értesítették egymást arról, hogy a hatálybalépéshez szükséges belső jogi eljárásaiknak megfelelően a Megállapodás kötelező hatályát elismerték. Ennek oka, hogy a Megállapodás kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi határozatával állapítja meg.