2009. évi III. törvény indokolása

a Genfben 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodás (ADN) kihirdetéséről

Általános indokolás

A veszélyes áruk közúti és vasúti nemzetközi szállításáról már több évtizede egységes európai megállapodások rendelkeznek, míg veszélyes áruk belvízi szállítását csak az ENSZ Európai Gazdasági Bizottságának (a továbbiakban: ENSZ EGB) határozata szabályozta. Tekintettel arra, hogy a határozati szint nem biztosította az egységes európai szintű alkalmazást, szükségessé vált ennél a közlekedési alágazatnál is a nemzetközi szerződésben való szabályozás.

A veszélyes áruk nemzetközi belvízi szállításáról szóló európai megállapodás tervezetét (a továbbiakban: Európai Megállapodás) az ENSZ EGB és a Rajnai Hajózási Központi Bizottság által létrehozott ad hoc szakértőcsoport dolgozta ki és azt a Genfben összehívott diplomáciai konferencia 2000. május 25-én fogadta el.

Hazánk a diplomáciai konferencián a veszélyes áruk nemzetközi belvízi szállításáról szóló európai megállapodás létrehozására 2000. május 22-26. között, Genfben megrendezésre kerülő diplomáciai konferencián való részvételről szóló 2123/2000. (V. 31.) Korm. határozat alapján képviseltette magát.

Az Európai megállapodás elválaszthatatlan részét képezik az ENSZ EGB veszélyes áruk szállításával foglalkozó munkacsoportja által kidolgozott ún. csatolt Szabályzat, vagyis a tulajdonképpeni belvízi szállítási szabályzat (a továbbiakban: ADN Szabályzat).

Az ADN Szabályzat eredeti szövegét az ENSZ EGB határozata alapján hazánk a veszélyes áruk nemzetközi belvízi szállításról szóló szabályzatról szóló 2/1982. (II. 22.) KPM rendelettel kihirdette, majd a rendelet módosításával annak 2005. évi szövegét is hatályba léptette.

A diplomáciai értekezletet követően az ENSZ EGB veszélyes áruk szállításával foglalkozó munkacsoportja folyamatosan korszerűsítette az ADN Szabályzatot, amelynek jelenleg a 2007. évi szövege az irányadó.

Az Európai Megállapodást Magyarország a veszélyes áruk nemzetközi belvízi szállításáról szóló Európai Megállapodás (ADN) megerősítéséről szóló 11/2004. (III. 10.) OGY határozat alapján aláírta. A határozat 4. pontja hívja fel a Kormányt a kihirdetésről szóló törvényjavaslat beterjesztésére.

A környezetünk védelme - különös tekintettel a Duna-Rajna-Majna víziút magyar szakaszán lebonyolított tranzitra - és a veszélyes árukat szállító hajókon, valamint az ilyen hajókat kiszolgáló kikötőkben foglalkoztatott munkavállalók, továbbá a szállítási útvonalak és kikötők közelében lakó vagy tartózkodó magyar állampolgárok biztonsága érdekében az Európai Megállapodás belső jogunkba iktatása különösképpen indokolt.

Részletes indokolás

Az 1. §-hoz

Magyarország az Európai Megállapodáshoz az Országgyűlésnek a veszélyes áruk nemzetközi belvízi szállításáról szóló Európai Megállapodás (ADN) megerősítéséről szóló 11/2004. (III. 10.) OGY határozata alapján 2004. május 4-én csatlakozott. A megállapodás kihirdetéséhez meg kellett várni annak hatálybalépését, amihez hét tagállam csatlakozására volt szükség.

A 2. §-hoz

A Megállapodásnak három fejezete van.

Az I. fejezet az általános rendelkezéseket tartalmazza, melyek között található az alkalmazási terület, melyben a megállapodás hatálya alól kiveszik a hadihajókkal és az állam tulajdonában lévő egyéb hajókkal végzett szállításokat.

E fejezet mondja ki, hogy a Megállapodás elválaszthatatlan részét képezi a csatolt Szabályzat. A csatolt Szabályzat a szállítás lebonyolítására vonatkozó részletes szabályok gyűjteménye.

A II. fejezet műszaki rendelkezései között a Megállapodás megengedi, hogy az egyes áruk szállítására - a csatolt Szabályzatban részletezett feltételekkel - bizonyos kivételeket lehet alkalmazni. A kivételeket lehet alkalmazni. A kivételek azonban csak akkor alkalmazhatók, ha az áru mennyisége, a szállítási művelet, ill. a csomagolóeszköz garantálja a szállítás biztonságát.

A Szerződő Felek fenntartják magunknak azt a jogot, hogy a veszélyes áruknak a saját területükre való belépését, a szállítás biztonságán kívül, egyéb okból szabályozhassák vagy megtilthassák.

A III. fejezet a záró rendelkezéseket tartalmazza, amelyek között fontosabbak a következők:

- egy Szerződő Fél a Megállapodást az ENSZ főtitkárához intézett jegyzékkel mondhatja fel;

- Adminisztratív Bizottság alakítása a Megállapodás esetleges módosításainak elfogadására, ill. a csatolt Szabályzat - általában - kétévenkénti módosításainak elfogadására;

- Biztonsági Bizottság alakítása, mely a csatolt Szabályzat módosításaira érkezett javaslatokat vizsgálja;

- a hajóosztályozó társaságok elismerése;

- a csatolt Szabályzat módosítási eljárása.

A Megállapodás letéteményese az ENSZ főtitkára.

A 3. §-hoz

A törvény melléklete tartalmazza a csatolt Szabályzat szövegét.

A törvény végrehajtásához szükséges intézkedésekről a közlekedésért felelős miniszter gondoskodik.

A 4. §-hoz

A csatolt Szabályzat az Európai Megállapodás szerint a veszélyes áruk nemzetközi szállítására vonatkozik, azonban a nemzetközi és a belföldi szállítás szabályozását külön választani nem célszerű, mivel az országhatáron belül a biztonság érdekében ugyanolyan követelményeket kell támasztani.

A törvény mellékletéhez

A csatolt Szabályzat tartalmazza, hogy a szállítás szempontjából mit kell veszélyes árun érteni; milyen veszélyességi fokozatokat kell megkülönböztetni; a biztonság érdekében hogyan kell az árukat csomagolni; hogyan kell azokat megjelölni; milyen hajókon lehet a különböző veszélyes árukat szállítani, hogyan kell a hajókat megvizsgálni, jóváhagyni és jelölni, milyen rakodási előírásokat kell betartani és a milyen követelményeknek kell megfelelni a szállításban közreműködőknek, továbbá rendelkezik a hajóosztályozó társaságok elismeréséről.

A Szabályzat a következő részekből áll:

„A” Melléklet

1. Általános előírások.

2. Veszélyes áruk osztályozása.

3. A veszélyes áruk felsorolása, különleges előírások és a korlátozott mennyiségben csomagolt veszélyes árukra vonatkozó mentességek.

4. A csomagolásokra és a tartányokra vonatkozó előírások.

5. Feladási eljárások

6. A csomagolóeszközök, a nagyméretű csomagolóeszközök (IBC-k), a nagycsomagolások, a mobil tartányok, a fémtartányok, a szálvázas műanyag tankkonténerek és ömlesztettáru-konténerek gyártására és vizsgálatára vonatkozó előírások.

7. A szállítás feltételeire, a berakásra és az árukezelésre vonatkozó előírások.

„B” Melléklet

8. A hajókra és a felszerelésekre vonatkozó követelmények.

9. Hajóépítési előírások