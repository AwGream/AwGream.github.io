2004. évi LVII. törvény indokolása

az Európai Parlament magyarországi képviselőinek jogállásáról

-----STARTING---POINT---ALTALANOS--- 

Magyarországnak az Európai Unióhoz történő csatlakozásával nem csak egyszerű résztvevője lesz az egyesülő Európának, hanem aktív alakítója is az Európai Unió döntési folyamatainak. E döntéshozatalban való részvétel egyik megnyilvánulása, hogy a Magyar Köztársaság választópolgárai is választhatnak képviselőket az 1979 óta közvetlen, általános választójog alapján összeülő Európai Parlamentbe (EP).

Ezen, uniós tagságunkból fakadó jogosultság gördülékeny és ellentmondásmentes érvényesüléséhez külön belső jogi szabályozás kialakítása szükségeltetik, a közösségi és a hazai jog zárt, logikus rendszerré történő összekapcsolása végett. Az Országgyűlés 2003 decemberében fogadta el az Európai Parlament tagjainak választásáról szóló 2003. évi CXIII. törvényt, amely pusztán a választási eljárást szabályozza. Ugyanakkor az EP képviselői megválasztásnak alaki jogi szabályai mellett elengedhetetlen, hogy az Európai Parlament tagjaira vonatkozó jogokat és kötelezettségeket (jogállásukat) anyagi jogi norma statuálja, annak érdekében, hogy a 2004. júniusi európai parlamenti választásokon e hazai jogszabályi keretek között kezdhessék meg működésüket a képviselők.

Az Európai Unióban az európai parlamenti képviselők és jogállásáról szóló közösségi joganyag kétszintű szabályozást tesz lehetővé. A releváns közösségi közjogi jogforrások az EKSZ 190. cikke, a Csatlakozási Okmány 11., 25. és 43. cikkei, az Európai Közösségek egységes Tanácsának és egységes Bizottságának létrehozásáról szóló Szerződéshez csatolt, az Európai Közösségek kiváltságairól és mentességeiről szóló 1965. április 8-i Jegyzőkönyv, a 76/787/EGK, ESZAK, Euratom határozat mellékletét képező, a Közgyűlés képviselőinek közvetlen és általános választójog alapján történő választásáról szóló okmány (továbbiakban: Okmány), az 1976-os szabályokat módosító 2002/772/EK, Euratom Határozata, továbbá igazodik az Európai Parlament Eljárási Szabályzatához.

A közösségi szabályozási logikát jól szemléleti az EKSZ 190. cikkének (1) bekezdése „[A ] Közgyűlés az egyes tagállamok parlamentjei által saját tagjaik közül az érintett állam által meghatározott eljárásnak megfelelően kijelölt küldöttekből áll” -, valamint az Okmány új 7. cikke, amely kimondja: „Ennek az intézkedésnek (értsd: Okmány) a rendelkezésire figyelemmel, a választási eljárás tekintetében valamennyi tagállamban a nemzeti rendelkezések az irányadók..” Továbbá ezt jelzik az Okmány 6. cikkének (2) bekezdésében foglaltak is, amelynek értelmében „[A] tagállamok [...] meghatározott körülmények között nemzeti szinten is megállapíthatnak összeférhetetlenségi szabályokat.”

Más szóval főszabály szerint az egyes tagállamok hatáskörébe tartozik az európai parlamenti képviselők választási eljárásáról szóló szabályok megállapítása, a közösségi jog által kivett tárgykörök - így például az összeférhetetlenségi okok, mentelmi jog egyes elemei stb. - kivételével.

Ennek értelmében a tagállamoknak - így Magyarországnak is - a közösségi jogforrásokat figyelembe véve ki kell alítaniuk az európai parlamenti képviselők jogállására vonatkozó nemzeti jogszabályaikat.

-----STARTING---POINT---RESZLETES---

Az 1. §-hoz

E szakasz szabályozza a törvény személyi hatályát, kizárva abból a nem a magyar törvények hatálya alá tartozó képviselőket, ugyanakkor számolva az esetleg nem magyar állampolgárok e helyekre történő megválasztásával is. A (2) bekezdés a személyi hatály alá tartozást kiterjeszti a társadalombiztosítási és mentelmi kérdésekben az európai parlamenti képviselőjelöltekre is.

A 2. §-hoz

E szakasz megerősíti a szabad mandátum és a képviselői függetlenség elvét - harmonizál mind az Európai Parlament Házszabályával, mind az Európai Parlament képviselői statútumtervezetével, valamint tagállami mintákat is követ, ugyanakkor beépíti a Magyar Köztársaság Országgyűlésének Házszabályáról szóló 46/1994. (IX. 30.) OGY határozat 13. § (1) bekezdésének Európai Parlament szempontjából releváns második fordulatát is.

A 3. §-hoz

E szakasz az európai parlamenti képviselők egyeztető testületekének kereteként létrehozza az Európai Parlamenti Képviselők Fórumát a Magyar Köztársaság számára különösen fontos, stratégiai jelentőségű kérdésekben történő véleménycsere biztosítása érdekében.

A 4. §-hoz

E szakasz a képviselői mandátum megszűnésének eseteit szabályozza.

Az 5-7. §-hoz

E szakasz gondoskodik az európai parlamenti képviselők munkajogi és társadalombiztosítási jogállásának szükséges szabályozásáról, beleértve a képviselő jelölteket is, hasonlóan az országgyűlési képviselőkre vonatkozó rendelkezésekhez.

A 8. §-hoz

Az e szakaszban szereplő összeférhetetlenségi rendelkezéseket részben a közösségi szabályozás (a Tanács 76/787/EGK, ESZAK, Euratom határozat mellékletét képező, az Európai Parlament Közgyűlés képviselőinek közvetlen és általános választójog alapján történő választásáról szóló okmány, illetve az ezt módosító 2002/772/EK, Euratom határozat, továbbá az Európai Közösség létrehozásáról Rómában, 1957. március 25-én kelt szerződés 263. cikke) írja elő. A (2) bekezdés összeférhetetlenségi rendelkezéseit a magyar közjogi rendszer indokolja.

A 9. §-hoz

A törvény e szakasza képviselő mandátumának összeférhetetlenség miatti megszűnésének eljárásjogi szabályait adja meg, az Európai Parlament Eljárási Szabályzatának nemzeti jogi oldalát megteremtendő, azzal összhangban.

A 10-11. §-hoz

A törvény e szakaszai megalapozzák a mentelmi joggal kapcsolatos szükséges és alapvető anyagi jogi rendelkezéseket, és biztosítja a magyar belső jogi rendelkezések harmonikus kapcsolódását az európai szabályozásban (az Európai Parlament Házszabályában, az Európai Közösségek kiváltságairól és mentességeiről szóló 1965. április 8-i jegyzőkönyvben) meghatározott anyagi jogi rendelkezésekhez.

A 12. §-hoz

A törvény e szakasza megalapozza a mentelmi joggal kapcsolatos alapvető eljárásjogi rendelkezéseket, és biztosítja a magyar belső jogi rendelkezések harmonikus kapcsolódását az európai szabályozásban (az Európai Parlament Házszabályában, az Európai Közösségek kiváltságairól és mentességeiről szóló 1965. április 8-i jegyzőkönyvben) meghatározott anyagi jogi rendelkezésekhez.

A 13-14. §-hoz

Az Európai Parlament Eljárási Szabályzata 5. cikke szerint „a képviselőket megillető költségtérítésre és a juttatások kifizetésére vonatkozó szabályokat a Büró állapítja meg.” Erre tekintettel az európai parlamenti képviselők jövedelmének meghatározása nemzeti kompetenciába tartozik Habár nincsen a tárgykörben kötelezően alkalmazandó közösségi rendelkezés, az Európai Unió tagállamainak egységes gyakorlata szerint a nemzeti parlamenti képviselők és az EP képviselők juttatásaira és egyéb jogosítványaira vonatkozó rendelkezések hasonló módon kerülnek szabályozásra. Ezért a tervezett magyar szabályozás is ezt a módszert tekinti mintának, amikor az országgyűlési képviselők tiszteletdíjáról, költségtérítéséről és kedvezményeiről szóló 1990. évi LVI. törvény rendelkezéseit veszi át, természetesen a megfelelő módosításokkal.

A 15-17.§-hoz

A fenti rendelkezések - külföldi (pl. belga, német) példákat, illetve az Európai Konvent nemzeti parlamentek szerepével foglakozó munkacsoportjának jelentését alapul véve - meg kívánják alapozni az Európai Parlament magyar képviselőinek a magyar Országgyűléshez és államigazgatáshoz való kapcsolódását, és velük kapcsolatos jogaik és kötelezettségeik szabályozását.

A 18-30. §-hoz

A törvény ezen szakaszai a jogrendszer koherenciájának biztosítása érdekében vezetik át a szükséges módosulásokat az egyéb törvények esetén.

-----STARTING---POINT---VEGE---

A 31. §-hoz

A törvény hatálya alá eső szűk kör számára az alkalmazás előkészítéséhez elegendő a kihirdetés időpontját a hatálybalépés időpontjának tekinteni. A képviselőik tiszteletdíját, egyéb juttatásait, kedvezményeit szabályozó rendelkezések az első európai parlamenti választáson megválasztott európai parlamenti képviselők mandátumigazolását követően lépnek hatályba.