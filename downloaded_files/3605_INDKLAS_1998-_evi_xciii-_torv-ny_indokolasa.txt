1998. évi XCIII. törvény indokolása

az Adó- és Pénzügyi Ellenőrzési Hivatal egyes feladatairól

-----STARTING---POINT---ALTALANOS--- 

Az államháztartás bevételi érdekeit kiemelkedően veszélyeztető bűncselekmények visszaszorítása, illetőleg a büntetőjogi eszközök alkalmazása, az elkövetők felderítése és felelősségre vonása a társadalmi tapasztalatok szerint nem eléggé eredményes.

A feketegazdaságnak az évtized első éveiben történt térnyerése és későbbi kiterebélyesedése nem csak az államháztartás bevételi oldalának teljesülését veszélyezteti. E folyamatok hatására torzulnak a nemzetgazdaság helyzetét értékelő mutatók, az átláthatatlan jövedelmi viszonyok diszfunkcionális elemeket juttatnak a támogatási rendszerbe.

Az adó- és járulékcsalás ügyekben az elkövetési értékek az utóbbi években ugrásszerűen emelkedtek. Ugyancsak dinamikus emelkedés tapasztalható az ismertté vált bűncselekmények számában, de ezzel nem tart lépést a számonkérés eredményessége. A tisztességes adózók egyre kevésbé hisznek abban, hogy az adórövidítést rutin szerint elkövető személyeknek tényleges kockázatot kell vállalniuk tetteikért. Az adó- és társadalombiztosítási-járulék csalás a felderített, és különösen az eredményesen befejezett büntetőügyek tükrében olyan méretű látenciával bír, amely gyors és határozott kormányzati intézkedéseket tesz szükségessé.

A társadalom védelme és az arányos közteherviselés elvének érvényesítése megköveteli, hogy a gazdasági bűnözés visszaszorításához a jelenleginél célszerűbb feltételeket biztosítson a Kormány. Az adó-, társadalombiztosítási csalás, az ezzel összefüggő okirat-hamisítás, az adóra, költségvetési támogatásra elkövetett csalás, a csődbűntett, a számviteli fegyelem megsértése, jogosulatlan gazdasági előny megszerzése bűncselekmények eredményesebb felderítése, megakadályozása, félbeszakítása megköveteli egy új nyomozó hatóság létrehozását, amely rendelkezik a feladat ellátásához szükséges szakmai ismeretanyaggal, és amelynél viszonylag gyorsan megteremthetők a bűnüldözéshez szükséges egyéb feltételek is.

A fejlett adókultúrájú országok sorának gyakorlatában az adócsalás és a vele szoros összefüggésben álló más gazdasági bűncselekmények elkövetőinek büntetőjogi eszközökkel történő felderítését a központi adóhivatalokhoz telepítik, amelyek az adókötelezettségek érvényesítésére közigazgatási eszközökkel egyébként is hivatottak. Ilyen módon az adónyomozás során is hasznosul az adóapparátus speciális szakértelme.

A német és a holland tapasztalatok azt bizonyítják, hogy az adóhatóság szervezetrendszerébe integrált „adórendőrség” az adóhatóságnál nélkülözhetetlen szakismerettel felvértezve gyorsabban, és így eredményesebben képes az adóhatóság ellenőrzése során a bűncselekmény gyanújára utaló körülményeket tisztázni, és eldönteni, hogy szükséges és lehetséges-e büntetőeljárás indítása.

Az Adó- és Pénzügyi Ellenőrzési Hivatal feladatkörének a nyomozó hatósági teendők ellátásával való kiegészítése a Magyarországon eddig megszokott szabályozási technikától eltérő megoldásokat kényszerít ki. Nyomozati cselekményeket jelenleg jellemzően olyan szervezetek végeznek, amelyek rendvédelmi szervként jöttek létre, és a büntetőeljárásról szóló törvényben meghatározott feladatok ellátásához nélkülözhetetlen feltételekkel - mint a kényszerítő eszközök alkalmazásának sora - eredendően rendelkeznek.

A jogállamiság követelményének az felel meg, ha a magánszférába történő állami beavatkozás kivételes eszközeit alkalmazó szervezet ilyen jogosítványait törvény határozza meg. Az Adó- és Pénzügyi Ellenőrzési Hivatalról azonban kormányrendelet intézkedik, és csak külső közigazgatási hatósági jogosítványait, hatáskörét és illetékességét rendezik törvényi szinten, közelebbről az adózás rendjéről szóló 1990. évi XCI. törvényben (a továbbiakban: Art.). A szervezetről szóló jogszabály szintje, az Art.-nek pedig a szabályozási tárgya nem alkalmas arra, hogy az Adó- és Pénzügyi Ellenőrzési Hivatal nyomozó hatósági tevékenységének legalapvetőbb szabályait megállapítsa.

Az új nyomozó hatóság felállításához, a feladat ellátásához 240 fő létszám-emelésre van szükség, melynek bér és járulékkiadásai 1,3 Md forint/év többletkiadást eredményeznek. Ehhez egyszeri, 0,8 Md forintos dologi kiadás tartozik, és a működtetés folyamatos költsége 0,7 Md forint, azaz összesen 2,8 Md forint. A költségvetési fedezet rendelkezésre áll, és az az APEH költségvetésében szerepel.

-----STARTING---POINT---RESZLETES---

Az 1. §-hoz

Az Adó- és Pénzügyi Ellenőrzési Hivatal nyomozati jogkörét és az ehhez kapcsolódó jogosítványait és eszköztárát a törvény - mivel a nyomozó hatósági tevékenység a magánszférába történő jelentős állami beavatkozással jár - törvényi szinten szabályozza. Az APEH adóztatási szervezetét és feladatait ugyanakkor az 55/1991. (IV. 11.) Korm. rendelet határozza meg, erre utal a szakasz (2) bekezdése.

A törvény annak érdekében, hogy a szabályozási szintek közötti különbség megszűnjön, az APEH valamennyi feladatát összefoglalóan, törvényi szinten nevesíti.

A nyomozó hatóságok hatáskörébe tartozó bűncselekmények körét a büntetőeljárásról szóló 1973. évi I. törvény (a továbbiakban: Be.) határozza meg. Ez alól az APEH nyomozó hatósága sem kivétel [a törvény 17. §-a szerint módosuló Be. 16. § (5) bekezdés]. A hatáskörébe utalt bűncselekmények nyomozását az APEH nem az adóigazgatási eljárás, hanem - megegyezően a többi nyomozó hatósággal - a Be. szabályai alapján végzi.

A 2-3. §-hoz

Az APEH szervezetén belül az adóztatási tevékenységet végző szervezeti egységektől elkülönülten jön létre a bűnüldözési feladatokat ellátó szervezeti egység Bűnügyi Igazgatóság néven.

A 2. § részletesen szabályozza az adónyomozással kapcsolatos hatáskör és illetékesség kérdését.

Az APEH és területi szervei alapvetően közigazgatási feladatokat ellátó szervezetrendszer, amely a törvényes és eredményes adóztatás érdekében az Art. által meghatározott hatósági-jogosítvány együttessel és az adózókat védő garanciális jogok tiszteletben tartásának kötelezettségével látja el feladatát.

Az adókötelezettségek megtartását vizsgáló közigazgatási eljárás nem kriminalizálható, nem közvetíthető a társadalom számára az a képzet, hogy az adó eleve büntetés, és az ellenőrzés ennek érvényesítése. Ezért az APEH nyomozó hatósági tevékenységét élesen és határozottan kell elkülöníteni az adóhatóság alapfunkcióitól, elkerülendő még a látszata is annak, hogy a nyomozó hatósági jogosítvány-együttes az adóellenőrzés kiegészítéseként áll a szervezet rendelkezésére. Ezt biztosítja a szervezeti és eljárási elkülönülés, illetőleg annak megtiltása, hogy az APEH adóztatási tevékenységet ellátó szervezeti egysége feladatot határozzon meg a bűnüldözési szervezeti egységnek.

A 4. §-hoz

Az adóhatóság nyomozó hatósági tevékenységet ellátó elkülönített szervezeti egységei nem kerülnek a rendvédelmi szervek közé, ezért a törvény szabályozza az adónyomozók jogállását. Az APEH nyomozó hatóságának alkalmazottai köztisztviselők maradnak, ennek megfelelően jogviszonyukat nem a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény, hanem a köztisztviselők jogállásáról szóló 1992. évi XXIII. törvény szabályozza.

Az 5-8. §-hoz

A törvény részletezi az adónyomozás szabályait, hiszen az eltér mind a Rendőrségre, mind a Vám- és Pénzügyőrségre vonatkozó rendelkezésektől. A hivatal nyomozóhatóságként jár el a Be.-ben meghatározott büntetőügyekben. Köteles az észlelt bűncselekményt megszakítani, a gyanúsítottat elfogni. A hatáskörébe tartozó bűncselekmények esetében a rendőrségi törvényben részletezett titkos információgyűjtést végezhet.

A 6. § részletezi mindazon cselekményeket amiket a bűnüldözési feladatok ellátása során az adónyomozó végezhet, illetve végezni köteles.

A 7-8. § alapján az adónyomozó a jogszerű intézkedése elleni tettleges ellenszegülés megtörésére, valamint a saját testi épségére irányuló támadás elhárítására kényszerítő eszközöket tehet.

A 9. §-hoz

Az APEH két, egymástól eltérő típusú tevékenységet, azaz államigazgatási és nyomozati tevékenységet lát el. Ezekhez eltérő tartalmú és eltérő garanciális szabályokat tartalmazó adatkezelési rendelkezéseket kell hozzárendelni, tekintettel arra az adatvédelmi elvre, mely alapvető követelményként az adatok kezelésének célhoz kötöttségét határozza meg. E szerint ugyanis csak olyan személyes adat kezelhető, amely az adatkezelés céljának megvalósulásához elengedhetetlen, a cél elérésére alkalmas. Az adat csak a cél megvalósulásához szükséges mértékben és ideig kezelhető. Nyilvánvaló, hogy az APEH államigazgatási tevékenységéhez kapcsolódó adatkezelés célja és mértéke eltér a nyomozási tevékenységhez kapcsolódó adatkezeléstől. Az adóigazgatási feladatokhoz kapcsolódó adatkezelés szabályait elégségesen szabályozza az Art., ezért e tekintetben elegendő az abban foglalt szabályok alkalmazására történő utalás.

A bűnüldözési tevékenységekre vonatkozó adatkezelésekre az Rtv. olyan általános rendelkezéseket tartalmaz, amelyek többsége minden más nyomozó hatóság által végzett adatkezelés tekintetében alkalmazható. Ugyanakkor azonban figyelembe kell venni egyrészt, hogy a rendőrség, mint általános nyomozó hatóság a speciális nyomozó hatóságoknál szélesebb körben rendelkezik adatkezelési jogosítványokkal, másrészt, hogy a törvényben meg kell jeleníteni az adónyomozással összefüggő speciális adatkezelési szabályokat. Ezért a törvény az Rtv. adatkezelési rendelkezéseit az e törvényben meghatározott eltérésekkel rendeli alkalmazni.

A 10-11. §-hoz

A törvény egyértelműen meghatározza az adónyomozási feladatok ellátásához szükséges adatok kezelésére jogosult szerveket - amelyek a Bűnügyi Igazgatóság és a területi nyomozó hatóságok -, a kezelhető adatok körét, valamint azt, hogy ezzel az adattartalommal a Bűnügyi Igazgatóság központi adatállományt működtethet. Ez a szabályozás garanciát biztosít arra, hogy az adónyomozási adatokat és az adóigazgatási adatokat egymástól szervezetileg is elkülönítetten kezeljék.

A 12. §-hoz

Az adónyomozás szempontjából jelentőséggel bíró nyilvántartások kezelését szabályozó törvények feljogosítják a nyomozó hatóságokat arra, hogy - bizonyos esetekben ügyészi jóváhagyással, más esetekben anélkül - bűnüldözési célból személyes adatokat vehessenek át. Indokolt, hogy az adónyomozó hatóságok is a többi nyomozó hatóságéval azonos adatátvételi jogosítványokkal rendelkezzenek, ugyanakkor ennél szélesebb körű jogosítványt részükre még az adótitok vonatkozásában sem indokolt adni.

A 13-15. §-hoz

A törvény a Bűnügyi Igazgatóság központi adatállományába történő betekintési jogot a nyomozói tevékenységhez igazodóan határozza meg, valamint lehetővé teszi azt, hogy a pénzügyminiszter, illetőleg az általa felhatalmazott köztisztviselő az APEH felügyelete keretében az adatkezelési tevékenységet is ellenőrizhesse.

A törvény a központi adatállományból történő adatátvételre jogosultak körét - a tevékenység tartalmához igazodóan - az Rtv.-ben foglaltaktól egyrészt szűkebben, másrészt tágabban határozza meg. Ez utóbbi körben adatátvételre felhatalmazást kapna az APEH adóigazgatási szerve, valamint a társadalombiztosítási igazgatási szervek, mint az alapul szolgáló igazgatási tevékenységben érintettek.

A törvény ki kívánja zárni az adónyomozási adatállomány más adatkezeléssel történő összekapcsolását, ily módon is biztosítékot nyújtva a személyes adatok védelmére.

A nyomozati tevékenység végzésének egyik eszköze, hogy a nyomozó hatóság jogosultságot kapjon arra, hogy az egyes igazgatási nyilvántartásokban jelzést helyezhessen el annak érdekében, hogy ily módon szerezhessen gyors információt a gyanúsított fellelése, illetőleg a tényállás tisztázásához szükséges adatok megszerzése érdekében. Az adónyomozó hatóság eredményes tevékenységének elősegítése érdekében a törvény lehetőséget biztosít jelzés elhelyezésére mindazon nyilvántartásokban, amelyek az adózással, illetőleg egyéb, az APEH hatáskörébe tartozó fizetési kötelezettségekkel összefüggésben adatokat tartalmaznak.

A 16. §-hoz

A bűnüldözési adatkezelés szabályozása tekintetében irányadónak kell tekinteni az Európa Tanács (87) 15. számú Ajánlását a személyes adatok felhasználásának szabályozásáról a rendőri ágazatban. Az ajánlás hatálya szempontjából „rendőri ágazatnak” minősülnek mindazon szervek, amelyek bűnüldözési tevékenységet végeznek. Ennek megfelelően tehát az Ajánlás iránymutató az adónyomozó hatóság adatkezelésének szabályozása tekintetében is. Az Ajánlás kötelezettséget ír elő a kezelt adatok rendszeres felülvizsgálatára, valamint a törlés és helyesbítés végrehajtásának módjára. Az Rtv. erre vonatkozó rendelkezései nincsenek összhangban az Ajánlás követelményeivel, ezért a törvény az adónyomozó hatóság tekintetében már az európai követelményeknek megfelelő szabályozást tartalmazza.

A 17. §-hoz

A személyes adatok védelméről és a közérdekű adatok nyilvánosságáról szóló 1992. évi LXIII. törvény 19. §-ának (3) bekezdése lehetővé teszi, hogy a közérdekű adatok nyilvánosságát törvény, többek között bűnüldözési, bűnmegelőzési érdekből korlátozza. A törvény e felhatalmazás alapján tartalmaz lehetőséget a közérdekű adatok nyilvánosságának korlátozására az adónyomozási eljárás tekintetében.

A 18. §-hoz

Az APEH nyomozó hatósági hatáskörébe tartozó bűncselekményeket a büntetőeljárási törvénynek kell megállapítania. Ezért a törvény 18. §-a módosítja a nyomozó hatóságok hatáskörére vonatkozó büntetőeljárási szabályokat.

Az APEH nyomozó hatósági hatáskörének megállapításával - a katonai büntetőeljárásban nyomozó hatósági hatáskörrel rendelkező szerveket leszámítva - a nyomozó hatóságok száma ötre emelkedett. Ez a körülmény indokolja, hogy a Be. 16. §-ának (2) bekezdése elvi éllel szögezze le, hogy a vám- és pénzügyőrség, a határőrség és az Adó- és Pénzügyi Ellenőrzési Hivatal nyomozó hatósági hatásköre eljárási szempontból nem általános, mivel csak a törvény által a hatáskörükbe utalt bűncselekmények nyomozását végzik.

Az APEH nyomozó hatósági hatáskörének megállapításával módosítani szükséges a vám- és pénzügyőrség hatáskörébe tartozó bűncselekmények körét, az Adó- és Pénzügyi Ellenőrzési Hivatal hatáskörébe tartozó adóra elkövetett adó- és társadalombiztosítási csalás nyomozását értelemszerűen az Adó- és Pénzügyi Ellenőrzési Hivatal nyomozó hatóságának hatáskörébe kell utalni.

Elhagyja továbbá a törvény a Be. 16. §-ának (3) bekezdéséből a „külön jogszabály rendelkezései szerint” szövegrészt, mivel az szükségtelen. Nyilvánvaló ugyanis, hogy a vám- és pénzügyőrségnek is a Be. szerint kell lefolytatnia a nyomozást, a Be. 404. §-ának (3) bekezdése pedig a nyomozó hatóságok felett felügyeletet gyakorló minisztereket felhatalmazza arra, hogy a felügyeletük alá tartozó nyomozó hatóságok nyomozásának részletes szabályait a legfőbb ügyésszel egyetértésben megállapítsák.

A törvény 18. §-ának (2) bekezdése iktatja a Be. szabályai közé az APEH nyomozó hatósági hatáskörét. A rendelkezés azon bűncselekmények nyomozását utalja a APEH nyomozó hatóságainak hatáskörébe, amelyek az államháztartás érdekeit közvetlenül veszélyeztetik, és amely adók, járulékok beszedésére az APEH adóztatási feladatai során jogosult, illetőleg amely költségvetési támogatásokat az APEH fizet ki az igénylőnek.

A 19. §-hoz

A törvény a jogrendszer konzisztenciája érdekében kiegészíti az államtitokról és a szolgálati titokról szóló 1995. évi LXV. törvény megfelelő rendelkezéseit, hogy a rendvédelmi szervek és a vám- és pénzügyőrségre vonatkozó szabályok kiterjedjenek az APEH nyomozó hatóságára is.

-----STARTING---POINT---VEGE---

A 20. §-hoz

A törvény szerint az APEH nyomozó hatósága 1999. január 28-át követően megindult büntetőeljárásokban léphet fel legkorábban. A törvény a záró rendelkezései között hatályon kívül helyezi az Art. 45. §-ának (6) bekezdését. Ez technikai jellegű módosítás, minthogy az új Art. a 16. §-ában ezzel ellentétes szabályozást tartalmaz. Felhatalmazást kap a Kormány a fedőintézményekkel kapcsolatos szabályok megalkotására, valamint a pénzügyminiszter a különleges eszközök és módszerek alkalmazásának szabályainak, valamint a nyomozóhatósággal kapcsolatos részletszabályoknak a megalkotására.