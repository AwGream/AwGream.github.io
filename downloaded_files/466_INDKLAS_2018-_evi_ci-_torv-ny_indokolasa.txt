2018. évi CI. törvény indokolása

a 2021. évi népszámlálásról

-----STARTING---POINT---ALTALANOS--- 

A társadalmi folyamatok változása szükségessé teszi, hogy a magyarországi és az európai uniós döntéshozók számára döntéseik előkészítéséhez és hatásainak méréséhez megbízható, időszerű és területileg részletes adatok álljanak rendelkezésre. A tízévenként végrehajtott népszámlálás ehhez egyedülálló adatforrást biztosít, mert részletes képet ad a népesség nagyságáról, demográfiai viszonyairól, nemzetiségi, vallási összetételéről, egészségi állapotáról, iskolázottságáról, foglalkoztatottságáról, háztartási, családi viszonyairól és életkörülményeiről. A népszámlálás nemcsak minden egyes Magyarországon életvitelszerűen élő személyre terjed ki, hanem az ország lakásállományának teljes körű összeírása is, így a lakások jellemzőiről is részletes tájékoztatást ad.

Ennek megfelelően a hivatalos statisztikáról szóló 2016. évi CLV. törvény (a továbbiakban: Stt.) 8. § (2) bekezdés d) pontja a Központi Statisztikai Hivatal (a továbbiakban: KSH) kötelező feladatai között felsorolja a népszámlálás végrehajtását. A népszámlálás végrehajtása a hazai mellett európai uniós kötelezettség is, az Európai Parlament és a Tanács nép- és lakásszámlálásról szóló 2008. július 9-i 763/2008/EK rendelete és a kapcsolódó, a 763/2008/EK európai parlamenti és tanácsi rendeletben meghatározott nép- és lakásszámlálásokra vonatkozóan a referenciaév, valamint a statisztikai adatok és metaadatok programjának megállapításáról szóló a Bizottság 2017. április 20-i (EU) 2017/712 rendelete részletesen meghatározzák a tagállamok számára a követező, 2021-re előírt népszámlálás során gyűjtendő adatok körét és az eredmények EU hatóságok (Eurostat) részére történő átadásának módját.

Magyarországon 1870 óta rendszeresen, általában tízéves időközökben kerül sor teljes körű népszámlálásra. A soron következő, 2021. évi népszámlálás a tizenhatodik lesz a hivatalos magyar népszámlálások sorában.

A tízévenként végrehajtott népszámlálás eredményei

- alapul szolgálnak a társadalmi, gazdasági és politikai döntések előkészítéséhez, különösen nélkülözhetetlen információs bázisa a gazdaságpolitikának, a területfejlesztéssel, a népesedéssel és a családdal, a nemzetiségekkel, a szociális helyzettel, a foglalkoztatottsággal, a lakáskörülményekkel kapcsolatos szakpolitikáknak;

- az országos, a regionális, a megyei, a járási és a települési szint mellett képes bármilyen más tetszőleges, akár a településnél kisebb területi egységekre adatot szolgáltatni, ezáltal elősegíti a „helyi társadalom” összetételének, belső tagozódásának jobb megismerését, megalapozza a helyi, kisebb területekre vonatkozó döntés-előkészítést, döntéshozást valamint kutatást és elemzést;

- adatai alapul szolgálnak tudományos kutatásokhoz, elemzésekhez, reprezentatív adatfelvételek mintáinak megtervezéséhez, kiválasztásához és súlyozásához, valamint információs bázist nyújtanak más típusú országos és helyi vizsgálatokhoz, elemzésekhez;

- adatai a korábbi népszámlálások eredményeivel összehasonlítva információt szolgáltatnak a legfontosabb társadalmi folyamatok, a társadalmi-gazdasági élet hosszabb távú változásainak megismeréséhez;

- a különböző országok népszámlálásainak szakmai összehangoltsága miatt nemzetközi összehasonlításra alkalmas adatokat szolgáltat, kiemelten az Európai Unión belül.

A teljes körű népszámlálás az egyetlen olyan adatforrás, amely egyidejűleg biztosítja a szükséges adatok teljesebb lefedettségét és területi részletezettségét, és amely a személyekre, a háztartásokra, mint a társadalom legkisebb gazdasági egységeire, a családokra, mint a személyek legszorosabb rokoni közösségeire, a lakásokra és a lakóépületekre vonatkozó információk tetszőleges kombinációjával egyaránt képes minden területi szintre vonatkozóan kielégíteni a hazai és a nemzetközi adatigényeket.

A népszámlálás - összhangban a statisztikai adatelőállítás modern követelményeivel - nem elszigetelt adatgyűjtés, amely tízévente egy pillanatfelvételt ad a magyar társadalomról, hanem központi szerepet tölt be a statisztikai felvételek integrált rendszerében, amelynek részei az egyéb cenzus típusú és más adatgyűjtések, a folyamatos, évenkénti és többévenként sorra kerülő adatgyűjtések, valamint a statisztikai adatforrások között egyre fontosabb szerepet játszó adminisztratív adatforrások is. A népszámlálás ebben az integrált statisztikai rendszerben kiindulási, viszonyítási pontként szolgál, az eredményeire épülnek a következő évtized lakossági statisztikai felvételei, illetve azok mintái.

Mindezek alapján a 2021. évi népszámlálás a teljes körű adatfelvétel mellett fokozottan kívánja felhasználni a közigazgatásban vezetett adminisztratív nyilvántartások adatait, ezzel az összes többi adatforrásból származó adattal integrálva széleskörű elemzési és ezáltal döntéselőkészítési, illetve monitorozási potenciált biztosítva a következő évtized folyamán.

A népszámlálások jövőjére vonatkozó európai uniós jogszabálytervezetek között szerepel a 2021. évi népszámlálást követően áttérés az évente kötelezően szolgáltatandó népszámlálási jellegű adatokra. Ennek racionalitása a hazai döntéshozók szempontjából is az, hogy a teljes körű, részletes területi adatok tízévenkénti gyakoriságú rendelkezésre állása nem szolgálja kellőképpen az adatfelhasználók, döntéshozók igényeit. A népszámlálási adatok ilyen igények szerinti továbbvezetése kizárólag adminisztratív adatforrások felhasználásával lesz teljesíthető, ennek előkészítését is szolgálná a 2021. évi népszámlálás során a nyilvántartási adatok felhasználása.

A fentieknek megfelelően a költséghatékony, valamint az adatszolgáltatók terheit is csökkentő statisztikai tervezést szolgálja, ha a népszámlálás adatköreinek, adatforrásainak kialakításakor ezeket a jövőbeli adatigényeket is figyelembe veszi a KSH. Tekintettel arra, hogy a népszámlálás során személyes adatok kerülnek felvételre, kiemelt jelentőséggel bír az Európai Parlament és a Tanács (EU) 2016/679 rendelete (2016. április 27.) a természetes személyeknek a személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK irányelv hatályon kívül helyezéséről (általános adatvédelmi rendelet), valamint a Stt. adatkezelési szabályainak való megfelelés. A népszámlálás végrehajtása, és az azt követő adatkezelés során mindenkor biztosítani kell az adatkezelés biztonságát, és az adatok kizárólag statisztikai célra történő felhasználását. Ennek érdekében a törvény garanciákat ír elő a felvett azonosító adatok leválasztásával és elkülönített kezelésével kapcsolatban.

Ennek alapján, az adatbiztonság megfelelő garantálása érdekében - az állami és önkormányzati szervek elektronikus információbiztonságáról szóló 2013. évi L. törvény, valamint a 41/2015. (VII. 15.) BM rendelet szerinti 4. biztonsági osztály követelményeinek megfelelően - a kérdőív véglegesítésekor, az adatrögzítés pillanatában az adatgyűjtő alkalmazás azonnal, automatikus módon elvégzi majd az adatok álnevesítését.

A vallásra, nemzetiségre vonatkozó adatok kivételével az álnevesített adatok kapcsolata az adatszolgáltatókkal kizárólag a 2021. évi népszámlálási adatok előkészítésével, feldolgozásával összefüggő célból a cél eléréséig szükséges mértékben és ideig állítható helyre annak érdekében, hogy azok a népszámlálási adatok előkészítésével, feldolgozásával összefüggő célból, a cél eléréséig szükséges mértékben és ideig összekapcsolhatóak legyenek a népszámlálás céljára felhasználásra kerülő adminisztratív adatokkal.

A természetes személyek vallására, nemzetiségére vonatkozó álnevesített adatok kizárólag népszámlálási adatok előkészítésével, feldolgozásával összefüggő célból a cél eléréséig szükséges mértékben és ideig szintén összekapcsolhatóak lennének a népszámlálás során felvett egyéb, álnevesített adatokkal, továbbá az adminisztratív adatokkal.

A feldolgozás lezárásakor a létrejött, a népszámlálás során felvett valamennyi jellemzőt tartalmazó adatállomány vonatkozásában el kell végezni egy teljes anonimizációt, amely során az adatok kapcsolatát az adatszolgáltatókkal véglegesen meg kell szüntetni.

Az így létrejött adatállomány személyazonosításra már nem alkalmas, ugyanakkor abból olyan adatközlések végezhetőek, adatelemzések készíthetőek, amelyek összefüggéseiben vizsgálhatják a nemzetiségi, vallási adatokat és az egyéb, a népszámlálás során felvett jellemzőket, így részletesebb és szélesebb körű információt szolgáltatnak a felhasználók részére, míg ezzel egyidejűleg biztosítják a különleges adatok biztonságos kezelését is.

Az álnevesített állományból a nemzetiségi és vallási adatok törlésre kerülnek, azt a népszámlálás adatfeldolgozását követően a Stt. 40. § (3) bekezdésének megfelelően lehetséges összekapcsolni más, a KSH kezelésében lévő adatállománnyal. Ez az összekapcsolás képes biztosítani, hogy a KSH gondoskodni tudjon a magyarországi népesség továbbvezetéséről, valamint a jövőben lehetősége nyíljon arra, hogy két népszámlálás között is tudjon a népszámlálás körébe tartozó jellemzőkről aktuális adatokat közölni, illetve egyéb tájékoztatási célú tevékenységet ellátni az adatállomány felhasználásával.

A fenti adatkezelés lehetővé teszi, hogy a népszámlálás során felvett adatok minősége az adminisztratív adatokkal való összekapcsolás következtében jelentősen magasabb szintű legyen, mint a korábbi népszámlálások során, illetve, hogy a különleges adatok, többi népszámlálási demográfiai jellemzővel összefüggésükben vizsgálhatóak legyenek.

A különleges adatok védelmét az álnevesítés különböző módszerei, valamint a feldolgozás követően teljes anonimizálás biztosítják, míg a többi népszámlálási változó esetében lehetőség nyílik azok későbbi elsődleges vagy másodlagos adatforrásból történő aktualizálására.

Az adminisztratív adatok felhasználása, illetve a KSH kezelésében lévő egyéb statisztikai adatállományokkal való összekapcsolás a fentieken túlmenően lehetőséget biztosít arra is, hogy a KSH a népszámlálás eredményeire alapozva alakítsa ki a következő évtized adatfelvételi kereteit, ezáltal javítva lakossági adatfelvételeinek minőségét.

Az adminisztratív adatállományok felhasználása során fontos garancia, hogy azokat a KSH nem teljes körűen, csupán a népszámlálás adatköreinek megfelelő adattartalommal veszi át, és ezeket a népszámlálás adatelőkészítése, feldolgozása folyamán, a hiányzó adatok pótlása, a minél teljesebb körű adatállomány összeállítása céljából használja.

A népszámlálás során az adatszolgáltatás - a vallásra, a nemzetiségre, az anyanyelvre és a családi, baráti közösségben beszélt nyelvre, valamint az egészségi állapotra, a fogyatékosságra vonatkozó adatok kivételével - kötelező, az adatszolgáltatók kötelesek valós adatokat szolgáltatni a KSH felé.

A népszámlálás rendkívül nagy emberi erőforrást igénylő feladat, így annak végrehajtásában a jegyzők, illetve a speciális intézetek vezetői is közreműködnek, ők azonban a szervezési feladatok mellett a felvett adatokba nem tekinthetnek bele, azok kezelésére kizárólag a KSH jogosult.

-----STARTING---POINT---RESZLETES---

Az 1. §-hoz

A törvény tartalmazza az adatszolgáltatás eszmei időpontját, vagyis azt az időpontot, amelyre az adatok vonatkoznak, meghatározza az adatszolgáltatók körét, intézkedik az adatfelvétel módjáról, az adatfelvétel kezdetéről és befejezésének határidejéről.

Az Európai Parlament és a Tanács 763/2008/EK rendelete a tagországok hatáskörében hagyja az adatfelvétel eszmei időpontjának a meghatározását, csupán azt mondja ki, hogy a népszámlálást tízévente kell megtartani.

A 2021. évi magyarországi népszámlálás eszmei időpontját több tényező befolyásolja:

A népszámlálást követő év, 2022 tavaszán parlamenti választások lesznek. A legutóbbi népszámlálás októberi időpontja 2021-ben közel esne a parlamenti választásokéhoz, erre az időszakra nem célszerű a helyi közigazgatás apparátusa számára jelentős volumenű többletfeladatot tervezni.

Az Európai Parlament és a Tanács 763/2008/EK rendelete szerint az adatokat a referenciaév végét követő 27 hónapon belül kell a Bizottság (Eurostat) számára átadni. Ez a határidő a 2021. májusi adatfelvétel esetén teljesíthető.

Május 1-jei eszmei időponttal még a nyári szünidő megkezdéséig elvégezhető az adatgyűjtés (az iskolai szünet kezdetétől a lakosság egy része már nehezen érhető el, ezért sérülhetne a népszámlálás teljeskörűsége). Ennek megfelelően az adatgyűjtés nagyobbrészt május hónapban történik majd, a nehezen elérhető háztartások esetében kerülhet sor júniusi összeírásra.

A törvény a teljeskörűség követelményét figyelembe véve fogalmazza meg az összeírás körébe tartozó személyek körét, majd tételesen is felsorolja az adatszolgáltatásra kötelezettek csoportjait. A népszámlálás során össze kell írni az ország területén található valamennyi lakott, üres vagy nem lakás céljára használt lakást, a lakott üdülőket, a lakott egyéb lakóegységeket és a közösségi elhelyezést nyújtó intézeteket, valamint az ezekben élő, az összeírás körébe tartozó személyeket.

A személyek közül össze kell írni

- az összeírt lakásban, intézetben bejelentett lakóhellyel, bejelentett tartózkodási hellyel rendelkező, vagy bejelentés nélkül élő magyar állampolgárokat,

- az összeírt lakásban, intézetben élő külföldi állampolgárokat, ha három hónapnál hosszabb ideig tartózkodnak a Magyar Köztársaság területén,

- az összeírt lakásban, intézetben élő hontalan személyeket,

- a hajléktalan személyeket.

A törvény a 2011. évi népszámláláshoz képest hosszabb adatfelvételi időszakot határoz meg, ennek oka az internetes önkitöltést követő elektronikus adatfelvételi módszer dologi és személyi költségeinek csökkentése. Az adatfelvételi időszak elején az adatszolgáltatók kérdezőbiztos közreműködése nélkül, önkitöltéssel válaszolhatják meg a kérdéseket. Ha valamely ok miatt nem ezt a módszert választják, később az őket felkereső kérdezőbiztosnak válaszolva teljesíthetik adatszolgáltatási kötelezettségüket. A népszámlálás a lakosságra jelentős adatszolgáltatói terhet ró. Az adatszolgáltatási módszerek közötti választási lehetőség, illetve az elektronikus adatfelvétel ezt a terhelést kívánja csökkenteni.

Az adatfelvételt 2021. május 1. és 2021. június 20. között kell végrehajtani, az összeírásból kimaradt személyek és lakásuk pótösszeírását 2021. június 28-ig kell befejezni. Az adatelőkészítés és feldolgozás 2022. augusztus 31-ig tart.

A 2. §-hoz

A törvény tartalmazza azokat az adatköröket, amelyekre a népszámlálás programja kiterjed. Az adatkörök felölelik mindazokat a jellemzőket, amelyeket az Európai Parlament és a Tanács 763/2008/EK rendelete szerint a tagországoknak kötelezően közölniük kell. A népszámlálás ugyanakkor - túlmutatva a 763/2008/EK rendeletnek az adatok területi részletezettségét meghatározó előírásán - a minden témára kiterjedő teljes körű számbavétel miatt lehetővé teszi az alapvető hazai igények bármely területi szintre történő kielégítését is.

A 2011. évi népszámlálás adatigényeiből kiindulva, biztosítva a hosszú idősorok előállítását és az adatok összehasonlíthatóságát, a törvény - a családi- és utónév kivételével - a 2011. évi adatkörökkel megegyezően szabályozza a 2021. évi népszámlálás adatköreit.

A témák törvényben történő felsorolása garanciát jelent az állampolgárok számára, hogy a népszámlálás során csak a törvényben felsorolt körben tehetők fel kérdések.

Az adatgyűjtés a személyek vonatkozásában tartalmazza a legalapvetőbb adatokat, mint a nem, a születési idő, a törvényes családi állapot, az állampolgárság és a lakóhely. A törvény - a 2011. évi népszámlálástól eltérően - tartalmazza a személy családi és utónevét.

A név megkérdezése a felelős és számon kérhető kitöltést biztosítja, továbbá a születési dátummal (amely szintén minden népszámlálás kötelező eleme a korstruktúra megállapítása érdekében) együtt egyértelmű azonosítást tesz lehetővé, ami az adminisztratív adatokkal való megbízható - kizárólag statisztikai célú, megfelelő törvényi garanciák mellett és ellenőrzött módon történő - összekapcsolás alapja. Az adminisztratív adatok felhasználása a népszámlálás, illetve az egyéb statisztikai adatok előállítása során egy olyan gyakorlat, amelyet minden európai ország statisztikai hivatala követ és az európai statisztikai szabályozás, valamint az Európai Statisztika Gyakorlati Kódexe is megfogalmaz. Mindezeket figyelembe véve a név, mint azonosító adat felvétele lehetővé teszi az adminisztratív adatok lehető legszélesebb körű felhasználását a népszámlálási adatok előkészítésében, feldolgozásában.

Az adminisztratív adatforrások hozzájárulnak a teljesebb lefedettség biztosításához, a hiányzó adatok pótlásához, az adatok minőségének javításához. Az adminisztratív adatok ilyen felhasználása előkészíti a népszámlálás egyes, vagy valamennyi adatkörére vonatkozó közvetlen adatfelvétel, összeírás jövőbeli, regiszter alapú kiváltását.

A népszámlálások jövőjére vonatkozó európai uniós jogszabálytervezetek között szerepel a 2021. évi népszámlálást követően áttérés az évente kötelezően szolgáltatandó népszámlálási jellegű adatokra. Ennek racionalitása a hazai döntéshozók szempontjából is az, hogy a teljeskörű, részletes területi adatok tízévenkénti gyakoriságú rendelkezésre állása nem szolgálja kellőképpen az adatfelhasználók, döntéshozók igényeit. A népszámlálási adatok ilyen igények szerinti továbbvezetése kizárólag adminisztratív adatforrások felhasználásával teljesíthető, ennek előkészítését is szolgálja a 2021. évi népszámlálás során a nyilvántartási adatok felhasználása.

A hazai népszámlálások történetében a 2001. évi és a 2011. évi népszámlálás során fordult elő, hogy a név nem szerepelt a kérdőíven. A 2011. évi népszámláláskor az uniós tagállamok közül csak Magyarországon hajtották végre a népszámlálást személyazonosításra alkalmatlan módon.

A személyazonosító adatokon alapuló népszámlálás várható lakossági fogadtatásáról a KSH 2018. június-júliusában országosan reprezentatív véleménykutatást végzett. Arra a kérdésre, hogy a következő népszámlálás során a megkérdezett megadná-e a nevét, a válaszadók 83%-a válaszolt egyetértően. A megkérdezett öt személyazonosító adat (teljes név, anyja neve, személyi szám, TAJ-szám, adóazonosító jel) közül a teljes név megadásának a legnagyobb a lakossági elfogadottsága. A név megkérdezésén túl a név adminisztratív nyilvántartásból történő átvételét is elfogadhatónak tartja a lakosság: 79% pozitív választ adott az erre vonatkozó kérdésre. A két kérdés együttes vizsgálata alapján a népesség 73%-a számára elfogadható a népszámlálás során a név használata.

Az állampolgárság az Európai Parlament és a Tanács 763/2008/EK rendelete szerint, mint a nemzetközi vándorlás mérésének, valamint a külföldiek egy adott országon belüli jelenlétének alapvető jellemzője, kötelező adatkör. Az állampolgárság 1960-ig minden korábbi magyar népszámlálás tematikájában szerepelt, és 2001-ben került ismét vissza.

Az Európai Parlament és a Tanács 763/2008/EK rendelete 2. cikk a) és d) pontja szerint népességen „a referencia-időpontban a szokásos lakóhelyén tartózkodó országos, regionális és helyi népesség”-et kell érteni, ahol a „szokásos lakóhely az a hely, ahol az egyén napi pihenőidejét tölti, tekintet nélkül a kikapcsolódás, nyaralás, baráti és rokonlátogatás, üzleti, orvosi kezelés vagy vallásos zarándoklat céljából való ideiglenes távollétekre”.

A jelenleg érvényes magyarországi bejelentési rendszer szerinti lakcímek azonban nem minden esetben fedik azt a lakást, ahol az összeírt ténylegesen, életvitelszerűen él. A lakcím szükséges az Európai Parlament és a Tanács 763/2008/EK rendeletében megfogalmazott népességfogalom biztosításához, továbbá a pontos és valós vándorlási és ingázási statisztikák elkészítéséhez is. A népességszám két népszámlálás közötti továbbvezetésének megalapozása céljából - ha a tényleges lakcím nem egyezik meg a bejelentett lakcímmel - szükséges a bejelentett lakóhely és - ha van - a bejelentett tartózkodási hely felvétele is. A személyiadat- és lakcímnyilvántartásában lévő lakcímadatok csak azok pontosítását, aktualizálását követően válthatnák ki az összeírást. Ez a feladat azonban csak jelentős költségvetési támogatással és a szükséges emberi erőforrás biztosításával, hosszabb időtávon valósítható meg. E feladat teljes körű végrehajtásához a következő népszámlálás előkészítésének időszakában nincs megfelelő erőforrás. A 2021. évi népszámláláskor tehát szükséges megkérdezni azt a lakcímet is, amelyet a személy tényleges lakóhelyének tekint, függetlenül attól, hogy oda bejelentkezett-e vagy sem. A népszámlálás során felvett lakcímadatokat a KSH összeveti a személyiadat- és lakcímnyilvántartásában lévő lakcímadatokkal, illetve egyéb, más adminisztratív adatforrásban kezelt címadatokkal, így javítva az adatok minőségén.

Az Európai Parlament és a Tanács 763/2008/EK rendelete előírja a születéskori lakóhely és az egy évvel korábbi szokásos (tényleges) lakóhely kérdezését is. E lakóhelyek és a jelenlegi tényleges lakóhely összevetése a vándorlások mértékének és irányának vizsgálatára az Eurostat által általánosan alkalmazott módszer.

Az Európai Parlament és a Tanács 763/2008/EK rendelete kötelező jellemzőként sorolja fel a háztartások lakáshasználati jogcímét, ami a legegyszerűbb módon és a valóságos helyzetnek leginkább megfelelően az azonos háztartáshoz tartozó személyek lakáshasználati jogcíméből állítható elő.

A háztartások és a családok vizsgálatának jelentőségét alapvetően meghatározza, hogy a háztartások a társadalom legkisebb gazdasági, a családok pedig a legkisebb vérségi, rokoni egységei. A családpolitikai célok meghatározásához, a családok helyzetének pontos megismeréséhez nélkülözhetetlenek a népszámlálásból származó adatokra épülő vizsgálatok, elemzések. A családok életkörülményeinek feltérképezéséhez a népszámlálás jelenleg egyedülálló adatforrást biztosít. A háztartások és a családok számára és összetételére vonatkozó információk az Európai Parlament és a Tanács 763/2008/EK rendeletében is kötelező jellemzőként szerepelnek. Ennek érdekében kerülnek felvételre a családi állapotra, családi állásra, élveszületett gyermekek számára, születési idejére vonatkozó adatok.

Az egyes iskolai végzettségi szintekhez tartozók száma és aránya az egyik legfontosabb jellemzője egy ország lakossága tudásvagyonának, szellemi potenciáljának. A hivatalos nyilvántartások jelenleg nem tartalmazzák teljes körűen a személyek iskolai végzettségét.

Az iskolai végzettség tekintetében több évtized oktatási rendszerében megszerzett végzettségeket kell számba venni és összehasonlíthatóvá tenni. Ez jelenleg csak a népszámlálásból biztosítható.

A nyelvtudás a társadalom szellemi tőkéjének fontos része. A nyelvtudásra vonatkozó kérdés hagyományosan részét képezi a népszámlálások programjának. Jelenleg nem áll rendelkezésre más adatforrás, amely a nyelvtudásról teljes körű adatokat biztosítana.

A népesség gazdasági aktivitási és foglalkoztatási jellemzői az Európai Parlament és a Tanács 763/2008/EK rendelete szerint a Bizottság (Eurostat) felé kötelezően továbbítandó adatok körébe tartoznak. A gazdasági aktivitás adatköre teszi lehetővé a népesség foglalkoztatott, munkanélküli, ellátásban részsülő inaktív és eltartott csoportjainak lehatárolását. A népszámlálás egyik előnye, hogy a gyűjtött adatok fogalmilag megfelelnek a nemzetközi előírásoknak, ugyanakkor ez az egyetlen adatforrás, amely valamennyi területi szinten képes biztosítani az ott élők gazdasági aktivitására vonatkozó információkat. A népszámlálás további előnye, hogy a munkahely és a tényleges lakóhely településének összevetésével az ingázás településenkénti mérése is lehetővé válik.

2011-hez hasonlóan a 2021. évi népszámlálás során is - önkéntes adatszolgáltatás alapján, az anonim adatfeldolgozás biztosítása mellett - felvételre kerül a nemzetiséghez tartozás a nemzetiség, az anyanyelv és a családi, baráti közösségben beszélt nyelv megkérdezésével.

A nemzetiséghez tartozók létszámára, összetételére, területi elhelyezkedésére, az ezekben a jellemzőkben az előző népszámlálás óta bekövetkezett változások bemutatására vonatkozó adatok szükségesek az alábbiakhoz:

- a nemzetiségekkel kapcsolatos állami, helyi és kisebbségi önkormányzati feladatok tervezhetősége;

- az Alaptörvény XV. cikkében megfogalmazott diszkriminációtilalom, illetve az esélyegyenlőség követelménye gyakorlati érvényesítése;

- a hazai nemzetiségpolitikával összefüggő feladatok ellátása;

- a bevándorlókra, különböző bevándorló csoportokra vonatkozó részletesebb információ; a roma integráció előmozdításával kapcsolatos feladatok végrehajtása;

- az egyes települési és régiószintű uniós pályázatokhoz szükséges, a nemzetiségekhez tartozók számát és arányát tartalmazó statisztikai mutatók biztosítása;

- a nemzetiséghez tartozó személyek jogainak érvényesítéséhez a feltételek biztosítása;

- a választási eljárásról szóló 2013. évi XXXVI. törvény szerinti nemzetiségi szavazókörök kialakításához;

- a Magyarország helyi önkormányzatairól szóló 2011. évi CLXXXIX. törvény szerinti közös önkormányzati hivatal létrehozásához.

A vallásra vonatkozó kérdés az 1949. évi népszámlálásig mindig szerepelt a népszámlálások kérdőívén, és 2001 óta ismét része a népszámlálások programjának. A népszámlálás az egyetlen olyan adatforrás, amelyből lehetőség nyílik megismerni a hazai vallási viszonyokat, és összehasonlítható módon követni az egyes felekezetekhez kötődők számának, társadalmi, területi jellemzőinek változásait. A népszámlálás adatai más adatforrásokból nem pótolhatók vagy helyettesíthetők.

A fogyatékossággal élők helyzetének javítását, esélyegyenlőségének biztosítását célzó programok szempontjából az egészségi állapotra, fogyatékosságra vonatkozó adatok különleges értéket képviselnek, és a fogyatékosok szervezetei számára is nélkülözhetetlenek. A fogyatékossággal élő emberek életkörülményeiről más adatforrásból ilyen részletezettségű adatok nem állnak rendelkezésre.

Az Európai Parlament és a Tanács 763/2008/EK rendeletének melléklete a lakásokra vonatkozóan is felsorolja a kötelezően gyűjtendő adatokat, amelyeket - adatkörökbe rendezve - a törvény is tartalmaz. Jelenleg nem létezik olyan hivatalos nyilvántartás, amely tartalmazná az egyes lakásoknak, a lakott üdülőknek és a közösségi elhelyezést nyújtó intézeteknek a rendelet szerint a Bizottság (Eurostat) számára kötelezően továbbítandó adatait. A népszámlálás során gyűjtött adatok egyrészt átfogó képet adnak a magyarországi lakásállomány számáról, nagyság szerinti összetételéről, egyes felszereltségi és közmű-ellátottsági jellemzőiről, a tulajdonviszonyokról, másrészt kielégítik az Európai Unió elvárásait is.

A program tartalmazza a közösségi elhelyezést nyújtó intézetek összeírását is. Ennek keretében az ott élők adatain túl az intézetek legfontosabb jellemzőinek - rendeltetés, férőhelyek száma, üzemeltetés időszaka - felvételére is sor kerül.

Annak érdekében, hogy a Stt-ben, valamint a nemzetiségek jogairól szóló 2011. évi CLXXIX. törvényben, illetve a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi CCVI. törvényben foglalt adatkezelési korlátozások a népszámlálás során érvényesüljenek, a törvény 2. §-a rendelkezik a népszámlálás során felvett azonosító adatok kezeléséről.

A nemzetiségi hovatartozásra, valamint a vallási meggyőződésre vonatkozó adatokat - a hatályos magyar jogi szabályozás szerint - még önkéntes hozzájárulás esetén sem lehet azonosításra alkalmasan kezelni.

Ennek érdekében az adatok felvételekor, a kérdőív véglegesítésekor az adatgyűjtő alkalmazás automatikus módon elvégzi az adatok álnevesítését.

A vallásra, nemzetiségre vonatkozó adatok kivételével az álnevesített adatok

- kapcsolata a természetes személyekkel kizárólag a 2021. évi népszámlálási adatok előkészítésével, feldolgozásával összefüggő célból a cél eléréséig szükséges mértékben és ideig állítható helyre,

- kizárólag a 2021. évi népszámlálási adatok előkészítésével, feldolgozásával összefüggő célból, a cél eléréséig szükséges mértékben és ideig kapcsolhatóak össze a 2021. évi népszámlálás céljára felhasználásra kerülő adminisztratív adatokkal.

A természetes személyek vallására, nemzetiségére vonatkozó álnevesített adatok kizárólag a 2021. évi népszámlálási adatok előkészítésével, feldolgozásával összefüggő célból a cél eléréséig szükséges mértékben és ideig összekapcsolhatóak a népszámlálás során felvett egyéb, álnevesített adatokkal, továbbá az adminisztratív adatokkal.

A feldolgozás lezárásakor a létrejött, a népszámlálás során felvett valamennyi jellemzőt tartalmazó adatállomány vonatkozásában el kell végezni egy teljes anonimizációt, amely során az adatok kapcsolatát az adatszolgáltatókkal véglegesen meg kell szüntetni.

Az így létrejött adatállomány személyazonosításra már nem alkalmas, ugyanakkor abból adatközlések végezhetőek, adatelemzések készíthetőek, amelyek összefüggéseiben vizsgálhatják a nemzetiségi, vallási adatokat és az egyéb, a népszámlálás során felvett jellemzőket, így részletesebb és szélesebb körű információt szolgáltatnak a felhasználók részére, míg ezzel egyidejűleg biztosítják a különleges adatok biztonságos kezelését is.

Az álnevesített állományból a nemzetiségi és vallási adatok törlésre kerülnek, azt a népszámlálás adatfeldolgozását követően a Stt. 40. § (3) bekezdésének megfelelően lehetséges összekapcsolni más, a KSH kezelésében lévő adatállománnyal.

A 2021. évi népszámlálás a korábbinál kiterjedtebb körben használja majd a rendelkezésre álló adminisztratív adatforrásokat. Az adminisztratív adatforrások hozzájárulnak az adatok teljesebb lefedettségének biztosításához, a hiányzó adatok pótlásához, az adatok minőségének javításához. Az adminisztratív adatok ilyen felhasználása előkészíti a népszámlálás egyes, vagy valamennyi adatkörére vonatkozó közvetlen adatfelvétel, összeírás jövőbeli, regiszter alapú kiváltását az európai uniós elvárásoknak megfelelően.

Annak érdekében, hogy az adminisztratív adatok felhasználhatóak legyenek, azokat az adatelőkészítés, valamint az adatfeldolgozás során szükséges összekapcsolni a népszámlálás során felvett adatokkal, kivéve a nemzetiségi hovatartozásra, valamint a vallási meggyőződésre vonatkozó adatokat. Ez az összekapcsolás a családi- és utónév, mint személyazonosító adat alapján történhet meg a törvény rendelkezése alapján.

Az összekapcsolást kizárólag a népszámlálási adatok előkészítésével, feldolgozásával összefüggésben, adatkezelési műveletenként és, az ahhoz azokhoz szükséges mértékben és ideig lehetséges elvégezni.

A népszámlálási adatok előkészítését, feldolgozását követően, a későbbiekben azok továbbvezetéséhez, továbbá az adatok egyéb, a KSH által végrehajtott adatfelvételek előkészítéséhez, mintavételhez történő felhasználhatósága érdekében ugyanakkor biztosítani kell a népszámlálás során felvett álnevesített adatok megőrzését (kivéve a vallási és nemzetiségi adatok vonatkozásában), ezzel egyidejűleg garantálni kell az adatkezelés biztonságát is. Az azonosítóktól megfosztott adatállományt a KSH belső azonosítóval látja el, így az álnevesített adatok a Stt. rendelkezéseinek megfelelően és a statisztikai egység statisztikai adatfelvételhez használt közvetlen azonosító adatai a családi- és utóneveket tartalmazó adatállomány közötti kapcsolatot csak hivatalos statisztikai célból, az adott cél eléréséig, ideiglenesen lehet helyreállítani. A cél teljesülése esetén, illetve ha a célhoz kötöttség nem áll fenn az azonosító adatokat le kell választani vagy törölni kell.

A 3. §-hoz

A törvény rögzíti, hogy az adatszolgáltatás kötelező, és az adatszolgáltató köteles a valóságnak megfelelő adatot szolgáltatni. Nem kötelező a nemzetiségre, az anyanyelvre, a családi, baráti közösségben beszélt nyelvre, a vallásra, az egészségi állapotra és a fogyatékosságra vonatkozó adatszolgáltatás.

A törvény rendelkezik a természetes személyeknek a személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK irányelv hatályon kívül helyezéséről szóló, 2016. április 27-i (EU) 2016/679 európai parlamenti és tanácsi rendeletben (a továbbiakban: általános adatvédelmi rendelet) meghatározott érintetti jogok gyakorlásának módjáról is. Tekintettel arra, hogy az adatkezelés jogalapja csupán az önkéntes adatszolgáltatáson alapuló adatkörök esetében az érintett hozzájárulása, így az adatok törléséhez, az adatkezelés korlátozásához, valamint a tiltakozáshoz való jog gyakorlását ezen adatok esetében biztosítja a törvény. A statisztikai tájékoztatás minőségének megőrzése érdekében - amely már nem az érintettre vonatkozó, hanem aggregált információközlését célozza - meg kell teremteni annak a lehetőségét, hogy ezt a közlési tevékenységet ne korlátozza, lehetetlenítse el vagy nehezítse meg aránytalanul a fenti jogok gyakorlása. A helyesbítéshez való jog gyakorlása szintén az előbb említett okokból gyakorolható korlátozottan a népszámlálási adatok esetében, ezzel az adatfeldolgozás megkezdéséig élhet az adatszolgáltató, mint érintett.

Az érintetti jogok fenti korlátozására az általános adatvédelmi rendelet 89. cikk (2) bekezdése alapján állapíthat meg eltérést a törvény.

A törvény megállapítja, hogy a gyűjtött adatok kizárólag statisztikai célra használhatók. Ez utóbbi kitétel biztosítja, hogy az adatszolgáltatók egyedi adatai visszaazonosítható módon nem kerülhetnek nyilvánosságra, továbbá hogy a statisztikai célra gyűjtött adatok más célra nem kerülhetnek felhasználásra.

Ezt támasztja alá, erősíti a Stt. 39. § (8) bekezdése, amely szerint a statisztikai adatfelvétel keretében kezelt egyedi adat kizárólag statisztikai célra használható. Tilos annak bármely nem statisztikai, azaz a statisztikai adat-előállítási folyamaton kívüli célra, különös tekintettel az egyedi adat büntető-, polgári peres, nemperes eljárás, hatósági, adóigazgatási eljárás során történő felhasználása, illetve belföldi jogsegély keretében való felhasználásra történő átadása.

A 4. §-hoz

A korábbi gyakorlatnak megfelelően a törvény a KSH feladatává teszi a népszámlálás előkészítésének és végrehajtásának szakmai irányítását, az adatok feldolgozását és közzétételét. Szintén a korábbi gyakorlatot követi, hogy az összeírás helyi előkészítése és végrehajtása a helyi közigazgatási szervekre hárul. Felelősként a törvény a fővárosi kerületek, valamint települési önkormányzatok jegyzőjét, illetve a Magyar Honvédség és a rendvédelmi szervek által fenntartott intézetek vezetőjét nevezi meg. Fontos adatvédelmi garancia, hogy ezek a személyek, bár az adatfelvétel szervezési feladatait ellátják, az összegyűjtött adatokba nem tekinthetnek be, azok közvetlenül a KSH-hoz kerülnek, így biztosítva a statisztikai célú felhasználás kizárólagosságát.

A KSH a 2021. évi népszámlálás során - tekintettel az újszerű adatfelvételi és adatkezelési megoldások alkalmazására, fokozott hangsúlyt kíván fektetni a lakosság tájékoztatására. Annak érdekében, hogy a népszámlálási adatok kezelésével összefüggő tevékenysége követhető, érthető legyen az adatszolgáltatók számára, a 2021. évi népszámlálás előkészítése, végrehajtása, valamint az adatok feldolgozása során a KSH szorosan együttműködik majd a nemzetiségi, vallási közösségek, valamint a fogyatékossággal élők érdekképviseleteivel, biztosítja a 2021. évi népszámlálással kapcsolatos tevékenységek átláthatóságát.

Az Európai Parlament és a Tanács 763/2008/EK rendelete előírja, hogy a végleges, hitelesített és összesített adatokat, a metaadatokat a tagországoknak a referenciaév végét követő 27 hónapon belül a Bizottság (Eurostat) rendelkezésére kell bocsátaniuk. Az adatok továbbíthatósága érdekében szükséges a továbbításért felelős szervezet kijelölése. A törvény az adatok továbbítását - a népszámlálás adatainak közzétételéért is felelős - KSH feladatkörébe utalja.

Az 5. §-hoz

A népszámlálás egyik választható módja az internetes önkitöltés. A szakasz meghatározza az ezzel kapcsolatos alapvető szabályokat. Az elektronikus adatszolgáltatás részletes szabályait Kormányrendelet fogja szabályozni.

A 6. §-hoz

A törvény garanciális jelleggel felsorolja azokat az adminisztratív nyilvántartásokat, amelyek a KSH a népszámlálás során jogosult felhasználni. Az adatátvételekre egyebekben a Stt. 28. §-a az irányadó, ennek keretében a KSH valamennyi adatgazda szervezettel együttműködési megállapodást köt, amely tartalmazza az átadásra kerülő adatok körét, gyakoriságát, formáját.

A 7-8. §-hoz

A Kormány hatáskörébe indokolt utalni, hogy rendeletben szabályozza a népszámlálás megszervezésével kapcsolatos feladatokat, a népszámlálás helyi előkészítésében és végrehajtásában résztvevők feladatait, a népszámlálási adatkörök, valamint az átvett adminisztratív adatok adatköreinek adattartalmát és az adatszolgáltatással összefüggő további általános szabályokat. A népszámlálással kapcsolatos költségek és erőforrás 2019-2022. év közötti fedezetéről - a feladat végrehajtásának megfelelő ütemezésben - az éves költségvetési törvényekben kell gondoskodni

-----STARTING---POINT---VEGE---

A 9. §-hoz

A hatályba léptető rendelkezést tartalmazza.

A 10. §-hoz

Hatályon kívül helyezi a 2011. évi népszámlálásról szóló 2009. évi CXXXIX. törvényt.

A 11. §-hoz

A rendelkezés jogharmonizációs záradék.