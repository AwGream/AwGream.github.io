2013. évi CXXIX. törvény indokolása

az oktatás szabályozására vonatkozó egyes törvények módosításáról

-----STARTING---POINT---ALTALANOS--- 

A nemzeti felsőoktatásról szóló 2011. évi CCIV. törvény (a továbbiakban: Nftv.) komplex módosítása jogtechnikai és tartalmi pontosításokat tartalmaz.

A rektor személyét illetően a rektori feladatok indokolják, hogy ne bármely területen, hanem felsőoktatási intézményben szerzett vezetési gyakorlat legyen a megbízás egyik feltétele. Továbbá a gyakorlatnak megfelelően ugyancsak indokolt a nyelvismeretre vonatkozó előírást törvényi szinten rögzíteni a rektori megbízás esetén.

Az Nftv. módosítása pontosítja a képzési szerkezetre, a munkarendre vonatkozó részletszabályokat, a Magyar Felsőoktatási Akkreditációs Bizottság működésére vonatkozó szabályokat.

A Magyar Tudományos Akadémiáról szóló 1994. évi XL. törvény módosítása egyrészt az MTA által folyósított ellátások, tiszteletdíj felfüggesztésével kapcsolatos szabályozás pontosítását szolgálja, különös tekintettel arra, hogy az ellátás felfüggesztésével kapcsolatos döntés megalapozásához szükséges különleges személyes adat hogyan, mely feltételekkel igényelhető, kezelhető.

A nemzeti köznevelésről szóló 2011. évi CXC. törvény (a továbbiakban: Nkt.) elfogadásával és a Klebelsberg Intézményfenntartó Központ (továbbiakban: KLIK) megalapításával létrejött egy olyan országos köznevelési intézményi struktúra, amelynek alapján a beolvadt köznevelési intézmények az államháztartásról szóló 2011. évi CXCV. törvény 7. § (1) bekezdése és az Nkt. szerint szervezeti egységekként a KLIK részét képezik. A KLIK az emberi erőforrások minisztere irányításával, az egész országra kiterjedő illetékességgel gyakorolja a gazdálkodási jogköröket és munkáltatói jogokat, szervezi a szakmai követelmények teljesülését és az ágazati célok végrehajtását és nagyrészt felelős a fenntartása alá tartozó köznevelési intézmények működéséért. Az egyéb fenntartók tekintetében az Nkt. és a kapcsolódó végrehajtási rendeletek által, a pedagógusképzés tartalmi szabályozásával az oktatásért felelős ágazat határozza meg a köznevelési intézmények működési kereteit és a szakmai szabályokat.

Ennek következtében jöhet tehát létre az állami köznevelés rendszerét érintően egy országosan egységes színvonalú köznevelési intézményrendszer, hatékony intézményi és humánerőforrás-gazdálkodás. Tervezhetővé és átláthatóvá válik a pedagógusok létszáma, megoszlása, szakos eloszlása és garantálható az országosan egységesen magas színvonalú munkavégzés feltételrendszere azzal, hogy az azt meghaladók teljesítményének elismerése is lehetővé válik.

A törvény jogtechnikai és alkalmazási pontosításokat tartalmaz még az alábbi törvények vonatkozásában: a Magyar Tudományos Akadémiáról szóló 1994. évi XL. törvény; az illetékekről szóló 1990. évi XCIII. törvény; a közalkalmazottak jogállásáról szóló 1992. évi XXXIII. törvény; a személyi jövedelemadóról szóló 1995. évi CXVII. törvény; a személyi jövedelemadó meghatározott részének az adózó rendelkezése szerinti közcélú felhasználásáról szóló 1996. évi CXXVI. törvény; az Országos Tudományos Kutatási Alapprogramokról szóló 1997. évi CXXXVI. törvény, a külföldi bizonyítványok és oklevelek elismeréséről szóló 2001. évi C. törvény, valamint a Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvény.

A módosítási csomag számos pozitív intézkedéssel kívánja működőképesebbé, hatékonyabbá tenni az oktatás rendszerét.

-----STARTING---POINT---RESZLETES---

Az 1. §-hoz

A rendelkezés az egyes hatósági eljárások illeték alóli mentesítés körét egészíti ki.

A 2. §-hoz

A módosítás a Kormány és a Pedagógusok Sztrájkbizottsága között létrejött megállapodásban foglaltak szerinti törvénymódosításokat tartalmazza. A közalkalmazottak jogállásáról szóló törvény hatályos rendelkezései nem alkalmazhatók az állami intézményfenntartó központ keretei között működő köznevelési intézményekre. A módosítás lehetővé teszi, hogy az új munkáltatói szerephez kapcsolódóan alkalmazni lehessen az érdekegyeztetésre vonatkozó előírásokat.

A 3. §-hoz

A módosítás a nemzeti felsőoktatásról szóló törvénynek a foglalkoztatási jogviszonnyal összefüggő egyes módosító rendelkezéseihez kapcsolódva tartalmazza a Magyar Tudományos Akadémia irányítása alá tartozó költségvetési szerveknél (kutatóhelyeken) alkalmazott munkatársak foglalkoztatásával összefüggő egyes szabályok módosítását. Ez alapján meghatározott körben és időtartamra a törvény lehetőséget ad a Magyar Tudományos Akadémiának arra, hogy a külföldi kutatók tudományos fokozatát kizárólag az adott akadémiai költségvetési szervnél létesített foglalkoztatási jogviszonyban, az adott tudományos munkakörhöz (vendégkutató) elfogadja. A tudományos fokozat akadémiai elfogadása az érintettet nem jogosítja fel arra, hogy bármely más intézménynél honosítási eljárás nélkül tudományos fokozatát elfogadtassa.

A 4-5. §-hoz

A módosítás a Magyar Tudományos Akadémia által folyósított ellátások, tiszteletdíj felfüggesztésével kapcsolatos szabályozás pontosítását szolgálja. Különös tekintettel arra, hogy a szándékos bűncselekmény miatti elítélésről, illetve a foglalkozástól vagy a közügyektől való eltiltásról milyen módon szerez tudomást a döntésre jogosult, valamint arra, hogy a felfüggesztéssel kapcsolatos döntés megalapozásához szükséges különleges személyes adat hogyan, mely feltételekkel igényelhető, kezelhető.

A 6. §-hoz

Pontosítja a nemzeti köznevelésről és a nemzeti felsőoktatásról szóló törvények alapján járó egyes adómentes juttatások körét. A § olyan juttatásokat tartalmaz, amelyek már év elejétől realizálódhattak. Tekintettel a személyi jövedelemadó éves elszámolásának a naptári évvel való egyezésére, indokolt a jövedelmeket a naptári év kezdetével adómentessé tenni.

A 7. §-hoz

Jogtechnikai pontosítás. A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény 4. § (1) bekezdésében található hivatkozás a nemzeti felsőoktatásról szóló 2011. évi CCIV. törvény hatályba lépésével aktualizálásra szorul.

A 8. §-hoz

Jogtechnikai pontosítás a 2014. március 15-én hatályba lépő, a Polgári Törvénykönyvről szóló 2013. évi V. törvényre tekintettel.

A 9-14. §-hoz

A külföldi bizonyítványok és oklevelek elismeréséről szóló 2001. évi C. törvény módosítása egyrészt arra irányul, hogy a hazai felsőoktatási intézmények feladatává és egyben jogává teszi a külföldi képesítéseknek az európai uniós jog szerinti elismerését oktatóként vagy kutatóként történő foglalkoztatás esetében. Másrészt az ügyfelek számára anyagilag kedvező módon a törvény alkalmazásában hiteles fordításnak minősíti az Országos Fordító és Fordításhitelesítő Iroda által készített hitelesítési záradékkal ellátott fordítást is, továbbá minden eljárástípusra lehetővé teszi, hogy valamely európai uniós tagállam joga szerinti hiteles másolatot vagy hiteles fordítást is elfogadjon a hazai illetékes hatóság. Az elismerési törvénnyel összhangban került megfogalmazásra az illetékekről szóló 1990. évi XCIII. törvény pontosítása, amely így lefedi mindazt a tevékenységet, amelyet az elismerési törvény alapján a hatóság végez.

Pontosító rendelkezéseket tartalmaz az akadémikusi és a doktori tiszteletdíj felfüggesztése tárgyában. Egyrészt meghatározott, a vonatkozó kormányrendelet szerinti kivételes körben a huzamosabb ideig külföldön tartózkodó hazai akadémikus és MTA doktor is részesülhet tiszteletdíjban, azonban - például szándékos bűncselekmény miatt kiszabott végrehajtandó szabadságvesztés esetén - ekkor is indokolt lehet a tiszteletdíj felfüggesztése.

A jelen módosítás szerint az életvitelszerű tartózkodás helyétől függetlenül fel kell függeszteni a tiszteletdíjat, ha a törvényben meghatározott esetek valamelyike bekövetkezett.

A tiszteletdíj felfüggesztéséhez kapcsolódóan a módosítás javítja a rendeletalkotási felhatalmazást is, mivel abban a felfüggesztés részletszabályainak kiadására vonatkozó felhatalmazás hiányzik.

A 15-29. §-hoz

A Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvény módosításának egyik főbb célja a nemzeti felsőoktatásról szóló 2011. évi CCIV. törvénnyel való összhang megteremtése. A módosítás a továbbiakban a jogalkalmazást segítő pontosításokat tartalmaz.

A módosítás másrészt egyértelművé teszi a Nemzeti Közszolgálati Egyetem költségvetési logikáját és finanszírozási rendszerét. Az Egyetem vonatkozásában a feladatalapú finanszírozást kell kiindulópontnak tekinteni. A feladatalapú finanszírozást az Egyetem sajátos képzési tevékenysége indokolja: az oktatási szerkezet átalakításának eredményeként a piaci alapú képzések zömében kivezetésre kerülnek, és az Egyetem alapvetően irányított beiskolázásúvá válik. Ennek adekvát finanszírozási módja a normatív helyett a feladatalapú finanszírozás, mivel a képzések megindítása évente változó.

A 30. §-hoz

Pontosítást és kiegészítést tartalmaz, és meghatározza, hogy a szakközépiskolának nemcsak általános műveltséget megalapozó négy középiskolai évfolyama van, hanem a szakképzésről szóló törvény alapján az Országos Képzési Jegyzékben meghatározott számú szakképzési évfolyama is.

A 31. §-hoz

A rendelkezés egyértelművé teszi azt a korábban is létező működési formát, amely szerint a szakközépiskola kizárólag szakképzési évfolyammal is működhet, és a szakiskolában folyhat kizárólag szakmai elméleti és gyakorlati felkészítés is. Az ilyen módon működő intézményekben jelenleg is több tízezer tanuló vesz részt a szakképzésben és készül fel a szakmai vizsgára.

A 32. §-hoz

A módosítás célja a köznevelési intézményekre vonatkozó szabályozás pontosítása.

A 33. §-hoz

A szakképzésről szóló 2011. évi CLXXXVII. törvény 5. § (14)-(15) bekezdésének 2013. szeptember 1-jétől hatályos normaszövege szerint a jövőben az OKJ-ban meghatározott, agrárágazathoz tartozó szakképesítésben államilag támogatott iskolai rendszerű szakképzés kizárólag a vidékfejlesztésért felelős miniszter által alapított és fenntartott szakképző iskolában, vagy nem állami fenntartó esetén - a vidékfejlesztésért felelős miniszter egyetértésével kötött - szakképzési megállapodás alapján folyhat.

A Vidékfejlesztési Minisztérium a szakképzésről szóló 2011. évi CLXXXVII. törvény 92/A. § (3) bekezdésében foglalt rendelkezéseknek eleget téve 2013. március 31-én az Emberi Erőforrások Minisztériumával és a Nemzetgazdasági Minisztériummal kötött megállapodásában vállalta, hogy a megállapodásban meghatározott szakképző intézményeket 2013. augusztus 1-jei hatállyal átveszi és az így fenntartásába kerülő szakképző intézményeket fenntartja és működteti az átadás napjától.

Az agrárszakképző iskolák átvétele során a Vidékfejlesztési Minisztérium, mint állami fenntartó az előírt működési engedély megkérésének kötelezettsége alól - az állami intézményfenntartó központhoz, és a települési önkormányzatokhoz hasonlóan - mentesül.

A Vidékfejlesztési Minisztérium olyan jelenleg is működő szakképző intézményeket kíván átvenni a Klebelsberg Intézményfenntartó Központtól, melyek az agrárszakképzés oktatásában hagyományokkal, megfelelő személyi és tárgyi feltételekkel rendelkeznek, térségükben az agrárszakképzés mellett szaktanácsadási, bemutató-üzemi feladatok egyidejű ellátására is képesek.

Ezen intézmények részére eddig nem kellett működési engedélyt kérni. A jövőben nem kell az állami költségvetési szervetek közötti hivatali eljáráshoz a működési engedély kiadására forrásátcsoportosítást kérelmezni.

A módosítás továbbá egyértelműsíti, hogy nem csak a települési önkormányzatoknak, hanem a helyi önkormányzatok társulásának sem kell működési engedélyt kérni az általuk fenntartott óvodák vonatkozásában.

A 34. §-hoz

A Kormánynak a pedagógus szakszervezetekkel kötött megállapodását hajtja végre a módosítás. Ezen belül azt a pontot, amely szerint a Klebelsberg Intézményfenntartó Központ által fenntartott köznevelési intézmények vezetőinek is biztosítani kell egyes munkáltatói jogok gyakorlását. A kérdésnek a szervezeti és működési szabályzatba történő utalása - a szakszervezetek álláspontja szerint - nem megnyugtató, hiszen annak megváltoztatására bármikor sor kerülhet, igazi garanciát a törvényi szint jelent számukra. Nem rendezett továbbá azoknak a helyzete, akik nem a Klebelsberg Intézményfenntartó Központ alkalmazásában, hanem a működtető alkalmazásában állnak. Ezek tekintetében is biztosítani kell, hogy az adott intézmény vezetője meghatározhassa, milyen feladatot kell ellátni az ott munkát végzőknek, és ellenőrizhesse az elvégzett munkát.

A foglalkoztatási jogszabályok értelmezését és alkalmazását könnyíti, ha az Nkt. kimondja, hogy munkáltató alatt az állami intézményfenntartó központ által fenntartott köznevelési intézményt is érteni kell. A Klebelsberg Intézményfenntartó Központ speciális felépítéséből - miszerint a fenntartó és az általa fenntartott intézmények egy szervezeten belül helyezkednek el - adódóan a jogalkalmazók részéről kérdésként merült fel, hogy a Klebelsberg Intézményfenntartó Központ szervezeti egységeiként működő köznevelési intézményt lehet-e munkáltatónak tekinteni. A módosítást a szakszervezetek kezdeményezték.

A 35. §-hoz

Korrigálja az óvodapedagógus munkaidejének beosztására vonatkozó szabályozást, ugyanis amennyiben a pedagógus-munkakörre vonatkozó általános szabályokat rendelné alkalmazni, vagyis, hogy munkaideje 20%-át szabadon használhatná fel, akkor még egy nevelőtestületi értekezleten való részvétel sem lenne elrendelhető a 32 óra közvetlen óvodai foglalkozás megtartását követően. Egy még életbe sem lépett szabályt módosít oly módon, hogy a jelenleg még hatályos és életszerű szabályozásnak megfelelő rendelkezést állapít meg. Heti 4 órát pedig az óvodapedagógus részéről szabadon felhasználható munkaidőként határoz meg, amely a jelenleg hatályos rendelkezésekhez képest a pedagógus számára még mindig előnyösebb.

Az érintett szakmai szervezetek javaslatára tekintettel indokolt, hogy az óvodapszichológusok, iskolapszichológusok foglalkoztatása - a korábbi szabályozáshoz hasonlóan - pedagógus-munkakörben történjen 2013. szeptember 1-jét követően is.

Amennyiben az óvoda-, iskolapszichológus munkakör pedagógus-munkakör, akkor a többi pedagógus-munkakörhöz hasonlóan meg kell határozni, hogy munkaidejében milyen feladatok ellátására köteles. Ennek hiányában az Nkt. általános szabályai [62. § (5)-(6) bekezdése] vonatkoznának munkaideje beosztására, amelyek az óvoda-, iskolapszichológus speciális feladataira való tekintettel alkalmazhatatlanok lennének.

A 36. §-hoz

A Nemzeti Pedagógus Kar (a továbbiakban: Kar) jellegét, státuszát szabályozza. A Kar feladatait tartalmazza, melynek alapvető közfeladata a pedagógiai célú közösségi szolgálat szervezésének ellenőrzése és az ehhez kapcsolódó tanácsadó és információs rendszer működtetése mellett egy etikai kódex kidolgozása. Szintén célja szakmai állásfoglalások és vélemények kidolgozása. A Kar szervezete országos és területi szintekre tagozódik, hogy kisebb, területi egységekben is folyhasson szakmai munka.

A Kar szervezete képviseleti és ügyintéző testületekből, valamint tisztségviselőkből és ügyintéző szervből áll. A Kar működésének országos szintű megszervezése céljából területi szinten a Területi Küldöttgyűlés által megválasztott Területi Elnökséget és Területi Etikai Bizottságot kell alakítani. A Területi Elnökség elnökből, alelnökből és az Alapszabályban meghatározottak szerinti további elnökségi tagokból áll. Ezzel a szervezeti felépítéssel lehetőség nyílik helyben is egy közösségi, széles bázison alapuló szakmai munkára.

A Kar az e törvényben, illetve az Alapszabályban meghatározott feladatok érvényesítése érdekében szakmai tagozatokat működtethet. A Kar szakmai tagozatai a Nemzeti Alaptanterv műveltségi területei mellett óvodai, kollégiumi, szakképzési fejlesztő- és gyógypedagógusi intézményvezetői lehetnek, de ezen túlmenően a szakmai megfontolások mentén további tagozatok alakulhatnak.

A Kar feladatellátáshoz a szükséges költségeket az oktatásért felelős minisztérium erre a célra elkülönített fejezeti kezelésű előirányzata biztosítja, mivel az ágazat által rábízott közfeladatot lát el. A Karnak saját bevétele is lehet.

A Karban betöltött tagság megszűnése általános jellegű, a tag alapvető joga a tagsági viszonyban az aktív részvétel, a szakma minőségének és a szabályozó keretek véleményezése, javaslattétel a szabályozásra.

Az etikai eljárás célja egy jogi eszközökkel nem szabályozható magatartási mérce felállítása, melyet maga a szakmai közösség alkot meg és fogad el. Garanciája a pedagógusi munka megbecsültségének és az egységesen pozitív társadalmi megítélésnek.

A Kar felett az oktatásért felelős miniszter gyakorol törvényességi ellenőrzést, törvényességi felügyeleti jogkörben miniszteri döntést hozhat a Kar működésének törvényessége és az Alapszabálynak megfelelő működés biztosítása érdekében.

A Kar a működéséhez, a szakmai feladatellátásához szükséges adatokat kezeli.

A 37. §-hoz

E módosítás a szakszervezetekkel kötött Kormánymegállapodás következő pontját hajtja végre. A pedagógusok besorolásakor a szolgálati idő számításánál a Kjt. szabályait kell alkalmazni.

Az Nkt. 2011-ben elfogadott eredeti - még hatályba nem lépett - rendelkezése szerint a pedagógus előmeneteli rendszernél kizárólagosan a pedagógus-munkakörben eltöltött időt lehet figyelembe venni. Ez adott esetben azt jelenti, hogy a érintetteknek több éves, esetleg évtizedes más munkakörben eltöltött ideje is elveszik. Ilyen lehet például az önkormányzatoknál végzett munka, vagy a pedagógiai intézetekben szakértői, ügyintézői munkakörben eltöltött idő. A módosítás megszünteti ezeket az ellentmondásokat.

A 38-40. §-hoz

Rendezi a középfokú végzettséggel rendelkező pedagógus-munkakörben foglalkoztatottak illetményének megállapítását. Amennyiben a pedagógusok előmeneteli rendszere - a szakszervezeti megállapodásnak megfelelően - minden köznevelési intézményben pedagógus-munkakörben foglalkoztatottra kiterjed, akkor meg kell határozni a pedagógus-munkakörben középfokú végzettséggel alkalmazott (tipikusan szakmai gyakorlati oktatók) illetményalapját is, ennek hiányában ugyanis a pedagógus előmeneteli rendszer szabályai rájuk nézve alkalmazhatatlanok lennének, az illetményüket nem lehetne megállapítani.

A Kormány és a Pedagógusok Sztrájkbizottsága között létrejött megállapodásban foglaltak szerinti törvénymódosítást tartalmazza. A megállapodásnak „A foglalkoztatás szervezésével összefüggő általános kérdések” alcím 4. pontja értelmében a pedagógusok előmeneteli rendszere alá be kell vonni valamennyi pedagógus-munkakörben foglalkoztatottat, függetlenül attól, hogy a köznevelés melyik intézményében végez munkát, illetőleg a feladatát a gyermek- és ifjúságvédelemben látja el. Ki kell terjeszteni a rendelkezéseket a pedagógiai szakmai és szakszolgáltatás körében foglalkoztatott szakértői körre is. Az előmeneteli rendszer azokra a nevelő-oktató munkát segítőkre is vonatkozik, akik feladataikat pedagógus végzettséggel és szakképzettséggel látják el (pl.: szabadidő szervező).

A végrehajtás 2015. szeptember 1-jei hatálybalépéssel történik.

A 41. §-hoz

A § rendezi a Nemzeti Pedagógus Kar létrejöttével kapcsolatos átmeneti szabályokat.

A 42. §-hoz

Az (1) bekezdés a Polgári Törvénykönyvről szóló 2013. évi V. törvénnyel való koherencia megteremtését célzó módosítás.

Tekintettel arra, hogy a pedagógusok előmeneteli rendszerének hatálya 2015. szeptember 1-jétől terjed ki a köznevelési intézményekben pedagógus munkakörben, pedagógiai előadó és pedagógiai szakértő munkakörben, nevelő és oktató munkát közvetlenül segítő munkakörben, valamint a gyermekek védelméről és a gyámügyi igazgatásról szóló törvény hatálya alá tartozó intézményekben pedagógus munkakörben foglalkoztatottakra, indokolt az ennek megfelelő a (2) bekezdés szerinti szövegcserés módosítás.

A 43. §-hoz

Az Nkt. 1-2. mellékletének deregulációja - és azzal egyidejűleg kormányrendeletbe történő illesztése - azt a célt szolgálja, hogy lehetőség szerint csak olyan rendelkezések szerepeljenek törvényi szinten, amelyek alapjog szempontból feltétlenül szükségesek. Ezért -az óvodák kivételével - a nevelési-oktatási intézményekben alkalmazott vezetők kötelező létszámát, valamint a nevelő- és oktatómunkát közvetlenül segítő alkalmazottak finanszírozott létszámát indokolt törvény helyett kormányrendeletben szabályozni.

A 44. §-hoz

A módosítás a jelenlegi fenntartói körnek megfelelően határozza meg a lehetséges fenntartókat, egyúttal alkalmas arra is, hogy a Polgári Törvénykönyvről szóló 2013. évi V. törvénnyel való koherenciát megteremtse, és a hatályos Ptk.-nak is megfelel.

A 45. §-hoz

Az Nftv. 10. § (4) bekezdésére vonatkozó módosítás az Nftv. 84/C. §-sal való tartalmi összhang megteremtését szolgálja.

A 46. §-hoz

A módosítás következtében a rektor az Nftv.-ben meghatározott jogkörét esetenként vagy az ügyek meghatározott körében helyettesére vagy az intézmény más, magasabb vezető vagy vezető beosztású alkalmazottjára ruházhatja az államháztartásról szóló törvény végrehajtásáról szóló kormányrendeletben foglalt szabályozással való összhang megteremtése érdekében.

A rektor, mint egyszemélyi felelős vezető esetében a rektori feladatok indokolják, hogy nem bármely területen, hanem felsőoktatási intézményben szerzett vezetési gyakorlat a megbízás egyik feltétele. Továbbá a gyakorlatnak megfelelően ugyancsak indokolt a nyelvismeretre vonatkozó előírást törvényi szinten rögzíteni rektori megbízás esetén.

A 47. §-hoz

A felsőoktatási képzési szerkezet rövid ciklusú képzése a felsőoktatási szakképzés. A felsőoktatási szakképzés belső szerkezetének rendszerelve arra épül, hogy a felsőoktatási szakképzés a felsőoktatásban a képzési területekhez, képzési ágakhoz igazodóan az alapképzési szakrendszerhez (befogadó szak) illeszkedik. A képzés moduláris építkezése is transzferálható ismereteket, tudást, szakmai kompetenciákat nyújt a képzési területhez, ezen belül az alapképzési szakokhoz, a választható szakirányokhoz. Erre épül a kreditbeszámítás a képzési terület alapképzési szakjainak vonatkozásában és a képzési és kimeneti követelményekben meghatározott befogadó szak tekintetében. A kreditbeszámítást a felsőoktatási szakképzés képzési idejéhez kell igazítani.

A 48. §-hoz

A törvény megteremti annak a lehetőségét, hogy a felsőoktatási intézmény a pályakövetésre vonatkozó adatokat jogszabályszerűen kezelhesse.

A 49. §-hoz

A módosítás által hallgatói azonosító kibocsátására már a felvételi eljárás során lehetőség nyílik, így az adott évben fel nem vett, de később újra jelentkezők és tanulmányaikat megkezdők részére nem szükséges újabb azonosító generálása. Ez egyrészt jelentős adminisztratív tehermentesítést jelent a nyilvántartó szerv részére, másrészt az érintettek számára is egyszerűsítést jelent, hogy több eljárás esetén egy azonosítóval rendelkeznek.

Az 50. §-hoz

A módosítás a felsőoktatási intézmények magasabb vezetőinek juttatásai tekintetében a közalkalmazottak jogállásáról szóló törvénytől kormányrendeletben való eltérésre adott lehetőséget pontosítja.

Az 51. §-hoz

A módosítás biztosítja, hogy az érintett döntse el, hogy a bűnügyi nyilvántartási rendszerről szóló törvény szerinti lehetőségek alkalmazásával milyen formában igazolja a büntetlen előélet fennállását.

Az 52. §-hoz

Tekintettel arra, hogy a habilitációs kötelezettség nem írható elő azon külföldi állampolgárok számára, akik munkássága egyébként a tudományos pályájuk tekintetében mindenben megfeleltethető az egyetemi tanári szempontrendszer kritériumainak, így a feltétel szűkítése a magyar állampolgárokra indokolt. A habilitáció az angolszász országokban nem alkalmazott eljárás.

Az 53. §-hoz

A felsőoktatási intézményben a rektorhelyettes megbízását a hatályos egy helyett kettő alkalommal lehet meghosszabbítani. A rendelkezés pontosítja a magasabb vezetők kártérítési felelősségének mértékét.

Az 54. §-hoz

A módosítás meghatározza, hogy a Kormánynak mely hallgatói csoportok tekintetében és hogyan kell biztosítania az esélyegyenlőséget.

Az 55. §-hoz

A nyilvánosság megfelelő tájékoztatása érdekében tett technikai kiegészítés.

Az 56. §-hoz

Az egész életen át tartó tanulás elveihez igazodóan, az Európai Tanács ajánlása szerinti, az európai gyakorlatnak megfelelő kiegészítés a korábban megszerzett ismeretek beszámításának lehetőségére.

Az 57. §-hoz

A módosítás alapján a felsőoktatási intézmény által a képzés eredményes befejezésére tekintettel kiállított közokirat, az oklevél adattartalma kiegészül a képzésnek a képzési és kimeneti követelmény szerinti időtartamának a meghatározásával. Mindez a Magyarországon megszerzett oklevél által tanúsított végzettség és szakképzettség külföldi elismerése során könnyíti meg a hazai képzés egyenértékűségének a megállapítását.

Az 58. §-hoz

A nemzeti felsőoktatásról szóló 2011. évi CCIV. törvény 4. § (1) bekezdés c) pontjának módosításával megszűnik a törvényből a Polgári Törvénykönyv rövidítésének bevezetése, amelyet így szükséges az első előfordulási helyén bevezetni.

Az 59. §-hoz

Technikai pontosítás, a felsőoktatási tanulmányok alatt a felsőoktatási intézménnyel a hallgatónak hallgatói jogviszonya jön létre. A hallgatói jogviszony alatt azonban a hallgató egy vagy több képzésben is részt vehet. Több képzés esetén az egyik képzés befejezése esetén nem szűnik meg a hallgatói jogviszony.

A 60. §-hoz

A módosítás célja a nemzeti felsőoktatási kiválóságról szóló kormányrendelettel való összhang megteremtése.

Az Nftv. 67. § (3) bekezdése nevesíti azokat az eljárásokat, amelyekben az Oktatási Hivatal jár el. A képzési formákat kibontó (4) bekezdést ki kell egészíteni a felsőoktatás rövid ciklusú képzésének a felsőoktatási szakképzés eljárásával, illetve a szakértő testület eljárásánál figyelembe veendő európai sztenderddel.

A 61. §-hoz

A felsőoktatásban a képzés állami elismerésére létrehozott testület a Magyar Felsőoktatási Akkreditációs Bizottság, amely független szakértői testületként szakértői véleményt ad az Oktatási Hivatal, mint a felsőoktatási intézmények működéséről nyilvántartást vezető szerv felkérése alapján. A felsőoktatási intézmények minőségbiztosítási rendszert működtetnek. Az intézmények és a képzések minőséghitelesítésének nemzetközileg bevett formája az intézményakkreditáció. A Magyar Felsőoktatási Akkreditációs Bizottságról szóló rendelkezések e tevékenységekre való utalással egészítik ki a bizottságról szóló rendelkezéseket.

A 62. §-hoz

A miniszter törvényességi ellenőrzési jogköre bővül az állami hatáskörök ellátásában közreműködő testület, a Magyar Felsőoktatási Akkreditációs Bizottság tevékenysége tekintetében, mely a szervezeti és működési szabályzatában, alapító okiratában foglaltak megtartására és működésének jogszerűségére terjed ki. A felhívással szemben a miniszter és a MAB elnöke is bírósági eljárást kezdeményezhet.

A 63. §-hoz

A Magyarország területén kívül folytatott székhelyen kívüli képzéseket is az oktatási hivatal veszi nyilvántartásba.

A 64. §-hoz

Az okiratok első alkalommal történő kiadásának feltételeit kormányrendelet szabályozza, a módosítás lehetőséget teremt arra, hogy megfelelő feltételek fennállása esetén az első okiratkiadást követő további okiratkiadás is ingyenes legyen.

A 65. §-hoz

Az állami támogatás felhasználása a kulturális és fejlesztési támogatások nevesítésével egészül ki.

A 66. §-hoz

A módosítás a 2012. évi CCVIII. törvénnyel meghatározott képzési támogatás rendszerének megfelelően határozza meg az egyházi felsőoktatási intézmény hitéleti képzésére biztosított támogatást.

A 67. §-hoz

Ha a felsőoktatási intézményben nincsenek meg teljes körűen a személyi, szervezeti feltételek, megállapodhat másik felsőoktatási intézménnyel közös képzésre és közös oklevél kiadására. A képzés abban a felsőoktatási intézményben hirdethető meg, illetve az oklevelet az az intézmény adja ki, amelyik intézmény kezdeményezte és megszerezte a szakindítási engedélyt. Közismereti tanárképzésben két tanári szakképzettséggel szerezhető oklevél. A csak hitéleti képzést folytató egyházi felsőoktatási intézményekben folyó hittanár-nevelőtanár szak szakpáros képzése nem hitéleti képzést folytató felsőoktatási intézménnyel közös képzés formájában szervezhető meg, úgy hogy egyik szakon nem hitéleti tanárszak, másik szakon hittanár-nevelőtanár szak kerül megszervezésre.

A 68. §-hoz

Az alapvető jogok biztosa a felsőoktatásra vonatkozó jogszabályok érvényesülését vizsgálta és megállapította, hogy az Nftv. és egyéb jogszabályok - különösen a fogyatékossággal élő személyek egyezménye (CRPD) és a fogyatékos személyekről szóló törvény - tekintetében a fogyatékos, illetve a fogyatékossággal élő ember megjelölése és a fogalom által lefedett személyi kör nem egységes. A CRPD sokkal szélesebb körben határozza meg az e csoportba tartozó személyek körét. Az Nftv. 108. § 6. pontjában meghatározott „fogyatékossággal élő hallgató (jelentkező)” fogalma nem tartalmazott utalást a pszicho-szociális fogyatékossággal élőkre, így a módosítás ezen hiányosságot pótolva bővítette a fogyatékossággal élők körét.

A ciklikus képzési rendszerből és a megváltozott szociális tárgyú jogszabályokból adódóan az Nftv. hatályos definíciója a hátrányos és halmozottan hátrányos helyzetűek meghatározásában pontatlan, ezért indokolt annak újrafogalmazása.

A 69. §-hoz

Az Nftv. átmenet nélkül rendelkezett a mesterképzésbe való felvétel idegen nyelvi követelményeiről. 2003-tól a felsőoktatás szabályozásában az általános nyelvvizsga követelményei alól mentesültek az igazolt fogyatékossággal élők, valamint azok, akik tanulmányaik első évfolyamon való megkezdése évében a 40. életévüket betöltötték. A rendelkezés kiegészítése 2016 szeptemberéig arra ad lehetőséget, hogy a mesterképzésre jelentkezés feltételénél a megelőző tanulmányok ideje alatt hatályos és az egyénre érvényes szabályozás szerinti követelmény legyen érvényes.

A 70. §-hoz

A módosítás meghatározza a felsőoktatási szakképzésre vonatkozó rendelkezések alkalmazási szabályait.

A 71. §-hoz

A társadalombiztosítási nyugellátásról szóló 1997. évi LXXXI. törvény új 83/C. § (1) bekezdése értelmében a nyugdíj és az illetmény párhuzamos, egyidejű folyósítása 2013. július 1-jétől nem lehetséges. A nyugdíjkorhatárt betöltő oktatók - a jogszabályi változásra tekintettel - jelentős aránya a nyugdíjat választotta, így nagymértékben csökken a minősített oktatók száma, illetve kedvezőtlenül alakul az oktatói munkakörök aránya. Az oktatói állomány elöregedése miatt tehát szükséges megteremteni annak feltételét, hogy a jelenlegi szabályozás, a doktori fokozattal egyenértékű művészeti díjak 2018. december 31-ig történő elismerése ne csak a státusz megtartására, hanem a művészeti felsőoktatási intézményekben már több éve foglalkoztatott kiváló oktatók előrelépésére is lehetőséget adjon.

A rektori megbízásra vonatkozó új feltételeket első alkalommal a 2013. szeptember 1-jét követően kiírt pályázatok során kell alkalmazni.

A 72. §-hoz

A felsőoktatási intézmények működési engedélyének nyilvántartásához kapcsolódó technikai módosítást tartalmaz a törvény. Továbbá a szervezeti és működési rend intézményi szabályozási kötelezettsége kiegészül a vezetői és magasabb vezetői választások eljárási rendjének szabályozásával.

A 73. §-hoz

A felsőoktatási információs rendszer nyilvántartásához kapcsolódó technikai módosítások.

A 74. §-hoz

A módosítás a felsőoktatási felvételre jelentkezők kötelezően kezelendő adatkörének meghatározására és az adatkezelés időtartamára irányul, valamint pontosítja a magyar állami ösztöndíj feltételei teljesítésének nyilvántartásáért felelős szerv adatkérési és -továbbítási lehetőségeit, az információs önrendelkezési jogról és az információszabadságról szóló 2011. évi CXII. törvénynek megfelelően.

A 75. §-hoz

Szövegpontosító rendelkezések.

A 76. §-hoz

A költségvetési és nem költségvetési szervként működő felsőoktatási intézmény egyesülése tárgyában nem született kormányrendelet, amelynek indoka az, hogy a hatályos jogszabályok - így különösen a közalkalmazottak jogállásáról szóló törvény, a munka törvénykönyve, a nemzeti vagyonról és az állami vagyonról szóló törvények, a nemzeti felsőoktatásról szóló törvény és végrehajtási rendeletei - lefedik az átalakulással kapcsolatos eljárás során alkalmazandó szabályokat. Külön garanciát jelent, hogy továbbra is hatályos marad az a kitétel, hogy az ilyen átalakuláshoz a Kormány engedélye szükséges.

-----STARTING---POINT---VEGE---

A 77. §-hoz

Hatályba léptető rendelkezések.