2003. évi XXXIX. törvény indokolása

a hitelintézetekről és a pénzügyi vállalkozásokról szóló 1996. évi CXII. törvény módosításáról

-----STARTING---POINT---ALTALANOS--- 

A hitelintézeti szabályozás törvényi keretei a kilencvenes évek első felében fogalmazódtak meg, majd több ízben módosításra kerültek. Így magán viseli a piacgazdaságra való átállás korszakát.

A hitelintézetekről és a pénzügyi vállalkozásokról szóló 1996. évi CXII. törvény már elfogadásakor nagymértékben megfelelt az Európai Unióban kidolgozott szabályoknak, ugyanakkor az Unióbeli szabályozás is folyamatosan változik, átalakul.

A törvényi szabályozás stabilitása a gazdasági szereplők számára alapvető fontosságú. Ugyanakkor a szabályozásnak követnie kell a piaci folyamatokat, valamint az Európai Unió folyamatosan változó szabályozási rendjét. Ezen új szabályok legfontosabb célja a piacok egységes működését akadályozó elemek kiiktatása.

Az elmúlt évben fogadta el az Európai Bizottság a Lámfalussy bizottság által kidolgozott javaslatot a jogszabályok kidolgozásának eljárására vonatkozóan, ami lehetővé teszi az irányelvek gyorsabb, rugalmasabb elfogadását, módosítását. Eredményeképpen jelenleg már több új irányelv tervezete került elfogadásra. A rendelkezéseket, végleges elfogadásukat követően a tagállamoknak - és a csatlakozásra váró államoknak is - viszonylag rövid időn belül át kell venniük.

Külön kiemelendő, hogy a Bázeli Bankfelügyeleti Bizottság keretén belül várhatóan egy-két éven belül befejeződik az új tőkemegfelelési szabályok kidolgozása, ami nemcsak a szorosan vett prudenciális szabályok körét fogja érinteni, hanem lényegesen megváltoztatja a transzparenciára és a felügyeletre vonatkozó szabályozást. Ezen ajánlásokat az Európai Unió is, kisebb módosításokkal, beépíti jogrendjébe.

A jelenlegi módosítás tartalmában három fő részre bontható. Egyfelől újra kívánja szabályozni a hitelintézetek összevont alapú felügyeletét, másfelől beépít a törvénybe egy új, a hitelintézetek felszámolására vonatkozó irányelvet, harmadrészt az uniós joganyag folyamatos átvilágítása következtében több pontosító, kiegészítő javaslatot tartalmaz.

-----STARTING---POINT---RESZLETES---

Az 1. §-hoz

A törvény az összevont alapú felügyelet újraszabályozásával kapcsolatban kiterjeszti a törvény hatályát az összevont alapú felügyelet alá tartozó hitelintézettel és a pénzügyi holding társasággal szoros kapcsolatban álló vállalkozásra.

A 2. §-hoz

A törvény hatálya nem terjed ki a Magyar Vállalkozásfejlesztési Alapítvány Országos Mikrohitel Alapból történő kölcsöntevékenységére, valamint a mikrohitelezési tevékenységre.

A 3. §-hoz

A törvény értelmében a jövőben pénzügyi vállalkozás a Felügyelethez történő bejelentés nélkül szervezheti ki a pénzügyi-, illetőleg kiegészítő pénzügyi szolgáltatásához kapcsolódó olyan ügyviteli tevékenységét, amelynek során adatkezelés, adatfeldolgozás vagy adattárolás valósul meg. Ha ez banktitkot is érint, akkor a pénzügyi vállalkozásnak be kell tartania mindazon feltételeket, amelyek a hitelintézeti kiszervezésnél rögzítésre kerültek.

A 4. §-hoz

A törvényt az összevont alapú felügyelet fogalmi rendszerének változása indokolja.

Az  5. §-hoz

Az Európai Unió vonatkozó irányelveivel összhangban, a Felügyeletnek abban az esetben is el kell utasítania a hitelintézet alapítására vonatkozó kérelmet, ha a hitelintézettel szoros kapcsolatban álló személyre olyan jogrend vonatkozik, amely nem teszi lehetővé az összevont alapú felügyelet hatékony ellátását.

A 6. §-hoz

A kiegészítésre azért van szükség, mivel a hatályos törvény nem rendezi azt az esetet, amikor a hitelintézet felszámolását nem a Felügyelet kezdeményezésére rendelték el.

A 7-10. §-hoz

A módosítást az összevont alapú felügyelet fogalmi rendszerének változása indokolja.

A 11. §-hoz

A törvény az Európai Unió vonatkozó irányelvének értelmében a nagykockázat vállalásának fogalmát pontosítja. A hatályos szabályozás szerint nagykockázat vállalásnak kizárólag a szavatoló tőke tíz százalékát meghaladó kockázatvállalás minősül.

A 12. §-hoz

A módosítást az összevont alapú felügyelet fogalmi rendszerének változása indokolja.

A 13. §-hoz

A törvény alapján - a tőkepiaci törvénnyel történő összhang megteremtése érdekében - a hitelintézetre vonatkozó befektetési korlátok nem terjednek ki: árutőzsdei szolgáltatóra, tőzsdére, tőkepiaci törvény szerinti elszámolóházi tevékenységet végző szervezetre és befektetési alapkezelőre. Ezzel a továbbiakban bővül a befektetési korlátnál figyelembe nem veendő vállalkozások köre.

A 14. §-hoz

A törvény értelmében azon vállalkozások tekintetében, amelyekre az összevont alapú felügyelet kiterjed, az ingatlanba történő befektetési korlát meghatározásakor nem kell beszámítani az olyan ingatlant, amely a vállalkozás működését szolgálja.

A 15-16. §-hoz

A törvényt az összevont alapú felügyelet újraszabályozása, az Európai Unió vonatkozó irányelveivel való összhang megteremtése indokolja. Ennek értelmében az összevont alapú felügyelet alá tartozik az a hitelintézet, amelynek részesedési viszonya van hitelintézetben, pénzügyi vállalkozásban vagy befektetési vállalkozásban vagy ilyen intézménynek anyavállalata, illetőleg ha ezen hitelintézet pénzügyi holding társaság leányvállalata. Ezen túlmenően az összevont alapú felügyelet kiterjed az összevont alapú felügyelet alá tartozó hitelintézet leányvállalatára, valamint a részesedési viszonya alatt álló hitelintézetre, pénzügyi vállalkozásra, befektetési vállalkozásra és járulékos vállalkozásra. Szintén kiterjed az összevont alapú felügyelet az összevont alapú felügyelet alá tartozó hitelintézet anyavállalatára, amennyiben az pénzügyi holding társaság, és annak hitelintézetére, pénzügyi vállalkozására, befektetési vállalkozására és járulékos vállalkozására.

A megkülönböztetés lényege, hogy a Felügyelet elsődlegesen az összevont alapú felügyelet alá tartozó hitelintézettel szemben intézkedhet. Ez azonban nem jelenti azt, hogy a Felügyelet bizonyos előírásokat nem kérhetne számon a csoport más tagjain, akár közvetlenül is.

A 17. §-hoz

A törvény alapján - az általános szabályoktól eltérően - a Felügyelet mentesítheti az összevont alapú felügyeleti körbe történő bevonás alól a csoport azon tagját, amelynek bevonása elhanyagolható jelentőségű vagy félrevezető lenne. Ugyanígy mentesülhet a Felügyelet engedélyével a bevonás alól az a csoportbeli vállalkozás, amely olyan országban rendelkezik székhellyel, ahol a jogrend nem teszi lehetővé az összevont alapú felügyelet ellátásához szükséges adatátadást, információk szolgáltatását.

A 18. §-hoz

A törvény alapján az összevont alapú felügyelet alá tartozó hitelintézet és a pénzügyi holding társaság felelős a csoport összevont alapon történő prudens működéséért. Ennek érdekében az igazgatósága utasításokat adhat a csoport tagjainak, valamint köteles kijelölni egy ügyvezetőt, aki felelős a csoport átlátható működéséért.

A 19. §-hoz

Az összevont alapú felügyeleti szabályozás következtében köteles a csoport összevont alapon is megfelelni a nagykockázat vállalási limiteknek, valamint a fizetőképességi mutatónak szintén, összevont alapon is, el kell érnie a nyolc százalékos értéket. Az összevont alapon történő számításokat az összevont alapú felügyelet alá tartozó hitelintézet, valamint pénzügyi holding társaság anyavállalat esetében, a pénzügyi holding társaság végzi el, mivel a csoportról neki van teljeskörű információja.

Többszörös ellenőrző befolyás vagy részesedési viszony fennállásakor főszabályként az összevont alapú felügyelet alá tartozó hitelintézetnek és a pénzügyi holding társaságnak minden szinten el kell végeznie a prudenciális számításokat, indokolt esetben azonban a Felügyelet engedélyt adhat arra, hogy csak a legfelső szinten lévő anyavállalat legyen erre köteles.

A 20. §-hoz

Az összevont alapon végzendő számítási módszereknél a főszabályon kívül - amely szerint a számításokat elsődlegesen a számvitelről szóló törvény előírásai alapján kell elvégezni - az eltérő módszereket is, amelyek az Európai Unió vonatkozó irányelveiből következnek, rögzíteni kell. Ettől eltérően lehet a bevonást elvégezni, a Felügyelet engedélyével, néhány anya-leányvállalati viszonynál. Részesedési viszony, valamint közös irányítás és a tulajdon mértékéig terjedő kötelezettségvállalás együttes fennállásakor, a számvitelről szóló törvény közös vezetésű vállalkozások konszolidálására vonatkozó szabályai alapján kell a bevonást elvégezni. Amennyiben az előbbi feltételek közül csak a részesedési viszony áll fenn, akkor a számvitelről szóló törvény társult vállalkozásokra vonatkozó konszolidálási szabályai szerint kell eljárni. Ha tőkekapcsolat sem áll fenn, a bevonás módszerét a Felügyelet határozza meg.

A számviteli konszolidációs módszerektől való eltérés indoka az összevonás prudenciális jellegéből adódik, amely már a konszolidációba bevontak, számviteltől eltérő, körénél is tapasztalható.

A 21. §-hoz

Az összevont alapú felügyelet érdekében a csoport tagjai kötelesek adatokat, információkat szolgáltatni az összevont alapú felügyelet alá tartozó hitelintézetnek, illetve a pénzügyi holding társaságnak, amelynek rendelkeznie kell azok feldolgozására alkalmas informatikai rendszerrel. A Felügyelet közvetlenül a csoport tagjaitól is kérhet adatot. Ugyanígy az összevont alapú felügyeleti feladatok ellátásához a csoport tagjaival szoros kapcsolatban álló személyektől is kérhető információ.

A 22. §-hoz

A törvény alapján az összevont alapú felügyelet alá tartozó hitelintézet, illetőleg a pénzügyi holding társaság köteles bejelenteni a Felügyeletnek szoros kapcsolat létrejöttét vagy módosulását.

A 23. §-hoz

A Felügyelet, akárcsak egyedi szinten, helyszínen kívül és helyszínen ellenőrizheti az összevont alapú felügyelettel kapcsolatos jelentéseket, adatokat és információkat.

A 24. §-hoz

A Felügyelet nemzetközi szinten együttműködik külföldi felügyeleti hatóságokkal, érvényben lévő felügyeleti megállapodás alapján, de a Felügyelet adatot kizárólag akkor adhat át külföldi felügyeleti hatóság számára, ha azok kezelése megfelelően szabályozott.

A 25. §-hoz

A törvény hatásköri illetékességi szabályokat állapít meg arra az esetre, ha az összevont alapú felügyelet alá tartozó hitelintézet, a pénzügyi holding társaság csoportja több tagállam felügyeleti hatóságát is érinti.

A 26. §-hoz

A törvény szerint közösségi betétek esetében a kártalanítási összeghatárt meg kell szorozni a közösséget alkotó személyek számával. Az így kiszámított összeghatár meghatározásánál nem kell figyelembe venni az adott magánszemély saját nevére szóló betétjét.

A 27. §-hoz

A paragrafus kiegészítésre kerül egy új bekezdéssel, amely alapján a könyvvizsgáló köteles tájékoztatni a Felügyeletet arról, ha a pénzügyi intézménnyel ellenőrző befolyás miatt szoros kapcsolatban álló vállalkozásnál a pénzügyi intézmény prudenciális helyzetét veszélyeztető tényeket állapít meg.

A 28. §-hoz

A törvény pontosító jellegű, amelynek indoka, hogy a jelenlegi szabályozás a Felügyeletnek arra ad jogosítványt, hogy a közgyűlés általi jóváhagyását megelőzően fellelt hibák módosítására és a javított beszámoló ismételt közzétételére kötelezhesse a pénzügyi intézményt, holott a jóváhagyás előtt nem kerülhet közzétételre a beszámoló. A közgyűlés általi jóváhagyást követően fellelt hibák módosítására vonatkozóan a Felügyelet intézkedési lehetőséget kap, és ez esetben viszont indokolt előírni a beszámolónak a Felügyelet részére történő megismételt bemutatását.

A 29. §-hoz

A Felügyelet együttműködik a külföldi társhatóságokkal, különösen az EU tagországok felügyeleteivel.

A 30. §-hoz

A hitelintézeteknek lehetőségük van arra, hogy egyéb pénzügyi, illetőleg kiegészítő pénzügyi szolgáltatásnak nem minősülő tevékenységet is végezzenek, amelyek szintén felügyeleti kontroll alatt állnak, így adott esetben a Felügyeletnek bírságolási jogköre is van.  Ennek megfelelően a módosítás egyértelműsíti, hogy kizárólag a hitelintézeti törvényben meghatározott esetek miatt kirótt bírságokból származó bevétel nyolcvan százaléka illeti meg az Országos Betétbiztosítási Alapot, illetőleg - szövetkezeti hitelintézetnél - az önkéntes alapot.

A 31. §-hoz

Szintén az Európai Unió szabályozása miatt szükséges annak biztosítása, hogy a Felügyelet a vegyes tevékenységű holdingtól (olyan nem pénzügyi intézmény és nem befektetési vállalkozás, amelynek legalább egy hitelintézet leányvállalata van) és hitelintézet leányvállalataitól információt vagy adatot kérhessen feladatai ellátása érdekében.

A 32. §-hoz

A törvénynek megfelelően, ha a Felügyelet - kivételes intézkedésként - korlátozza, illetőleg megtiltja hitelintézet számára a tulajdonosok és a hitelintézet közötti ügyleteket, illetőleg a betétek és más visszafizetendő források kifizetését, erről haladéktalanul köteles tájékoztatni azon tagállamok felügyeleti hatóságait, amelyekben a hitelintézet fióktelepet működtet, illetőleg határon átnyúló szolgáltatást végez. Ennek indoka, hogy a vonatkozó irányelv csődeljárás esetére követendő feladatokat is meghatároz. Magyarországi hitelintézet ellen ugyanakkor - a törvény előírásai következtében - csődeljárást nem lehet indítani. A Felügyelet azonban hozhat csődeljárást helyettesítő, kivételes intézkedéseket, a törvény pedig erre az esetre ír elő értesítési kötelezettséget.

A 33. §-hoz

A Felügyelet kötelezettsége az érintett tagországok felügyeleti hatóságainak értesítése a végelszámolásról, illetve a felszámolásról. A feladat teljesíthetősége érdekében a felszámolási eljárás megindításáról a bíróságnak soron kívül kell értesítenie a Felügyeletet, abban az esetben, ha azt nem a Felügyelet kezdeményezte.

A 34. §-hoz

A hitelintézet végelszámolásának vagy felszámolásának különleges szabályait nem kell minden hitelintézetre alkalmazni, csak azokra, amelyek végelszámolása vagy felszámolása több tagországban levő ügyfelet is érint a másik tagországban létesített fióktelep miatt, vagy határon átnyúló szolgáltatás következtében. A hatály továbbá a magyar hatóságok és a többi tagállam illetékes hatóságai együttműködése érdekében a harmadik országbeli hitelintézet fióktelepére terjed ki abban az esetben, ha az adott hitelintézet az Európai Unió legalább két tagállamában rendelkezik fiókteleppel.

A 35. §-hoz

A rendelkezés azt a célt szolgálja, hogy az Európai Unió másik tagállamában indított végelszámolás vagy felszámolás esetében az eljárások során hozott határozatok Magyarországon is végrehajthatók legyenek minden további eljárás nélkül.

A 36. §-hoz

A külföldi székhelyű vállalkozások magyarországi fióktelepeiről szóló törvény alapján felszámolható lenne az Európai Unió másik tagállamában székhellyel rendelkező hitelintézet magyarországi fióktelepe is, ezért a törvényben ki kellett zárni ennek lehetőségét, hiszen az Európai Unió valamely tagállamában székhellyel rendelkező hitelintézet és annak más tagországban levő fióktelepei egyetlen jogi személyt alkotnak.

A 37-38. §-hoz

A nemzetközi magánjogról szóló 1979. évi 13. törvényerejű rendelet nem rendelkezik egyértelműen az ingatlanra, illetve az értékpapírokra vonatkozó jog tekintetében, ezért ezt a kérdést szükséges a törvényben rendezni.

A 39. §-hoz

A rendelkezés a belföldi és külföldi hitelezők számára biztosít egyenlő elbánást a tekintetben, hogy a követelések bejelentésére nyitva álló határidő mindkét esetben 60 nap. A határidő a magyar hitelezők esetében attól az időponttól kezdődik, amikor a végelszámolás, illetve felszámolás közzétételre kerül a Cégközlönyben, a külföldi hitelezők esetében pedig akkortól, amikor a közlemény az Európai Közösségek Hivatalos Lapjában jelenik meg. A külföldi hitelezők esetében ugyancsak ehhez az időponthoz fűződik a csődtörvényben foglalt egyéb jogvesztő határidők letelte is.

A 40. §-hoz

A Magyarországon hozott bírósági végzés hatálya az Európai Unió egész területére kiterjed annak érdekében, hogy a hitelintézet felszámolása a fióktelepre is vonatkozó egységes elvek alapján és teljes mértékben történjen meg. Ebből következően a végelszámoló vagy a felszámoló is jogosult valamennyi tagállamban e törvény és a csődtörvény rendelkezései által meghatározott jogkörök ellátására. Feladatai ellátása során - amelynek hatékonyabb elvégzése érdekében képviselőt nevezhet ki az érintett tagországokban - azonban köteles betartani azon tagállam jogát, amelynek területén eljárását foganatosítja. Ez az előírás elsősorban a fiókteleppel munkaviszonyban állók védelmét szolgálja, de jelenti a fizetési-, illetve értékpapír-elszámolási rendszerek számára nyújtott biztosíték elvonhatatlanságát is, ami viszont nem fog jogösszeütközést jelenteni, mivel a fizetési-, illetve értékpapír-elszámolási rendszerek Magyarországon is törvény által védettek.

Bővülnek a végelszámoló vagy felszámoló kötelezettségei is:

- a csődtörvény előírásaitól eltérően a végelszámoló vagy felszámoló köteles egyenként tájékoztatni minden olyan ismert hitelezőt, amelynek(akinek) székhelye telephelye, vagy állandó lakóhelye más tagállamban található, továbbá

- a végelszámoló vagy a felszámoló köteles rendszeresen tájékoztatni a Felügyeletet és a hitelezőket a végelszámolás vagy a felszámolás helyzetéről.

A végelszámoló vagy felszámoló munkájának megkönnyítése érdekében - az irányelv megadja ugyanis a választási lehetőséget - a külföldi hitelezőknek magyarul kell benyújtani hitelezői igényüket.

A 41. §-hoz

Ha harmadik ország fióktelepe ellen indul felszámolási eljárás, az nem terjed ki automatikusan a külföldi vállalkozás minden olyan fióktelepére, amely az Unió valamely tagországában van. Ez esetben egyrészt a Felügyeletnek értesítenie kell azon tagállamok illetékes hatóságait, amelyekben az a hitelintézet, amelynek fióktelepe felszámolás alatt áll, olyan fiókteleppel rendelkezik, amely szerepel az Európai Közösségek Hivatalos Lapjában évente megjelenő listában. Másrészt a Felügyeletnek, a felszámoló bíróságnak, a végelszámolónak vagy a felszámolónak össze kell hangolni tevékenységét az érintett tagállamok illetékes szervezeteivel.

A 42. §-hoz

Biztosítani szükséges annak a feltételét, hogy feladatai hatékony ellátása érdekében a Felügyelet az összevont alapú felügyelet alá tartozó hitelintézettel szoros kapcsolatban álló személyek adatairól is nyilvántartást vezessen. Ennek érdekében a jövőben a Felügyelet nyilvántartásba veszi az összevont alapú felügyelet alá tartozó hitelintézet anyavállalatával szoros kapcsolatban álló személyt is.

A 43. §-hoz

A módosítást az összevont alapú felügyelet fogalmi rendszerének változása indokolja. Az adatvédelmi előírások mellett lehetővé válik, hogy a Felügyelet a szoros kapcsolat meglétét, és az ehhez kapcsolódó szerződéseket is ellenőrizhesse.

A 44. §-hoz

A törvény egyes mellékleteinek módosítását tartalmazza. A 2. számú melléklet változását elsődlegesen az összevont alapú felügyelet fogalmi rendszerének változása indokolja. Új fogalomként megjelenik a közösségi betét, megkülönböztetve a közös betéttől. A közösségi betét a módosítás szerint meghatározott közösségek (pl. társasház) betétei. A megkülönböztetés a kártalanítási összeghatár meghatározása miatt vált szükségessé.

A 45-50. §-hoz

A törvény hatálybaléptető, illetőleg átmeneti rendelkezéseket tartalmaz.

Az 51. §-hoz

A törvény (1) és (4) bekezdésében foglaltakat az összevont alapú felügyelet szóhasználatának módosulása okozza. A (2) és (3) bekezdésekben a módosítás az Európai Unió vonatkozó irányelve miatt szükséges, amelynek értelmében a Felügyelet köteles értesíteni azon tagállam illetékes felügyeleti hatóságát, ahol európai útlevéllel rendelkező pénzügyi vállalkozás fióktelepet létesített vagy határon átnyúló szolgáltatást végez, ha ezen pénzügyi vállalkozás már nem felel meg az európai útlevélhez szükséges feltételeknek.

Az 52. §-hoz

A lakástakarékpénztárakról szóló törvény módosításának célja annak biztosítása, hogy az Európai Unióban a négy szabadság, azaz az áruk, a szolgáltatások, a tőke és a személyek szabad mozgása megvalósulhasson. A törvény e közösségi célkitűzéssel ellentétes szabályokat módosítja. Lakáselőtakarékossági szerződést a módosítás szerint nem csak devizabelföldi természetes személy köthet, hanem bármilyen természetes személy. A lakáselőtakarékoskodó által befizetett betét, az arra jóváírt kamatok és a betéthez kapcsolódó lakáskölcsön felhasználható Magyarországon kívüli lakáscél megvalósítására is. A lakáselőtakarékossághoz kapcsolódó állami támogatást azonban csak a Magyar Köztársaság területén megvalósuló lakáscélra lehet felhasználni.

A törvény módosítja a befektetési szabályokat is megszüntetve azt a korlátot, amely szerint a lakástakarékpénztár szabad eszközeinek meghatározott részét csak devizabelföldi hitelintézetnél helyezheti el.

Az új szabályok Magyarország csatlakozásakor lépnek hatályba és a lakáscélra vonatkozó módosítás kivételével a hatálybalépést követően kötött szerződésekre vonatkoznak.

Az 53-54. §-hoz

A szövetkezeti törvények alapján a tagoknak lehetőségük van arra, hogy a szövetkezeteknek - gazdálkodásuk előmozdítása érdekében - kölcsönt nyújtsanak. Ezen jogintézményre hivatkozva ugyanakkor az utóbbi években egyre több ún. „befektetési szövetkezet” alakult, melyek közös jellemzője, hogy nyilvános hirdetés útján, magas hozamot ígérve tagi kölcsönöket gyűjtenek, mely tevékenység tartalmi szempontból gyakorlatilag megegyezik a betétgyűjtéssel. A tevékenységre ugyanakkor semmilyen ügyfélvédelmi (betétbiztosítási) szabály, illetve állami ellenőrzés, felügyelet nem vonatkozik.

-----STARTING---POINT---VEGE---

Az 55. §-hoz

A § hatályon kívül helyezendő rendelkezéseket tartalmaz.