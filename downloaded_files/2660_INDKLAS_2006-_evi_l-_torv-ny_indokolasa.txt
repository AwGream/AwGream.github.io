2006. évi L. törvény indokolása

az épített környezet alakításáról és védelméről szóló 1997. évi LXXVIII. törvény módosításáról

-----STARTING---POINT---ALTALANOS--- 

Az építésügy alaptörvényeként az Étv. vitathatatlan előnye, hogy hatálybalépésével először adta a szakterület átfogó, a megváltozott társadalmi és gazdasági feltételekhez igazodó szabályozását. Középpontjába az épített környezet fogalma került, összekapcsolva ezzel a környezet és az építés ügyét, védelmét. Az Étv. megfelelően szabályozza a közösségi és magántulajdon védelmét, kiemelkedő célként megfogalmazva a jogbiztonság és jogegyenlőség követelményét, a közérdek és a jogos magánérdek egyensúlyának megteremtését, a döntési folyamatok nyilvánosságának, nyomon követhetőségének növelését. Az építmények elhelyezésére és kialakítására vonatkozó követelményrendszer - a településrendezéstől a konkrét építésig - összhangban van a hazai gyakorlattal, a környezet-, a természetvédelem, valamint az építészeti értékek védelmének újszerű követelményeivel, és harmonizál az európai szabályozással (pl. építési termékek megfelelőségi kritériumai, akadálymentes épített környezet). Ezen követelmények kötelező figyelembevétele európai uniós kapcsolódásunk feltétele, egyben alapja az építésügyi műszaki szabályozás korszerűsítés alatt álló új hazai rendszerének.

A törvény előremutató elveit és követelményeit a jogalkalmazás során elsősorban az építésügyi hatóság, illetve az ellenőrzések útján az építésfelügyeleti hatóság hivatott érvényre juttatni. Az elmúlt évek tapasztalatai alapján azonban e hatóságok épp e feladataiknak nem tudnak maradéktalanul megfelelni. Az okok szerteágazóak, de alapvetően abból a súlyosan ellentmondásos helyzetből erednek, hogy a jelenlegi hatósági rendszerben nincsenek kellőképpen elhatárolva és szétválasztva az állami és az önkormányzati feladatok. Az összeférhetetlenségi kérdések máig tisztázatlanok, hiányoznak a szakszerű, jogszerű és befolyásmentes döntéshozatal garanciái.

Az építésügy - politikai döntések következtében létrejött - széttagoltsága (különböző tárcák, hivatalok, szervek és szervezetek) jelentősen megnehezíti az Étv. 1. §-ának (2) bekezdésében, valamint a 4. §-ának (3)-(4) bekezdéseiben is deklarált egységes központi szakmai irányítás gyakorlását. A különböző területek hatékonyabb szakmai összehangolása érdekében megfelelő szintű keretek között az építésügy átfogó törvényében az építésügyért felelős miniszter feladatainak és hatáskörének részletesebb meghatározásával biztosítani szükséges az építésügy egységes - a sajátos építményfajtákat és a műemlékvédelmet is érintő - szakmai irányítását.

Az elmúlt évek ellenőrzéseinek tapasztalatai, az ügyfelek visszajelzései és az építésügyben érintett szakmai-társadalmi szervezetek szinte egyöntetű véleménye szerint az építésügyi igazgatásban a jogalkalmazás oldalán komoly zavarok mutatkoznak, a törvényben helyesen megfogalmazott követelmények, célok és feladatok végrehajtása csorbát szenved. Különösen az építésügyi hatóságok jogi státusa, működési feltételei és ezzel együtt az építésügyi hatósági munka minősége képezi jogos kritika tárgyát. A tapasztalt hibák, ellentmondások megszüntetése elsősorban intézményi reformot igényel. A törvényben szabályozott megoldás (az építésügyi hatósági feladatok körzetközponti jegyzőre történő telepítése) alapvetően pénzügyi-finanszírozási okok miatt első lépcsőnek (ütemnek) tekinthető csupán, ezt követően mindenképpen elő kell készíteni a végleges megoldás megvalósításának feltételeit is, esetleg új törvényi koncepció alapján, mert a törvényben szereplő megoldással a jelzett problémák csak részben küszöbölhetőek ki.

-----STARTING---POINT---RESZLETES---

Az 1. §-hoz

A jogszabályhely a meglévő fogalmak gyakorlati tapasztalatok alapján történő pontosítását, illetve új fogalomként többek között a biológiai aktivitásérték, az építészeti érték, az építészeti örökség, a fővárosi keretszabályzat meghatározását tartalmazza.

A törvénymódosítás a fenntartható fejlődéssel összefüggő elvárásnak a teljesítése érdekében bevezeti a területek biológiai aktivitásértékének számítását és pótlását. A „biológiai aktivitásérték” új fogalmát ezért meg kell határozni. A számítás részletes szabályait külön jogszabály (miniszteri rendelet) tartalmazza.

A sajátos építményfajták fogalmát az Étv. abból a célból hozta létre, hogy az építményekkel szemben támasztott általános követelményrendszeren túlmenően a kifejezetten sajátos követelmények megállapítását és kielégítését igénylő építményfajták (pl. közlekedési, hírközlési, közmű- és energiaellátási, vízi építmények, a bányaműveléssel, az atomenergiával kapcsolatos, illetve a honvédelmi célú építmények) - az Étv.-vel összhangban - a speciális követelményeikre külön szabályozást nyerhessenek.

Rendeltetésükre tekintettel a polgári nemzetbiztonsági szolgálatok feladatainak végrehajtását szolgáló belbiztonsági építmények egy része is ilyen speciális szabályozást igényelhet, ezért ezen építmények szerepeltetése a sajátos építményfajták között indokolt.

Az építésügynek és ezen belül a településrendezésnek a célja a települések fejlődésének az elősegítése. A települési önkormányzatoknak két, az önkormányzati törvényben nevesített feladata kapcsolódik ehhez: a településfejlesztés és a településrendezés. A törvény említi és definiálja az egyik - talán legátfogóbb - településfejlesztési dokumentumot, a településfejlesztési koncepciót, és rögzíti annak kapcsolatát a településrendezési tervezés eszközeihez. Az Étv. a településfejlesztési koncepciót a településrendezési eszközök közé sorolja. A településfejlesztési koncepció (amely a mit, miből és mikor kérdésekre ad választ) szoros összefüggésben van a településszerkezeti tervvel, a helyi építési szabályzattal, szabályozási tervvel (amely a hol és hogyan kérdésekre válaszol). A szerkezeti tervnek az Étv. 9. §-ának (2) bekezdése szerinti véleményezési eljárásához (előzetes véleményezés) a fejlesztési koncepciót is mellékelni kell - tájékoztatás céljából - az önkormányzatoknak. A településfejlesztési koncepció fogalma is pontosításra került, hogy egyértelművé váljon, hogy annak tartalma elsősorban nem műszaki, hanem gazdasági, szociálpolitikai és pénzügyi jellegű.

A 2. §-hoz

A hatályos Étv.-hez képest az új szabályozás egyrészt kiegészíti, pontosítja a miniszter építésügyi feladatait, másrészt meghatározza, hogy milyen terveket, melyik tervtanácshoz kell benyújtani és miként lehet a tervtanácsi állásfoglalásokat hatékonyabban érvényre juttatni az építésügyi hatósági engedélyezési eljárásokban.

A tervtanácsok jogállásának, feladatainak és hatáskörének megváltoztatásával nagyobb szerepet szán a törvény a szakmai kamaráknak az építészeti minőség és értékvédelem megőrzésében. A tervtanácsok vélemény-nyilvánításának szakértői szintre történő emelése és ily módon az építésügyi hatósági határozatokba történő beépítése egyrészt az építésügyi hatósági döntéshozatalt hivatott elősegíteni, másrészt szakmai, minőségi garancia lehet az építészeti-műszaki tervdokumentációk tartalmára vonatkozóan.

A 3. §-hoz

A § új bekezdése a víz(gyűjtő)gazdálkodási előírásokkal való összhangot teremti meg. Minden terület rendelkezik a területen lévő növénytársulások révén valamekkora biológiai aktivitás értékkel, amely jelentős mértékben hozzájárul a környezet ökológiájához. A fenntartható fejlődés, az egészséges környezet érdekében szükséges annak előírása, hogy amennyiben egy területet az eddigitől eltérően másként kívánnak felhasználni, akkor azt csak úgy lehessen, hogy az a terület eredeti biológiai aktivitás értékét nem csökkentheti.

A területekkel való takarékos bánás és a települések szétterülésének fékezése érdekében szükséges bevezetni ezen előírást, amely egyidejűleg jól szolgálja a műszaki infrastruktúrával ellátott, már igénybevett területek hasznosulását, valamint jobb, gazdaságosabb kihasználtságát.

A zöld gyűrű - vagy nemzetközileg ismert angol kifejezésével „greenbelt”,- léte elemi érdeke minden nagyobb (20 000 fő felettilakosú) településnek. A települési önkormányzatok egyenlőségéből és szolidaritási igényéből fakad az a követelmény, hogy ezt mindenki saját területén biztosítsa a jövőben (értelemszerűen ott, ahol ez még lehetséges), és ne települjön túlzottan a szomszédos település vonzó adottságaira. A zöld gyűrűk létesítése nem jelent többlet kiadást az önkormányzatoknak, hiszen a törvény csupán azt írja elő, hogy bizonyos területeket meg kell hagyni a jelenlegi beépítésre nem szánt területfelhasználási állapotában: mezőgazdasági, erdőgazdasági, közlekedési vagy vízügyi területként.

A 4. §-hoz

A településszerkezeti tervet, a helyi építési szabályzatot, a szabályozási tervet véleményeztetni kell az Étv. 9. §-a előírásai szerinti véleményezési eljárásban. Az Étv. 1997-ben elfogadott (eredeti) rendelkezése az elkészített településrendezési eszközök véleményezésre 45 napos határidőt állapított meg. A törvény 1999-ben történt módosítása ezt az időtartamot 21 napra lecsökkentette. Az azóta eltelt idő tapasztalatai azt bizonyítják, hogy a véleményezésre adott csökkentett időtartam a kellően alapos vélemények elkészítésére kevés, ezért célszerű és szükséges a véleményezésre nyitva álló időtartam megemelése. Különösen méltánytalan helyzetbe kerülnek a települési önkormányzatok, amikor a szomszédos települések településszerkezeti tervéről kell három hét alatt megalapozott véleményt nyilvánítaniuk. Indokolt kiterjeszteni az előkészítés szabályait a településfejlesztési koncepcióra is, hogy a leginkább érintett lakosság, a társadalmi és érdekképviseleti szervek már e fázisban szabályozott módon elmondhassák észrevételeiket, és alakítói lehessenek településük jövőjének.

A közigazgatási hivatal vezetője törvényességi ellenőrzési jogkörének ellátását könnyíti meg az, hogy a településrendezési tervet, illetve a helyi építési szabályzatot elfogadó önkormányzati rendelet esetén pontosításra kerül a megküldendő dokumentumok köre. Az eddigi gyakorlat megváltoztatását célozza az az előírás, hogy a törvényességi ellenőrzés körében a közigazgatási hivatal nem csupán az eljárási, de az anyagi jogi szabályok betartását is vizsgálja.

Az 5-7. §-hoz

A módosítások az egységes jogalkalmazás, értelmezés érdekében szükséges szövegpontosítások. A kiegészítő, részletező előírások a tervezők számára adnak eligazítást, a tervek megalapozottságát erősítik és a közigazgatási hivatal vezetőjének a törvényességi ellenőrzéshez biztosítanak támpontokat.

A 8. §-hoz

A településrendezési feladatok megvalósítását biztosító sajátos jogintézmények bővülnek a „településrendezési szerződés”-sel, amely egy, eddig a gyakorlati életben teljesen szabályozatlanul alkalmazott lehetőség törvényes kereteit adja meg az önkormányzatok számára.

A 9. §-hoz

Az Étv. 18. § (2) bekezdése rendelkezik arról, hogy abban az esetben, ha egy területre nincs érvényes helyi építési szabályzat, szabályozási terv, vagy ha vannak, de azok a korábbi előírások szerint készültek és nem szabályoznak a jelenlegi előírások szerint teljes körűen, akkor az építés iránti kérelmeket az illeszkedési szabály alapján kell elbírálni. Az országos településrendezési és építési követelményekről szóló 253/1997. (XII. 20.) Korm. rendelet (OTÉK) 2002. évi módosítása lehetőséget teremtett az önkormányzatok számára, hogy egyes, kialakult - már beépült - területeken csak olyan beépítési előírásokat kössenek meg, amelyekben valamilyen változtatást akarnak. Ilyen esetben a beépítés többi - nem szabályozott - feltételére vonatkozóan az illeszkedési szabály lép életbe. A törvény említett előírása jelenleg azonban ezt a lehetőséget csak a korábbi előírások szerint készült helyi építési szabályzat, szabályozási terv esetére szűkíti le, és nem általánosan teszi lehetővé.

A 10-14. §-hoz

A módosítások az egységes jogalkalmazás, értelmezés érdekében szükséges szövegpontosítások. A kiegészítő, részletező előírások a tervek megalapozottságát erősítik és a közigazgatási hivatal vezetőjének a törvényességi ellenőrzéshez biztosítanak támpontokat.

A 15. §-hoz

Az Étv. tartalmazza a településrendezéssel kapcsolatos kártalanításra vonatkozó rendelkezéseket. A rendelkezések alkalmazása során tapasztalt bizonytalanságok tisztázása érdekében néhány helyen a törvény rendelkezéseinek pontosítása, kiegészítése szükséges. Az eljárást az ügyek gyorsabb lezárása érdekében egyfokúvá kell tenni, a kisajátítási eljáráshoz hasonlóan.

A 16. §-hoz

A törvény új sajátos jogintézmény alkalmazási lehetőségét vezeti be, a településrendezési szerződést. A gyakorlatban eddig is alkalmazott, de nem szabályozott eljárásban az önkormányzatok településfejlesztési lehetőségeit növeli, ha a beruházókkal megállapodást köthetnek. A fejlesztők számára is fontos, hogy az önkormányzatok csak a konkrét fejlesztéshez kapcsolódó ellentételezéseket kérhessék, hiszen a településrendezés és -fejlesztés során mindenkor a közérdek és a jogos magánérdek kiegyensúlyozott harmóniája a cél.

A 17. §-hoz

A jogszabályhely az építészeti-műszaki tervdokumentációk által kielégítendő követelményrendszer kiegészítése a katasztrófavédelem követelményeivel, valamint a terület geológiai, hidrológiai és szeizmológiai sajátosságainak való megfeleléssel, továbbá az építmény kialakítása során betartandó településképi, építészeti, stb. követelményeket fogalmazza meg.

A 18. §-hoz

Az építészeti-műszaki tervezői és szakértői szakmagyakorlási jogosultság feltételeit és az ezt érvényre juttató hatósági rendszert határozza meg a szabályozás.

A 19. §-hoz

A hatályos Étv. a tervező- a Ptk.-t általános felelősségi szabályain túlmutató - felelősségét szakmai szempontok alapján túlságosan tömörítve, a gyakorlatban nehezen értelmezhetően tartalmazza, ezért kiegészítésre, pontosítására van szükség. A szakértő és a tervellenőr felelőssége eddig az Étv.-ben szabályozatlan maradt, ezért ennek pótlására volt szükség. A nagyobb beruházások megvalósítása során egyre inkább elterjed a szakági tervező (altervező) alkalmazása, ezért azok feladatait, felelősségét törvényi szinten is meg kell fogalmazni.

A 20. §-hoz

A rendelkezés egyrészt az elvi engedélyezés lehetőségeit pontosítja, másrészt az építésügyi hatósági engedélyezés meglévő feltételrendszerét egészíti ki.

A 21-22. §-hoz

A kivitelezés megkezdéséhez szükséges feltételrendszer összefoglalása, amelyben új elemként bevezetésre kerül a kiviteli tervek ellenőrzése is, különös tekintettel a 31. § (2) bekezdésben meghatározott követelményekre.

A 23-24. §-hoz

Régi szabályozási hiányt pótol a kivitelezés résztvevőinek, köztük az építtető teljeskörű felelősségének szabályozása az építési beruházásban. Annak ellenére, hogy az építtető az „ügy” gazdája, az építési beruházás elindítója, finanszírozója és lebonyolítója, mindeddig a beruházással kapcsolatos feladatai, jogai és kötelességei, illetve felelőssége nem került megfelelő szabályozásra.

Ezen felelőssége nem csökken azáltal, hogy az építési tevékenységgel kapcsolatos egyes feladatait másra ruházza át (például építési engedély megkérése), vagy ellenőrzési feladatait megbízottja útján (műszaki ellenőr) gyakorolja. Felelőssége kiterjed az építési cél meghatározására, a beruházás jogszerűségére, annak műszaki ésszerűségére is.

A 25-26. §-hoz

Az építésfelügyeleti feladatokat ellátó meglévő szervezetet alakítja át a rendelkezés. A megoldás nem oldja fel teljeskörűen a problémákat, de elsőlépcsőben megoldja azt, hogy a különböző szintű feladatellátások (másodfokú építésügyi hatósági és elsőfokú építésfelügyeleti) ne azonos szervezeti keretek között folyjanak (Ket. összeférhetetlenségi szabályok!).

Az építésfelügyeleti hatóság által kiszabható bírságra is tartalmaz szabályokat a rendelkezés, amely az eddigi szabályozást egészíti ki.

A 27. §-hoz

Az épített környezet alakításának és védelmének pénzügyi eszközökkel történő támogatását új alapokra szükséges helyezni. A bevételek különösen a törvényben meghatározott építésügyi célokkal összefüggésben használhatók fel.

A 28. §-hoz

A törvény - összhangban a 25. §-ban meghatározottakkal - kimondja, hogy az építésügyi hatósági feladatok ellátása állami feladat. Ennek megfelelően alakítja át első lépcsőben a hatósági rendszert.

Mind az elsőfokú, mind pedig a másodfokú építésügyi- és építésfelügyeleti hatósági feladatokat ellátó köztisztviselőknek törvényben meghatározott szakmai feltételekkel kell rendelkezniük.

A 29. §-hoz

A tervtanács véleménye figyelembe vételének nagyobb teret enged a szabályozás azáltal, hogy az engedély megadását az építésügyi hatóság nem csupán megtagadhatja, de azt feltételekhez is kötheti.

A 30. §-hoz

Az épített környezet iránti igényesség javítása érdekében előrelépés szükséges a társadalom környezeti- és vizuális felkészítésében, amelynek célszerűen már a közoktatásban is meg kell jelennie. A törvénymódosítás régi hiányt pótol az építésügyi szakma résztvevőinek elismerése terén is.

A 31. §-hoz

A hatályos Étv. felhatalmazásainak körét pontosítani és szükségszerűen bővíteni szükséges. Tekintettel arra, hogy az Étv. ezen részének többszöri módosítása következtében a szabályozás kissé szövevényessé vált, ezért jogtechnikai szempontból - a koherenciazavar kiküszöbölése érdekében - a jogszabályhely egységes megjelenítését célozta meg a törvény.

-----STARTING---POINT---VEGE---

A 32-36. §-hoz

A törvénymódosítás hatálybalépésére, az Étv. egyes rendelkezéseinek hatályon kívül helyezésére, illetve kisebb módosításaira, valamint a törvénymódosítással szükségessé vált más törvényeket módosítanak a rendelkezések.