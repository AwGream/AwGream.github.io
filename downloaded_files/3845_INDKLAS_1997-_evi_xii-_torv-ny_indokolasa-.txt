1997. évi XII. törvény indokolása.

a bányászatról szóló 1993. évi XLVIII. törvény módosításáról és kiegészítéséről

-----STARTING---POINT---ALTALANOS--- 

A szakmai törvények közül a bányászatról szóló 1993. évi XLVIII. törvényt (a továbbiakban: Bt.) az Országgyűlés az 1993. április 20-i ülésnapján fogadta el.

Az azóta eltelt mintegy 3,5 év alatt jelentősen megváltozott a közgazdasági környezet, számos, a bányatörvénnyel közvetlenül, vagy közvetve kapcsolatban lévő jogszabály, vagy jogszabály-módosítás jelent meg.

Ugyanezen időszak tapasztalatai rámutattak néhány jogtechnikai, jogalkalmazási problémára is, mint pl:

- az államot megillető bányajáradék bevételére vonatkozó garanciák hiánya,

- néhány esetben az engedély nélküli bányászati tevékenység megszüntetési, szankcionálási lehetőségének hiányosságai,

- az önkormányzatok bányászati érdekeltségének hiánya.

Az egyes módosításokhoz fűzött részletes indokolásokon túl e hiányosságok, valamint a jogharmonizáció biztosításának igénye, de a módosítandó törvényen belüli összhang megteremtésére való törekvés is indokolják a törvénymódosítás szükségességét.

-----STARTING---POINT---RESZLETES---

Az 1. §-hoz

A módosítással meg kell teremteni az összhangot a Bt. 44. § (1) bekezdés b) pontja és a törvény tárgyi hatálya között. Ez különösen azért is indokolt, mert a törvény jelenleg hatályos 1. § (1) bekezdés e) pontjából úgy tűnik, mintha e pont hatálya alá a föld alatti tárolótérségek, mint létesítmények tartoznának, holott a létesítmény az építésügyi törvény hatálya alá tartozik, a Bt. csak e térségek létrehozását célzó tevékenységek hatósági felügyeletét bízza a bányafelügyeletre.

A 2. §-hoz

A módosítási teljes mértékben kizárja az engedély nélküli bányászatra lehetőséget adó helyzeteket, ugyanakkor érvényesíti a törvénynek azon rendelkezéseit, mely szerint a felsorolt tevékenységek nem tartoznak e törvény tárgyi hatálya alá.

A 3. §-hoz

A pontosítás egyrészt a törvény 1. § (1) bekezdés f) pontjával való összhang megteremtését biztosítja, hasonló módon a 20. § (4) bekezdés módosításával is szinkronba kerül.

A 4. §-hoz

Állandó értelmezési és jogalkalmazási vitára ad okot a „talaj felszínének megbontásával nem járó” definíció alkalmazása, ezért a módosítás általában az engedélyköteles módszerekkel történő kutatást vonja ki az előkutatás alól, a továbbiakat pedig az ingatlan tulajdonosával kötött megállapodásra bízza.

A jelenlegi szabályozás nem biztosít intézkedési lehetőséget a bányafelügyelet részére abban az esetben, ha a bejelentés alapján az állapítja meg, hogy az előkutatással érintett terület zárt terület, vagy arra már más érvényes kutatási engedéllyel rendelkezik, illetve az alkalmazni kívánt kutatási módszerek meghaladják a bejelentés alapján végezhető előkutatás mértékét.

Az 5. §-hoz

Azért indokolt és a kizárólagos koncesszió alól kivonni ezt a tevékenységet, mert műszakilag lehetetlen művelés alatt álló kőolaj és földgáz előfordulásban más vállalkozó részére a tárolást koncesszióba adni.

A törvény nem rendezi az állam e célra alapított, többségi tulajdonában lévő gazdálkodó szervezetek elvi jogosultságával összefüggésben azt, hogy a bányászati tevékenységet milyen engedély alapján gyakorolhatják, továbbá azt, hogy a kiadott engedély alapján végzett tevékenységet meddig gyakorolhatja. ennek deklarálása szükséges.

Egyidejűleg hosszabb időtartamban folyhat a bányászati tevékenység a privatizáció következtében ugyanannál a gazdálkodó szervezetnél hatósági engedély és koncesszió alapján. Szükséges annak törvényi deklarálása, hogy a kizárólagos állami tulajdon hasznosításának eltérő módjai nem teremtenek eltérő feltételeket.

A 6. §-hoz

A hatósági engedély alapján gyakorolt bányászati jogok átruházását jelenleg a Bt. Vhr. 12. § (5) bekezdése teszi lehetővé. A jogok megszerzése, átruházása és megvonása törvényi szintű szabályozást indokol.

A 7. §-hoz

Tekintettel a tevékenység jellegére, továbbá arra, hogy a törvény szerint e tevékenység is bányászati tevékenység, amit azonban nem a bányafelügyelet, hanem a vízügyi hatóság engedélyez, ezért a módosításban felsoroltakon túlmenően nem is indokolt a bányászatra előírt további szigorú szabályok alkalmazása (pl. bányatelek megállapítás, műszaki üzemi terv, felelős műszaki vezető).

A 8. §-hoz

Indokolatlan, hogy a törvény alapján (pl. a CH esetében) az állam olyan területeket is zárt minősítés alatt tartson, amelyeken az ásványi nyersanyag előfordulás még csak nem is valószínűsíthető. Ezen túlmenően azonban ásványvagyon-gazdálkodási szempontok is indokolhatják a zárt minősítés rendszeres felülvizsgálatát. Ennek lehetőségét a hatályos szabályozás nem tartalmazza.

A 9. §-hoz

A gyakorlatban előfordul, hogy a koncessziós szerződés aláírója nem azonos a koncesszió jogosultjával annak következtében, hogy mást bízott meg a szerződés aláírásával. A törvény 12. § (2) bekezdése alapján indokolt a koncesszió nyertesének egységes megnevezése, összhangban a törvény más §-aiban (pl. 15. §) használt megnevezéssel.

A 10. §-hoz

Jogtechnikai módosítás a törvény szerint megoldás, mert a szénhidrogének szállítása és tárolása a koncessziós szabályozás tárgya, az utalásban szereplő létesítés és üzemben tartás a törvény szerint is bányászati tevékenységnek minősül, ezért arról a szállítás és tárolás körében külön rendelkezni nem kell.

A 11. §-hoz

A törvény egyértelművé kívánja tenni a bányajáradék fizetésére kötelezettek körét. A jelenlegi szabályozás a bányavállalkozót nevesíti, mint a fizetési kötelezettség egyedüli címzettjét. E szabály alkalmazása azonban problémát vet fel, ha a fizetési kötelezettséget pl. a bányászati tevékenységet egyáltalán nem folytató kertészeti kft-re, vagy a jogosulatlanul bányászati tevékenységet folytatóra kell megállapítani, aki a törvény fogalom-meghatározása szerint nem minősül bányavállalkozónak.

A bekezdés c) pontjából a geotermikus energia kivételét - a következő bekezdés módosításához tett indokláson túlmenően az is - indokolja, hogy a geotermikus energiára nem értelmezhető a (2) bekezdés hatályos felvezető szövege. A foglalkoztatáshoz fűződő közérdek indokolja, hogy a bányajáradék miatt ne növekedjen a munkanélküli bányászok száma.

A növelt hatékonyságú művelési eljárások alkalmazásba vétele hazai viszonyok között indokolt, ennek közgazdasági megítélése a kőolaj és a kísérő földgáz esetében azonosan történhet. foglalkoztatás politikai okok miatti bányajáradék csökkentés esetén többlet eredményként az országhatáron belül lévő nyersanyag hozzáférési biztonsága is előnyt jelent. ez az előny társadalmi állami szinten jelenik meg, melyet ebben az esetben pénzzel nem kell ellentételezni. A kitermelt többlet bányajáradék fizetése alóli mentessége a bányabezárás idején egy olyan minimális társadalmi támogatottság, amelynek előnyei a környezet védelme és a munkaerő foglalkoztatása szempontjából jelentősek, ugyanakkor az állami bevétel elmaradása minimális. A megoldás elősegíti a nemzetközi gyakorlat átvételét.

A módosítás a bányajáradék számítása körében alacsonyabb hierarchiájú jogszabályokban lévő elvek törvényi szintre emelését tartalmazza, amely a bányavállalkozó számára fokozott biztonságot nyújt a hazai kutatás választása esetére, és ez utóbbira ösztönöz is.

Környezetvédelmi szempontból különös érdek fűződik ahhoz, hogy a geotermikus energia energetikai célú hasznosítása során a felesleges hőterhelések megszűnjenek. A javasolt módosítás ezt a célt is szolgálja, valamint azt, hogy az energiapazarlás csökkentésében legyen érdekelt a kitermelést végző.

Ezzel a fogalmazással megszűnik a Bt. azon hibája, hogy a kitermelt ásványi nyersanyag értékének többszörösét írja elő bányajáradék fizetési kötelezettségként.

A módosítás beépítése a Bt-be egyrészt kizárná egyéb értékszámítási módszer alkalmazásának lehetőségét, másrészt az általános megfogalmazás miatt továbbra is szükségessé tenné a miniszteri szintű szabályozást. A módosítás viszont nem ad a miniszternek felhatalmazást e tárgykörben rendeletalkotásra.

A bányajáradék összegének 10%-a a jövőben a Központi Környezetvédelmi Alapot illeti meg. A közérdek szempontjából lényeges táj- és környezetvédelmi problémák megoldására (államot terhelő bányabezárások, felhagyott földtani kutatófúrások felszámolása stb.) valamint a vállalkozási szférába nem adható, az országos ásványvagyon prognózisához nélkülözhetetlen földtani előkutatások finanszírozására csak a módosítás elfogadásával nyílik lehetőség: Méltányolandó módon meg kell teremteni a településeknek a bányászattal kapcsolatos közvetlen érdekeltségét is. Ellenkező esetben az önkormányzatok még az állam számára kívánatos és hasznos bányavállalkozásokat is ellehetetlenítik.

A 12. §-hoz

Nem szükséges a műszaki üzemi tervet az engedélyezési eljárásban külön is nevesíteni, mert a kutatás engedélyezése és tényleges megkezdése el is különül egymástól. Miután a Bt. Vhr. 6. § (5) bekezdése a kutatás megkezdését jóváhagyott műszaki üzemi tervhez köti, amely szabályt indokolt - különös tekintettel a természet- és környezetvédelemmel összefüggő új szabályozásra is - törvényi szintre emelni. Ezt a megoldást adja a kiegészítés.

A jelenlegi szabályozás alkotmányossági problémát is felvet amiatt, hogy a koncesszió jogosultjára a törvény szigorúbb feltételeket állapít meg mint a tevékenységet hatósági engedély alapján végzőkre. A szabályozás emellett pontatlan, így jogvitára adhat lehetőséget.

A módosítás a jelenlegi szabályozás kijátszására irányuló gyakorlatot szándékozik megszüntetni. A szabályozás a jövőben nem tenné lehetővé azt, hogy a bányavállalkozó az ásványi nyersanyag szempontjából nyílt minősítésű területre kért kutatási engedély alapján, a „bukkanás” szabályainak alkalmazásával - koncesszió nélkül hozzáférhessen a zárt minősítésű ásványi nyersanyaghoz.

A 13. §-hoz

A bányavállalkozó által szolgáltatott adatok kezelésére egységes követelményt indokolt megállapítani függetlenül attól, hogy azt a koncesszió jogosultja vagy hatósági engedély alapján bányászati tevékenységet végző bányavállalkozó szolgáltatja.

Az ásványvagyon-gazdálkodással és az állami nyersanyag vagyon nyilvántartásával összefüggő közérdek indokolja, hogy arra illetékes állami szerv közvetlen ellenőrzési jogot kapjon a törvény alapján szolgáltatott adatok valódiságának ellenőrzésére.

A 14. §-hoz

A bányatelek megállapítása a bányatelken lévő ásványi nyersanyag kitermelésére a bányavállalkozó kizárólagos jogát biztosítja. Ásványvagyon-gazdálkodási szempontból is indokolt, hogy a lelőhely ipari vagyonának meglétét és a kitermelés feltételeit a bányavállalkozó kutatási adatokkal igazolja.

Az Alkotmánybíróság 1995-ben hatályon kívül helyezte a Bt. 26. § (8) bekezdését, amely garanciát biztosított a bányavállalkozások részére arra, hogy a bányatelekben lekötött ásványi nyersanyag-vagyon kitermelését utólagos védetté nyilvánítással ne akadályozzák meg. Indokolt, hogy ilyen esetekben a bányavállalkozó kárát térítse meg az, akinek érdekében az utólagos védetté nyilvánítás történt. Ellenkező esetben súlyos érdeksérelem éri, és teljes mértékben kiszolgáltatott helyzetbe kerül valamennyi bányavállalkozás (pl. az is, aki az Állammal koncessziót kötött). A törvényi szabályozásnak lehetővé kell tenni azt is, hogy a bányavállalkozó többletkártalanítási igényét bírói úton érvényesíthesse.

A 15. §-hoz

Az ásványvagyon-gazdálkodás részletes követelményeiről jelenleg jogszabály nem rendelkezik. A bányászat vállalkozási alapokra helyezése különösen indokolja, hogy a bányavállalkozók rablógazdálkodással ne károsítsák az állam ásványi nyersanyag-vagyonát. A szabályozás hiánya miatt jelenleg nincs lehetőség az indokolatlan ásványvagyon visszahagyások, valamint a nagy ásványi nyersanyagveszteségek elleni fellépésre. ezért indokolt a miniszter törvényi felhatalmazása a jogszabály kiadására.

A 16. §-hoz

Egyidejűleg hosszabb időtartamban folyhat a bányászati tevékenység a privatizáció következtében ugyanannál a gazdálkodó szervezetnél hatósági engedély és koncesszió alapján. Szükséges annak törvényi deklarálása, hogy a kizárólagos állami tulajdon hasznosításának eltérő módjai nem teremtenek eltérő feltételeket.

A felszámolás vagy végelszámolás megindításáról a bányafelügyeletnek annak érdekében indokolt tudomást szereznie, hogy a szünetelés idejére esetleg megállapított és az államot megillető bányajáradék-tartozás, továbbá a tájrendezési és a bányakár kötelezettségek érvényesítése iránt intézkedhessen.

A 17. §-hoz

Pontosításra irányul a módosítás, mert a fő-bányaveszélyek között szakmailag nem értelmezhető a szilárdásvány bányászatban a kőzetomlás külön minősítése, a porveszély szakmailag elfogadott megnevezése pedig porártalom.

A 18. §-hoz

A Bt. 1. § (5) bekezdéséhez kapcsolódó módosítással összhangban indokolt, hogy a törvény tárgyi hatálya alá nem tartozó tevékenységek esetében annak a vonatkozó külön jogszabályoktól eltérő gyakorlása jogosulatlan bányászati tevékenységnek minősüljön. A módosítás lehetőséget teremt az illegális bányászati tevékenységet folytatók szankcionálására.

Jogalkalmazási és értelmezési problémát vet fel a „szabálytalan” bányászati tevékenység fogalma. Hasonlóan az is több jogvitát okozott, hogy a jelenlegi szabályozás szerint az államot megillető bányajáradékkal kapcsolatos, a bányavállalkozó terhelő kötelezettségek megszegése a szabálytalanul végzett bányászati tevékenység fogalomkörébe vonható-e. Az államigazgatási eljárás keretében kiszabható max. 10.000.- Ft összegű végrehajtási bírságon kívül más jogi eszköz nem áll rendelkezésre az esetenként több millió forint bányajáradék megfizetését elmulasztó bányavállalkozó szankcionálására, amivel az államnak jelentős kárt okoz. A bányajáradék és a bírság megfizetésének kikényszerítése jogi eszközök nélkül nem lehetséges.

A javasolt módosítás és kiegészítés a kérdést egyértelműen rendezné.

A 19. §-hoz

A módosított § megszünteti a törvény tárgyi hatályára való visszautalást, amely nagyon sok értelmezési és hatásköri gondot jelent. A jelenlegi szabályozás alapján pl. a metróépítést a bányafelügyeletnek kellene engedélyezni. Nyilvánvaló, hogy a jogalkotási szándék ettől távol volt, de a visszautalás mindenképpen zavart okoz.

A bányatelek és a műszaki üzemi terv megállapításának összetett szakmai (térképészeti, bányaműszaki, ásványvagyon-gazdálkodási) és eljárási (helyszíni tárgyalás, érdekegyeztetés stb.) kérdései nem teszik lehetővé az eljárás 30 napon belüli befejezését, tekintettel, hogy ugyan ezen eljárásokban az 1995. évi LIII. törvény 92. § (2) bekezdés a környezetvédelmi hatóság szakhatósági közreműködésére 30 napot tesz lehetővé.

A 20. §-hoz

A külön jogszabály szerint végezhető - a Bt. tárgyi hatálya alá nem tartozó - tevékenységek engedélyezési eljárásában a bányahatóság szakhatósági közreműködését azért indokolt megállapítani, mert e tevékenységek érintik az ásványi nyersanyagvagyont.

A 21. §-hoz

A területi államigazgatási szervek tervezett reformjával összhangban, a módosítás alapján a föld alatti térségek engedélyezésével kapcsolatos feladatok az általános építéshatóság hatáskörébe kerülnének, a létesítés bányászati technológiája miatt ugyanakkor a bányafelügyelet szakhatósági közreműködését indokolt megállapítani.

A 22. §-hoz

A MGSZ javaslata szerint egyértelműen rögzíteni kell, hogy a Bt. tárgyi hatálya alá nem tartozó földtani ügyekben a MGSZ hatósági és szakhatósági hatáskörben jár el, és ellátja az állam földtani kutatási feladatait. Indokolt a Bt-ben elrendelni az állami ásványi nyersanyagvagyon hivatalos nyilvántartását, és - különösen a bank hitelekhez - az erről szóló igazolás kiadásának lehetőségét.

A 23. §-hoz

A törvény 49. § 4. d) pontjában meghatározott tevékenység nem bányászati tevékenység, nem vonatkoztathatók rá a bányászati tevékenység sajátos szabályai (pl. bányatelek megállapítása, műszaki üzemi terv készítése). Hasonlóan a geotermikus energiát vízjogi engedély alapján kitermelők sem végeznek bányászati tevékenységet. A törvény által alkalmazott jogtechnikai megoldás mely szerint valamennyi, a törvény hatálya alá tartozó tevékenységet végzőt bányavállalkozónak tekint, a jogosultságok és kötelezettségek oldaláról több gyakorlati problémát vetett fel. A javasolt módosítás egyrészt szűkíti a bányászati tevékenység fogalmát, ugyanakkor az 5. pont kiegészítésével biztosítja a szénhidrogén szállításával, valamint a vízjogi engedély alapján geotermikus energia kitermelésére, valamint a megszűnt bányák térségeinek hasznosítására jogosultak kötelezettségeinek érvényesítését is.

A 22. pont esetében a szállítóvezeték nem alkalmas a rendeltetésszerű használatra, ha funkciója betöltéséhez a feltételek nem biztosítottak, ezért azokat a tartozék kategóriából az alkotórész kategóriába kell sorolni. a távadat átvitel az adattovábbítást segítő technika, amely mint egyike a lehetséges megoldásoknak, tartozéknak minősül. A javasolt megoldás megteremti az összhangot a távközlésről szóló 1992. évi LXXII. törvénnyel.

A Bt. 25. §-a a bányavállalkozót, a Bt. Vhr. 1. §-a a felszíni kutatás bejelentőjét a tevékenység gyakorlása során megismert földtani adatok állam részére történő átadására kötelezi. A Bt. a földtani adat fogalmát nem a földtan tudományokban elfogadott, elvi értelemben, hanem kifejezetten az adatszolgáltatás szempontjából alkalmazza.

A 24-26. §-hoz

A bányászok kiemelten nehéz és veszélyes, sajátosan egyedi körülmények között végzett munkáját a világon mindenütt megkülönböztetett figyelem és megbecsülés övezi. Ezért e nehéz sorsot és munkát vállaló embereket mind anyagilag, mind erkölcsileg elismerésben kell részesíteni.

Összhangban a Bt. 9. § módosításával, biztosítani kell a koncesszióra alkalmas zárt területek rendszeres felülvizsgálatát és a változó gazdálkodási feltételek szerinti újra minősítését, valamint ezek hivatalos közzétételét.

-----STARTING---POINT---VEGE---

A 27. §-hoz

A Bt. hatálybalépését követően a kormányrendelet részletesen meghatározta a Magyar Geológiai Szolgálat feladat- és hatáskörét, továbbá a jelen törvényben a 22. § a Bt. 48. § új (3) bekezdéseként konkrétan nevesíti azt a két alapeljárást, amelyhez a Magyar Geológiai Szolgálat szakvéleménye szükséges.