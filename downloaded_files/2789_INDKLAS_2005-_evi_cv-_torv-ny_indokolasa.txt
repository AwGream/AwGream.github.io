2005. évi CV. törvény indokolása

a Bérgarancia Alapról szóló 1994. évi LXVI. törvény jogharmonizációs célú módosításáról, valamint a foglalkoztatás elősegítéséről és a munkanélküliek ellátásáról szóló 1991. évi IV. törvény módosításáról

-----STARTING---POINT---ALTALANOS--- 

Az Európai Parlament és a Tanács 2002. szeptember 23-i, a munkáltató fizetésképtelensége esetén a munkavállalók védelmére vonatkozó tagállami jogszabályok közelítéséről szóló 80/987/EGK tanácsi irányelv módosításáról szóló 2002/74/EK irányelve a jogbiztonság és az átláthatóság érdekében pontosítja a 80/987/EGK tanácsi irányelv hatályát, valamint egyes meghatározásait. Az irányelv-módosítás egyik célja, hogy a határozott idejű munkaszerződéssel, részmunkaidőben vagy munkaerő-kölcsönzés útján foglalkoztatott munkavállalókat ne zárják ki az irányelv hatálya alól. Az irányelv másik célja joghatósági szabályok megállapítása azon esetekre, amikor egy vállalkozás több tagállamban foglalkoztat munkavállalókat. A Bérgarancia Alapról szóló törvény a módosító irányelv rendelkezéseinek nagyrészt megfelel, így a jogharmonizációs kötelezettség csak néhány rendelkezés megalkotását teszi szükségessé.

A foglalkoztatás elősegítéséről és a munkanélküliek ellátásáról szóló 1991. év IV. törvény módosítására az egyes jogszabályok közötti összhang megteremtése érdekében van szükség. A módosítás megteremti az összhangot a foglalkoztatási törvénynek a vállalkozói járulék bevallására és befizetésére vonatkozó szabályai, valamint az adózás rendjéről szóló 2003. évi XCII. törvény rendelkezései között. A módosítással egyértelművé válik, hogy az álláskeresési segély folyósítását nem befolyásolja, ha az álláskereső alkalmi munkavállalói könyvvel munkát végez. Ezen túlmenően a módosítások pontosító rendelkezéseket is tartalmaznak.

-----STARTING---POINT---RESZLETES---

Az 1. §-hoz

Az irányelvnek való megfelelés céljából szükséges volt annak a meghatározása, hogy mely munkáltatók munkavállalóira terjed ki a törvény hatálya. Ennek kapcsán szükségessé vált a felszámolás és a gazdálkodó szervezet fogalmainak módosítása oly módon, hogy az EGT tagállamaiban székhellyel rendelkező, de Magyarországon is tevékenykedő, felszámolás alatt álló munkáltatók magyarországi munkavállalói is részesedjenek a magyar bérgarancia rendszer védelmében. A törvény 1. §-a (2) bekezdésének jogtechnikai okok miatt hatályon kívül helyezett c) pontja határozta meg, hogy a bérgarancia-támogatást a Munkaerőpiaci Alap bérgarancia alaprészéből kell nyújtani. Lényegében ugyanezt a rendelkezést tartalmazza az új (4) bekezdés.

A 2. §-hoz

Az irányelvvel összhangban a módosított 2. § a bérgarancia-eljárás tekintetében is bevezeti a nemzetközi magánjogban már régóta ismert „szokásos munkavégzési hely” fogalmát. A magyar bérgarancia rendszer védelme azon munkavállalókra terjed ki, akiknek szokásos munkavégzési helye Magyarországon található. Vitás esetben a munkaügyi központ, a felszámoló, vagy a munkavállaló kérelmére a munkaügyi bíróság tizenöt napon belül, nemperes eljárásban dönt arról, hogy a munkavállaló szokásos munkavégzési helye Magyarországon található-e.

A 3. §-hoz

A jogharmonizáció kapcsán szükséges volt annak a meghatározása, hogy kinek a kötelezettsége a törvény szerinti támogatás iráni kérelem benyújtása. A külföldi gazdálkodó szervezet felszámolása esetén ez a kötelezettség a külföldi gazdálkodó szervezet felszámolóját terheli, míg a külföldi gazdálkodó szervezet fióktelepe ellen Magyarországon indult felszámolási eljárás esetén a fenti kötelezettség a fióktelep munkavállalói tekintetében a fióktelep felszámolóját.

A 4. §-hoz

Miután a törvény főszabálya szerint a támogatást a gazdálkodó szervezet székhelye szerint illetékes munkaügyi központhoz kell benyújtani, szükség volt azon esetek rendezésére, amikor a gazdálkodó szervezet nem rendelkezik székhellyel Magyarországon. Így külföldi vállalkozás magyarországi fióktelepe esetén a fióktelep helye alapozza meg a munkaügyi központ illetékességét, míg egyéb esetekben a kérelem elbírálása a Fővárosi Munkaügyi Központ illetékességébe tartozik.

Az 5. §-hoz

A rendelkezés megalkotását a közigazgatási hatósági eljárás és szolgáltatás általános szabályairól szóló 2004. évi CXL. törvény 2005. november 1-i hatályba lépése tette szükségessé.

A 6. §-hoz

Pontosításra került a jogosulatlanul igénybe vett, illetve nem jogszerűen felhasznált támogatást terhelő kamatfizetési kötelezettségre vonatkozó szabály. A pontosított rendelkezés kimondja, hogy az ilyen támogatást a kérelem benyújtásának időpontjában hatályos jegybanki alapkamat kétszeresével megnövelt összegben kell visszafizetni.

A 7. §-hoz

Az állami pénzalap védelme érdekében a törvény egyértelműen előírja a Fővárosi Munkaügyi Központ hatáskörét a külföldi felszámoló felé kifizetett támogatás visszakövetelése tekintetében.

A 8. §-hoz

Egyrészt jogharmonizációs kötelezettségből fakad, másrészt a törvény alkalmazásának megkönnyítése a célja annak a rendelkezésnek, amely alapján a Fővárosi Munkaügyi Központ a külföldi bérgarancia-szervezet vagy a külföldi felszámoló megkeresésére tájékoztatást ad a magyar bérgarancia rendszer működéséről.

A 9. §-hoz

A jogszabályszerkesztésről szóló 12/1987. (XII. 29.) IM rendelet 2004. május 1-jétől hatályos szövege alapján a záró rendelkezések között már nem a Társulási Megállapodás, hanem az uniós tagságunk alapján kell megjeleníteni, hogy a jogszabály milyen európai uniós jogi aktusnak megfelelő előírást tartalmaz. Ennek megfelelően a Bat. vonatkozó paragrafusát az új előírásnak megfelelően szükséges módosítani, továbbá az kiegészül az Európai Parlament és a Tanács 2002. szeptember 23-i, a munkáltató fizetésképtelensége esetén a munkavállalók védelmére vonatkozó tagállami jogszabályok közelítéséről szóló 80/987/EGK tanácsi irányelv módosításáról szóló 2002/74/EK irányelvére történő utalással.

A 10-11. §-hoz

A 2005. évi LXX. törvény 2005. november 1-jei hatállyal átalakította a munkanélküli ellátó rendszert, a munkanélküli járadék helyett az álláskeresési járadékot és az álláskeresési segélyt vezette be. Az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény rendelkezik a munkanélküli járadékban részesülő személy alkalmi munkavállalói könyvvel történő foglalkoztatásáról. Ebben az esetben az általános szabályokkal ellentétben a munkanélküli járadék folyósítását nem kell megszüntetni, hanem azt az alkalmi munkavállalói könyvvel történő munkavégzés napjaira járó álláskeresési járadék összegével csökkentett összegben kell folyósítani. A törvény egyértelmű rendelkezést tartalmaz arra vonatkozóan, hogy az új szabályozás hatálybalépését követően az előbbi szabályt csak az álláskeresési járadék esetében kell alkalmazni, az álláskeresési segély összege az AM könyvvel történő munkavégzés esetén nem csökken. Ezzel egyidejűleg az álláskeresési járadék - alkalmi munkavállalói könyvvel való munkavégzés esetén történő - folyósításának szabályai átkerülnek az Flt-be.

A 12. §-hoz

A jelenlegi jogszabályi megfogalmazás a regionális képző központoknak a képzési keret terhére finanszírozható feladatellátását a „munkaerő-piaci képzésekre” szűkíti le. Ebből adódóan jogszerűen e körön kívüli képzésekben résztvevő, a munkaerőpiacon szintén hátrányos helyzetben lévő rétegek (pl. nem regisztrált munkanélküliek, a támogatott munkaerő-piaci képzésekből kimaradó, de szakképzetlen felnőttek) díjmentes képzését a regionális képző központok alapfeladatként nem láthatják el, illetve e feladat a képzési keretből nem finanszírozható. Tekintettel arra, hogy a regionális képző központok feladat- és finanszírozási rendszere átalakításának koncepciója szerint ezen intézményi körnek alapfeladatként a munkaerőpiacon hátrányos helyzetben lévő - külön jogszabályban meghatározandó - rétegek díjmentes képzését kell végeznie, szükséges a képzési keret terhére finanszírozható képzések körének - és ezáltal a díjmentes képzésekben részt vevő kedvezményezetti körnek - a bővítése. Mindezek indokolják a törvény vonatkozó részeiből a „munkaerő-piaci” szó elhagyását.

A 13. §-hoz

A 2005. évi LXXXV. törvény 2006. január 1-jei hatállyal módosította az adózás rendjéről szóló 2003. évi XCII. törvényt. A módosítás az egyéni vállalkozók számára a járulékok tekintetében az eddigi negyedévente történő bevallási és befizetési kötelezettség helyett 2006. január 1-jétől havi bevallási és befizetési kötelezettséget vezet be. Ez a rendelkezés érinti az Flt-nek a vállalkozói járulék befizetésére vonatkozó szabályait is. A törvény a két jogszabály közötti összhangot teremti meg.

A 14. §-hoz

A törvény 12. §-a és 14. §-a összefügg egymással, így az indokolás megegyezik a 12. §-hoz megadott indokolással.

A 15. §-hoz

A törvény 13. §-a és 15. §-a kapcsolódik egymáshoz, így e § indokolása megegyezik a 13. §-hoz  megfogalmazottakkal.

-----STARTING---POINT---VEGE---

A 16. §-hoz

A törvény 2005. október 8-án lép hatályba, tekintettel arra, hogy az irányelv rendelkezéseinek az Európai Unió tagállamai legkésőbb az említett időpontig kötelesek jogrendszerüket megfeleltetni. Eltérő hatálybalépési időpontot fogalmaz meg a törvény az 5. §, a 10-15. §, valamint az Flt. szövegét pontosító egyes rendelkezések vonatkozásában. A hatályba lépéssel egyidejűleg a módosított rendelkezések tekintetében szükséges a Bat-ot korábban módosító törvényi rendelkezések hatályon kívül helyezése.

A jogalkalmazás elősegítése érdekében szükséges tájékoztatót kiadni azon, az egyes EGT tagállamok joga szerinti eljárásokról, amelyeket a törvény felszámolási eljárásnak minősít.

A törvény az előzőekben ismertetett rendelkezéseken kívül még pontosító és hatályon kívül helyező szabályokat fogalmaz meg az Flt. tekintetében. Figyelemmel arra, hogy a munkanélküli ellátórendszert 2005. november 1-jétől az álláskeresők támogatási rendszere váltja fel, amely más rendszerben tartalmazza az álláskeresők munkahelykeresésre vonatkozó kötelezettségeit, ezért az Flt-nek az intenzív álláskeresés támogatására vonatkozó rendelkezését a törvény hatályon kívül helyezi.