1998. évi LXXI. törvény indokolása

az igazságszolgáltatással kapcsolatos egyes törvények módosításáról

-----STARTING---POINT---ALTALANOS--- 

A Kormány, mint a törvények végrehajtásáért felelős önálló hatalmi ág, felelősséggel tartozik az igazságszolgáltatás működőképességének biztosításáért.

A reform egyik célja a Legfelsőbb Bíróság mentesítése volt a jelenleg általa másodfokon elbírált ügyek intézése alól, azért hogy több figyelmet fordíthasson az egységes bírósági jogalkalmazási gyakorlat kialakítására. A négyszintű bíráskodási rendszer kialakításának végrehajtása azonban nem az eredeti elgondolásoknak megfelelően halad. A Fővárosi Ítélőtábla majdnem kizárólag az alacsonyabb szintű bíróságok bíráiból töltődik fel. Elvétve akad a pályázók között a Legfelsőbb Bíróságról átkerülő bíró. Így a Legfelsőbb Bíróság létszáma - a Kormány megítélése szerint - feladataihoz képest túlzottan nagy marad, míg az alacsonyabb szintű bíróságokon az ítélkezés személyi feltételei inkább romlani, mint javulni fognak.

Az ítélőtáblák felállítása vagy a felállítás elhalasztása nem a központi költségvetés teherbírásának kérdése. A Kormány szándékai szerint minden lehetséges eszközt biztosítani kell a bíróságok - így az ítélőtáblák - megfelelő működéséhez. A Kormány azonban nem látja biztosítottnak, hogy az egyes bíróságok, bírósági szintek létszám-, eszköz- és épület igénye megfelelően került-e felmérésre, illetőleg, hogy a rendelkezésre álló költségvetési eszközök felhasználása a szükségletekkel arányosan történik. Erre a Kormány köteles felhívni az Országgyűlés figyelmét akkor is, ha az Országos Igazságszolgáltatási Tanácsnak a bíróságok költségvetése meghatározása során széles jogköre van.

Az előzőekben kifejtettekre figyelemmel indokolt az ítélőtáblák felállításának oly módon való elhalasztása, hogy e jogintézmény bevezetése konkrét időpontjának meghatározására csak a tárgykörben benyújtott országgyűlési határozattal elrendelt felülvizsgálatot követően kerüljön sor.

A törvény szerint hatályon kívül kell helyezni az ítélőtáblák székhelyének és illetékességi területének megállapításáról szóló 1997. évi LXIX. törvényt, és módosítani kell a Polgári perrendtartásról szóló 1952. évi III. törvényt az ítélőtáblákkal kapcsolatos rendelkezésekkel kiegészítő 1997. évi LXXII. törvényt.

-----STARTING---POINT---RESZLETES---

Az 1. §-hoz

A Polgári perrendtartást módosító 1997. évi LXXII. törvény eredetileg is két lépcsőben kívánta megvalósítani az új jogintézmények hatálybalépését. Az eljárás gyorsítását szolgáló, illetve az ítélőtáblák felállításához szorosan nem kapcsolódó rendelkezések nagyobb része már 1998. január 1. napjával hatálybalépett. Vannak azonban e törvénynek további olyan rendelkezései is, amelyek nem függnek össze szorosan az ítélőtáblára vonatkozó szabályozással, hanem csak a kellő felkészülési idő biztosítása érdekében léptek volna 1999. január 1. napján hatályba. Ilyen rendelkezés pl. a munkaügyi perek elbírálására vonatkozó új szabályozás.

A törvény ezért ezeket az 1999. január 1. napján hatálybalépő rendelkezéseket elkülöníti azoktól, amelyek kifejezetten az ítélőtáblákra vonatkozó szabályok, amelyek tehát a táblabíráskodásra vonatkozó külön törvény megszületésével együtt léphetnek csak hatályba.

A 2-4. §-hoz

A 2-4. §-ban foglalt módosítások az átmeneti szabályok és a hatályon kívül helyezést tartalmazó rendelkezések tekintetében kívánják az említett elkülönítést végrehajtani. Pl. a Tv. 38. §-ában foglalt hatályon kívül helyező rendelkezések egy része elmarad, figyelemmel arra, hogy az azokhoz kapcsolódó új rendelkezések még nem lépnek hatályba 1999. január 1. napján.

Az 5. §-hoz

Az 5. § (2) bekezdésében foglalt módosításra azért van szükség, mivel a közigazgatási perekre irányadó új szabályozás bevezetése 1999. január 1-jén csak akkor történhet meg, ha ezekben az ügyekben megvalósul a megyei bíróság hatáskörének megállapítása. A Pp. hatásköri szabályainak külön törvénnyel hatálybalépő rendelkezései szerint a közigazgatási perek elbírálása a megyei bíróság hatáskörébe tartoznak, ugyanakkor a közigazgatási perekben érvényesülő új eljárási szabályok - kevés kivétellel - kizárják az ilyen ügyekben a döntés elleni fellebbezést, ugyanakkor teljes körűen megengedik a felülvizsgálati kérelem benyújtását, ha annak feltételei megvalósulnak.

Ez az ésszerű és már régóta kívánt eljárási rend 1999. január 1. napjával megvalósítható abban az esetben, ha a Pp. 23. § (1) bekezdését a törvény módosítja és a közigazgatási perek elbírálására a megyei bíróság hatáskörét mondja ki általános jelleggel. A hatáskörváltozásra vonatkozó rendelkezések teljes körűen azért nem léptethetők hatályba, mert a megyei bíróság hatáskörébe tartozó első fokú ügyekben másodfokon - az ítélőtáblák hiányában - a Legfelsőbb Bíróságnak kellene eljárni. Ez tovább növelné a Legfelsőbb Bíróság leterheltségét és ez az eljárások elhúzódásához vezetne. Közigazgatási perekben azonban a kifejtettek alapján az új szabályok szerint nincs helye fellebbezésnek, így ezek az ügyek a megyei bírósági hatáskör megállapítása esetében sem terhelnék a jelenleginél jobban a Legfelsőbb Bíróságot.

-----STARTING---POINT---VEGE---

A 6. §-hoz

A 6. § az ítélőtáblák felállításának elhalasztásához kapcsolódó hatályon kívül helyezéseket tartalmaz. Az illetéktörvény egyik §-a hatálybalépésének elhalasztására azért van szükség, mert az az ítélőtáblák előtti eljárás illetékét állapítja meg.