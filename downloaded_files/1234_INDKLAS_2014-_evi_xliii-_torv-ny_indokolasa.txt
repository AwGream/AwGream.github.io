2014. évi XLIII. törvény indokolása

a Magyarország Kormánya és az Európai Rendőrakadémia (CEPOL) közötti Székhely-megállapodás kihirdetéséről

Általános indokolás

A jelen törvény célja az Európai Rendőrakadémia (CEPOL) és Magyarország Kormánya közötti Székhely-megállapodás (a továbbiakban: Székhely-megállapodás) kihirdetése.

Az Európai Unió Tanácsának litván elnöksége a 2013. július 18-án megrendezett Bel- és Igazságügyi Miniszterek informális tanácskozásán jelezte, hogy a tagállamoknak haladéktalanul ideiglenes székhelyet kell találniuk az Európai Rendőrakadémia (CEPOL) számára, mivel a jelenlegi helyszínen 2014 márciusától nem biztosított az elhelyezése.

A CEPOL budapesti székhelyének elnyerésére Magyarország pályázatot nyújtott be az Európai Rendőr-akadémia (CEPOL) ideiglenes székhelyére vonatkozó magyar pályázat benyújtásáról és a székhelynek alkalmas épület felújítása érdekében a rendkívüli kormányzati intézkedésekre szolgáló tartalékból történő előirányzat-átcsoportosításról szóló 1730/2013. (X. 11.) Korm. határozatnak megfelelően. A Bel- és Igazságügyi Tanács 2013. október 8-i ülésén tartott szavazáson Magyarország nyerte meg a szükséges támogatást.

A belügyi célokra használt, értékesítésre kijelölt állami tulajdonú ingatlan elidegenítéséből származó bevételnek az Európai Rendőrakadémia (CEPOL) székhelyének létrehozására történő felhasználásáról szóló 1281/2014. (IV. 30.) Korm. határozat rendelkezett a CEPOL székhelyének Budapestre költöztetéséhez szükséges források biztosításáról.

A CEPOL székhelyének Budapestre költöztetéséhez szükséges uniós jogszabály, az Európai Rendőr-akadémia (CEPOL) létrehozásáról szóló 2005/681/IB tanácsi határozat módosításáról szóló, 2014. május 15-i 543/2014/EU európai parlamenti és tanácsi rendelet 2014. május 29-én lépett hatályba.

Az ingatlan használatával összefüggő kérdéseket, a két fél jogait és kötelezettségeit - hasonlóan az Európai Innovációs és Technológiai Intézet budapesti székhelyével kapcsolatban kötött megállapodáshoz - székhely-megállapodásban kell rögzíteni Magyarország és a CEPOL között. A székhely-megállapodás létrehozása a nemzetközi szerződésekkel kapcsolatos eljárásról szóló 2005. évi L. törvény 2. § a) pontja értelmében nemzetközi szerződésnek minősül.

A CEPOL és Magyarország közötti Székhely-megállapodás létrehozására az 56/2014. (VI. 24.) ME határozat adta meg a felhatalmazást.

A Székhely-megállapodás létrehozására a belügyminiszter által kijelölt szakértők és a CEPOL szakértői közösen dolgozták ki a Székhely-megállapodás szövegét, figyelembe véve az Európai Bizottság által az uniós ügynökségek székhely-megállapodásaira kidolgozott minta-megállapodás szövegét is.

Részletes indokolás

Az 1. §-hoz

A Székhely-megállapodás a nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdés b) pontja alapján az Országgyűlés feladat- és hatáskörébe tartozik, ezért kötelező hatályának elismerésére - a 7. § (1) bekezdés a) pontjára figyelemmel - az Országgyűlés adhat felhatalmazást.

A 2. §-hoz

A Székhely-megállapodást a 2005. évi L. törvény 9. § (1) bekezdése értelmében törvényben kell kihirdetni.

A 3. §-hoz

A Székhely-megállapodás 1. Cikke a Székhely-megállapodásban használt fogalmakat határozza meg.

A Székhely-megállapodás 2. Cikke kimondja, hogy a CEPOL jogi személyiséggel rendelkezik.

A 3. és 4. Cikkek szabályozzák a Magyarország által vállalt hozzájárulásokat a CEPOL székhelyének létesítéséhez.

Az 5−10. Cikkek rendelkeznek a CEPOL-t megillető mentességekről és sérthetetlenségekről. A 11−14. Cikkek a CEPOL igazgatóját, tisztviselőit, a kirendelt nemzeti szakértőket, ezek családtagjait, valamint a CEPOL látogatóit és Igazgatótanácsa tagjait megillető mentességeket és könnyítéseket állapítják meg.

A 15. Cikk a CEPOL igazgatójának, tisztviselőinek, valamint a kirendelt nemzeti szakértők családtagjainak a foglalkoztatására vonatkozóan állapítja meg az alkalmazandó eljárásokat.

A 16. és 17. Cikkek a mentességek korlátozását és a mentességekkel való visszaélést megakadályozó intézkedéseket sorolják fel.

A 18. Cikk mondja ki a CEPOL Igazgatója, tisztviselői, a kirendelt nemzeti szakértők, ezek családtagjai kapcsán a CEPOL részéről fennálló bejelentési kötelezettségeket.

A 19. Cikk rendelkezik a viták kezeléséről, míg a 20. Cikk zárja ki Magyarország felelősségét a CEPOL, vagy a CEPOL személyzete tetteiért vagy mulasztásaiért.

A 21. Cikk a hatályba léptető rendelkezéseket tartalmazza.

A 4. §-hoz

A Székhely-megállapodás 21. Cikk (1) bekezdése értelmében a Székhely-megállapodás az azt követő 10. napon lép hatályba, amely napon a Szerződő Felek diplomáciai úton értesítették egymást a Székhely-megállapodás hatálybalépéséhez szükséges belső jogi követelmények teljesüléséről.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a rendészetért felelős miniszter gondoskodik.

Az 5. §-hoz

A törvény 5. §-a mondja ki az Európai Unió jogának való megfelelést, mivel a Székhely-megállapodás az Európai Rendőr-akadémia (CEPOL) létrehozásáról szóló 2005/681/IB tanácsi határozat módosításáról szóló, 2014. május 15-i 543/2014/EU európai parlamenti és tanácsi rendelet végrehajtása érdekében került megalkotásra.