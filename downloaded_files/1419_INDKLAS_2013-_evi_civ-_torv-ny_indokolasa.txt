2013. évi CIV. törvény indokolása

egyrészről az Európai Unió és tagállamai, másrészről a Fülöp-szigeteki Köztársaság közötti partnerségi és együttműködési Keretmegállapodás kihirdetéséről

Általános indokolás

Az EU-Fülöp-szigeteki Partnerségi és Együttműködési Keretmegállapodás a maga nemében az Indonéziával 2009 novemberében megkötött Partnerségi és Együttműködési Keretmegállapodást követően az Európai Unió második Partnerségi és Együttműködési Keretmegállapodása a délkelet-ázsiai országokkal. A Keretmegállapodás az Európai Unió első kétoldalú egyezménye a Fülöp-szigetekkel, amely felváltja az eddig az együttműködés keretéül szolgáló, az Európai Gazdasági Közösség és a Délkelet-Ázsiai Nemzetek Szövetségének tagállamai között 1980-ban megkötött Együttműködési Megállapodást. A Keretmegállapodás olyan jogi érvényű kötelezettség vállalásokat - beleértve az emberi jogokra, a non-proliferációra, a terrorizmus elleni harcra, a Nemzetközi Büntetőbíróságra, a migrációra és az adózásra vonatkozó rendelkezéseket - tartalmaz, amelyek az Európai Unió külpolitikája szempontjából kiemelt jelentőséggel bírnak.

A Keretmegállapodás jelentősen bővíti a felek kölcsönös kötelezettségeit a gazdasági, a kereskedelmi, valamint a belügyi és igazságügyi együttműködés területein. Lehetőségeket biztosít az együttműködésre olyan területeken, mint a környezetvédelem, az éghajlatváltozás, az energiatermelés, a tudomány és technológia, a tengeri és a légi közlekedés. A Keretmegállapodás ugyancsak foglalkozik a pénzmosás, a terrorista személyek finanszírozásának, valamint a kábítószerek illegális terjesztésének, a szervezett bűnözésnek és a korrupciónak a kérdésével. Fontos része a fejlesztési együttműködés, amely első ízben helyez kilátásba szigorú intézkedéseket az Európai Unió pénzügyi érdekeinek védelme érdekében. A Keretmegállapodásnak fontos része a kereskedelmi együttműködéssel foglalkozó szakasz, amely arra hivatott, hogy az Európai Uniónak az ASEAN országok viszonylatában a szabadkereskedelmi megállapodás megkötését célzó politikájával összhangban elősegítse a szabadkereskedelmi megállapodás megkötését a Fülöp-szigetekkel.

Politikai értelemben az Európai Unió és a Fülöp-szigetek között megkötött Partnerségi és Együttműködési Keretmegállapodás fontos előrelépést jelent az Európai Unió délkelet-ázsiai befolyásának erősítése szempontjából az olyan kölcsönösen osztott egyetemes értékek alapján, mint a demokrácia és az emberi jogok. A Keretmegállapodás utat nyit két hasonlóan gondolkodó partner politikai, regionális és globális együttműködésének erősítéséhez. A Partnerségi és Együttműködési Keretmegállapodás végrehajtása mindkét fél számára praktikus előnyöket kínál, s alapul szolgál az Európai Unió tágabb értelemben vett politikai és gazdasági érdekeinek érvényesítéséhez. Mindez különösen fontos egy olyan térségben, amely hagyományosan Kína és az Egyesült Államok felé orientálódott.

A Keretmegállapodás legfőbb célja a politikai párbeszéd intézményes keretének, mint a gazdasági kapcsolatok kiteljesedésének alapvető feltételének a megteremtése. Ennek érdekében létrejön egy társulási vagy együttműködési tanács, mint a párbeszéd hivatalos fóruma.

A Keretmegállapodás rendelkezik az olyan általános elvekről, mint a demokrácia, a nemzetközi jog és az emberi jogok tisztelete. Külön rész szól az áruk mozgásáról, a társaságok letelepedésének, illetve a szolgáltatások nyújtásának szabályairól. A Keretmegállapodás kiterjed a gazdasági együttműködés részleteire, külön részletezve az egyes, a Keretmegállapodás szempontjából releváns közösségi politikákat. Ezt követik az intézményi, általános és záró rendelkezések.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára, valamint (3) bekezdésére, és 9. §-ára figyelemmel, az Keretmegállapodás kötelező hatályának elismerésére az Országgyűlés ad felhatalmazást, és törvénnyel kerül kihirdetésre.

A 2. §-hoz

A Keretmegállapodást - szövege végleges megállapítását követően - a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Keretmegállapodás 8 címből és 58 cikkből áll.

A Keretmegállapodás I. Címe (1-4. cikkek) lefekteti az együttműködés elveit és megerősíti a feleknek a demokratikus alapelvek az Emberi Jogok Univerzális Nyilatkozatában és az ENSZ Alapokmányában lefektetett elvek tiszteletben tartását, a jó kormányzás, a jogállam, a fenntartható fejlődés és a Millenniumi Fejlesztési Célok teljesítése melletti elkötelezettségüket. A felek rögzítik együttműködésük fő céljait a regionális és nemzetközi szervezetekben és a bilaterális kooperáció kereteiben.

A II. Cím (5-11. cikkek) előirányozza a politikai dialógust és az együttműködést a béke megőrzésében, a konfliktusok megelőzésében, az emberi jogok, a nemzetközi bűnözés elleni harc, a tömegpusztító fegyverek elterjedésének megelőzése, a kisméretű és könnyű fegyverek illegális kereskedelmének megakadályozása, a terrorizmus elleni harc és a közigazgatás területein.

A III. Cím (12-19. cikkek) meghatározza az együttműködés elveit és formáit a kereskedelem és a befektetések, az állat- és növény egészségügyi előírások, a kereskedelem útjában álló technikai akadályok lebontása, a vám- és kereskedelmi könnyítések, a beruházások, a versenypolitika, a szolgáltatások és a szellemi jogok védelme területén.

A IV. Cím (20-25. cikk) az igazságügyi és biztonsági együttműködésre vonatkozó rendelkezéseket tartalmazza, amelyek a törvénykezés, a kábítószerek illegális kereskedelme elleni harc, a nemzetközi terrorizmus finanszírozásának megakadályozása, a szervezett bűnözés és a korrupció elleni küzdelem, a személyi adatok védelme, a menekültek, belső migránsok védelme területén folytatandó kooperáció kérdéseit szabályozza.

Az V. Cím (26-27. cikkek) a migráció és fejlesztéspolitika kérdéseivel, a tengerészek élet- és munkakörülményeivel, az oktatási és képzési együttműködés kérdéseivel foglalkozik.

A VI. Cím (28-47. cikkek) az együttműködés további területeit és formáit taglalja: a gazdaság, a fejlesztés, a foglalkoztatás, a szociális ügyek, a gazdaságpolitikákról folytatott információ csere, a civil társadalom, a katasztrófa kockázatok kezelése, az energiatermelés, a környezetvédelem, a természeti források hasznosítása, a mezőgazdaság, a halászat, a vidékfejlesztés, a regionális együttműködés, az iparpolitikákról folytatott véleménycsere, a kis- és közepes vállaltok együttműködése, a közlekedés, a műszaki-tudományos együttműködés, az információs és kommunikációs technológia, az audiovizuális, eszközök, a média, a multimédia, a turisztika, a pénzügyi szolgáltatások, a jó kormányzás, az adórendszer, az egészségügy, az oktatás, a kultúra, a vallásközi párbeszéd és a statisztika ágazataiban.

A VII. Cím (48. cikk) az együttműködés intézményi kereteit határozza meg és Vegyes Bizottság felállításáról rendelkezik.

A VIII. Cím (49-58. cikkek) a záró rendelkezéseket tartalmazza. A szerződő felek megállapodnak, hogy kölcsönös egyetértés esetén a Keretmegállapodás a jövőben módosítható és kiegészíthető, a vitás ügyek elbírálása végett pedig a Vegyes Bizottsághoz fordulhatnak. Rendelkezik az együttműködéshez biztosítandó forrásokról az együttműködésben résztvevőknek biztosított könnyítésekről, a Megállapodás más egyezményekhez való viszonyáról, a kötelezettségek végrehajtásáról, az aláíró felek meghatározásáról, a Keretmegállapodás területi hatályáról, hatálybalépéséről, érvényességéről (5 év) és nyelvi példányokról.

A 4. §-hoz

Ez a törvény a kihirdetését követő napon lép hatályba. A Keretmegállapodás 57. cikk (1) bekezdése szerint a „megállapodás az azt követő hónap első napján lép hatályba, hogy az utolsó Fél értesíti a másikat az ehhez szükséges jogi eljárások befejezéséről”. Ennek oka, hogy a Keretmegállapodás kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. A Keretmegállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.