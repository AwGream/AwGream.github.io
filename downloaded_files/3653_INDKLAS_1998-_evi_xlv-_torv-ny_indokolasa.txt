1998. évi XLV. törvény indokolása

a Magyar Köztársaság kormánya, az Olasz Köztársaság kormánya és a szlovén köztársaság kormánya között többnemzetiségű szárazföldi kötelék létrehozásáról, Udinében, 1998. április 18-án aláírt egyezmény megerősítéséről és kihirdetéséről

ÁLTALÁNOS INDOKOLÁS

Tekintettel arra, hogy az elmúlt években jelentősen növekedett az európai államok békefenntartó és humanitárius tevékenységekben való részvételének igénye, a továbblépés és a gyakorlati együttműködés szélesítése érdekében döntés született egy háromoldalú, magyar-olasz-szlovén Többnemzetiségű Szárazföldi Kötelék (a továbbiakban: Kötelék) létrehozásáról.

RÉSZLETES INDOKOLÁS

Az 1-2. §-hoz

A törvény 1. §-a az Egyezmény megerősítését tartalmazza. A 2. § az Egyezményt - hivatalos magyar nyelvű szövege közlésével - kihirdeti.

Az Egyezmény 2. Cikkének 1. pontja alapján a Kötelék három, vagy többnemzetiségű keretek között kerülhet alkalmazásra, emellett a NYEU részére is rendelkezésre bocsátható, illetve a NATO keretein belül is alkalmazható ezen szervezetek eljárásaival összhangban. Alkalmazásra felkérést kaphat az ENSZ Biztonsági Tanácsától, az EBESZ-től vagy más elismert nemzetközi szervezettől is.

A Egyezmény meghatározza a Kötelék szervezeti és vezetési felépítését, rendelkezik arról, hogy a Kötelék munka- és műveleti nyelve az angol. A pénzügyi kérdések között rögzíti, hogy mindegyik fél viseli a Kötelék felállításához történő hozzájárulás saját költségeit, és a közös kiadásokat a Felek megosztják a ténylegesen felmerülő költségek alapján.

A Kötelék felállításával, ellátásával és működtetésével kapcsolatos költségek a tárca éves költségvetésében kerültek tervezésre. Az esetleges terven felüli kiadások fedezését a honvédelmi tárca saját költségvetéséből biztosítja.

A Kötelék magyar fél által biztosítandó állománya a Magyar Honvédség engedélyezett és rendszeresített állományából kerül kijelölésre, tehát a felállítás többlet létszámigényt nem eredményez.

A hadműveleti és más végrehajtási részleteket egy később aláírandó katonai megállapodás szabályozza.

A 3. §-hoz

A törvény 3. §-a az Egyezmény hatályba lépéséhez - a 10. Cikk 1. pontja szerint - szükséges, a felek belső joga által előírt feltétel teljesítésére utal.