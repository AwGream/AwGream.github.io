2018. évi XCVIII. törvény indokolása

az egyes közlekedési tárgyú törvények módosításáról

-----STARTING---POINT---ALTALANOS--- 

A törvény célja a közlekedési szakterületen szükségessé vált törvényi szintű módosítások átvezetése a hatályos szabályozáson. Az új előírások rögzítését a technikai fejlesztések, a kapcsolódó jogszabályokkal (így az általános közigazgatási rendtartásról szóló törvénnyel) való összhang megteremtése, az európai uniós jogharmonizáció végrehajtása, és a felmerült jogalkotási pontosítások igénye indokolja. A törvény egyebek mellett az autóbuszos személyszállítási piac eredményes és zavartalan működése, a tisztességes és hatékony piaci verseny fenntartásának elősegítése érdekében piacfelügyeleti tevékenységet vezet be.

A módosítás részét képezi így az általános közigazgatási rendtartásról szóló törvénnyel összefüggésben kiegészítő módosítások véghez vitele a felhatalmazó rendelkezések tekintetében, valamint a szakági törvényben foglalt légiközlekedési hatóság és katonai légügyi hatóság közigazgatási eljárásai tekintetében az eljárási határidők összehangolása, valamint a katonai légügyi hatóság eljárásai tekintetében a személyes adatok kezelésére vonatkozó rendelkezések bevezetése.

Jogalkalmazói visszajelzések alapján szükséges a repülőterek zajgátló védőövezeteinek kijelölése tekintetében a normaszöveg pontosítása, hogy a zajgátló védőövezetek kijelölése kizárólag azon repülőterek körére terjedjen ki, amelyek zajgátló védőövezetei nem terjednek túl a repülőtér területén. A módosítás csökkenti az egyébként minimális forgalommal rendelkező repülőterek anyagi terhét és maga a repülőtér nem jelent különösebb zajterhelést a környező települések lakosságára nézve.

Indokolt továbbá a szakági törvényi szintű szabályozásnak a 2018 szeptemberében hatályba lépett, az Európai Unió Repülésbiztonsági Ügynökségének létrehozásáról és a 2111/2005/EK, az 1008/2008/EK, a 996/2010/EU, a 376/2014/EU európai parlamenti és tanácsi rendelet és a 2014/30/EU és a 2014/53/EU európai parlamenti és tanácsi irányelv módosításáról, valamint az 552/2004/EK és a 216/2008/EK európai parlamenti és tanácsi rendelet és a 3922/91/EGK tanácsi rendelet hatályon kívül helyezéséről szóló 2018. július 4-i 2018/1139/EU európai parlamenti és tanácsi rendelettel, és a 1178/2011/EU rendelet bejelentett képzési szervezetek tekintetében történő módosításáról szóló 2018/1119/EU bizottsági rendelettel való összhangjának megteremtése.

A vasúti közlekedés területén ezt meghaladóan a 2012/34/EU európai parlamenti és tanácsi irányelv egy olyan egységes európai vasúti térséget hozott létre, amelyben közös szabályok vonatkoznak a vállalkozó vasúti társaságok és a pályahálózat-működtetők irányítására, az infrastruktúra finanszírozására és használati díjainak kiszabására, a vasúti infrastruktúrához és szolgáltatásokhoz való hozzáférés feltételeire és a vasúti piac igazgatási felügyeletére. Az egységes európai vasúti térség nagyobb fokú integrációjához ki kell terjeszteni a szabad hozzáférés elvét a belföldi vasúti piacokra, továbbá az infrastruktúrához való egyenlő hozzáférés biztosítása érdekében meg kell reformálni a pályahálózat-működtetők irányítását.

A 2012/34/EU európai parlamenti és tanácsi irányelvet módosító Európai Parlament és a Tanács (EU) 2016/2370 irányelve célja a pályahálózat-működtetők függetlenségének erősítése, a megkülönböztetésmentes hozzáférés biztosítása az új vasúti társaságok számára, a pályahálózatok hatékonyabb használatának biztosítása. Az irányelv erősíti az átláthatóság pénzügyi, szervezeti garanciáit, csökkentve a pályahálózat-működtetők és vállalkozó vasúti társaságok esetleges keresztfinanszírozásából fakadó kockázatokat. A jelenleg hatályos vasúti közlekedésről szóló törvény az irányelv előírásainak nagyrészt megfelel, néhány ponton azonban elengedhetetlen a jelenlegi hazai szabályozás pontosítása, kiegészítése. A hazai szabályozás jellegéből fakadóan az irányelv számos rendelkezésének átültetése nem a vasúti törvényben, hanem rendeleti szinten kell, hogy megvalósuljon.

A vasúti utasforgalom növekedése nem tartott lépést a többi közlekedési mód fejlődésével. Az egységes európai vasúti térség nagyobb fokú integrációja várhatóan hozzájárul majd ahhoz, hogy a vasúti közlekedés a többi szállítási mód megbízható alternatívájává válhasson. Ezzel összefüggésben alapvetően fontos az előírt határidőkön belül ténylegesen megkezdeni az egységes európai vasúti térséget létrehozó jogszabályok alkalmazását.

Az uniós piac 2007-től a 2004/51/EK európai parlamenti és tanácsi irányelvvel, 2010-től pedig a 2007/58/EK európai parlamenti és tanácsi irányelvvel összhangban került megnyitásra a vasúti árufuvarozás, valamint a nemzetközi vasúti személyszállítás versenye előtt. Néhány tagállam ezenfelül nyílt hozzáférési jogok bevezetésével, a közszolgáltatási szerződések versenytárgyalási eljárás útján történő odaítélésével, illetve e két módszer együttes alkalmazásával megnyitotta a verseny előtt belföldi személyszállítási szolgáltatásait. A piac ilyen módon történő megnyitása az egységes európai vasúti térségre is kedvező hatást gyakorolhat, ami jobb minőségű szolgáltatásokat eredményez az azt igénybe vevők számára.

A 2012/34/EU irányelv rendelkezéseinek alkalmazásától való egyedi mentességek révén lehetővé kell tenni a tagállamok számára, hogy figyelembe vehessék a területükön működő vasúti rendszerek felépítésének és szervezetének sajátosságait, biztosítva ugyanakkor az egységes európai vasúti rendszer integritását.

Az összes tagállam vasúti infrastruktúrájára kiterjedő hozzáférési jog belföldi személyszállítási szolgáltatások üzemeltetése céljából európai uniós vállalkozó vasúti társaságoknak történő megadása kihathat a közszolgáltatási szerződés keretében nyújtott vasúti személyszállítási szolgáltatások szervezésére és finanszírozására is. A tagállamok számára lehetővé kell tenni e hozzáférési jog korlátozását abban az esetben, ha ez a jog veszélyeztetné a közszolgáltatási szerződés gazdasági egyensúlyát, és ha az érintett igazgatási szervezet ehhez hozzájárulását adta.

A vállalkozó vasúti társaságok ahhoz való joga, hogy hozzáférhessenek az infrastruktúrához, nem befolyásolja az illetékes hatóságok azon lehetőségét, hogy az 1370/2007/EK európai parlamenti és tanácsi rendelet 3. cikkének megfelelően kizárólagos jogokat biztosítsanak, vagy, hogy az említett rendelet 5. cikkében megállapított feltételek mellett közvetlenül ítéljenek oda közszolgáltatási szerződéseket. Az ilyen közszolgáltatási szerződések megléte nem jogosíthatja fel a tagállamokat arra, hogy más vállalkozó vasúti társaságoknak az érintett vasúti infrastruktúrához való, személyszállítási szolgáltatások nyújtása céljából történő hozzáférési jogát korlátozzák, kivéve, ha az adott szolgáltatásnyújtás veszélyeztetné a közszolgáltatási szerződés gazdasági egyensúlyát.

Az igazgatási szerveknek az érintett felek kérelmére elfogulatlan gazdasági elemzés alapján értékelniük kell, hogy veszélybe kerülhet-e a meglévő közszolgáltatási szerződések gazdasági egyensúlya.

Az értékelési folyamat során figyelembe kell venni annak szükségességét, hogy minden piaci szereplő számára megfelelő szintű jogbiztonságot kell biztosítani tevékenységének fejlesztéséhez. Az eljárásnak a lehető legegyszerűbbnek, leghatékonyabbnak és minél átláthatóbbnak kell lennie, valamint összhangban kell állnia az infrastruktúra-kapacitás elosztásának folyamatával.

A tagállamok, amennyiben biztosítják a hozzáférés megkülönböztetés-mentességét, az infrastruktúrához való hozzáférési jogot meghatározott feltételekhez köthetik annak érdekében, hogy integrált menetrendrendszert lehessen létrehozni a vasúti személyszállításban.

A 4. vasúti csomagnak a személyszállítási szolgáltatásokról szóló 2012. évi XLI. törvény (a továbbiakban: Sztv.), azaz a személyszállítási közszolgáltatás módosításával kapcsolatos változások átvezetése a következőképpen alakult. A Európai Parlament és a Tanács (EU) 2016/2370 irányelve módosította az egységes európai vasúti térség létrehozásáról szóló 2012/34/EU európai parlamenti és tanácsi irányelvet a belföldi személyszállítási szolgáltatások piacának a megnyitása és a vasúti infrastruktúra irányítása okán. A belföldi személyszállítási szolgáltatások piacának a megnyitása érdekében a vállalkozó vasúti társaságok méltányos, megkülönböztetés-mentes és átlátható feltételek mellett az összes tagállamban meg kell, hogy kapják a hozzáférési jogot a vasúti infrastruktúrához. A vállalkozó vasúti társaságoknak biztosítani kell a jogot arra, hogy bármely állomáson utasokat vegyenek fel és azok számára egy másik állomáson biztosítsák a leszállást. A tagállamok korlátozhatják a hozzáférési jogot olyan adott kiindulási és adott célállomás közötti személyszállítási szolgáltatások esetében, amelyeknél egy vagy több közszolgáltatási szerződés is ugyanazt az útvonalat vagy annak alternatíváját fedi le, amennyiben e jog gyakorlása veszélyeztetné az érintett közszolgáltatási szerződés vagy szerződések gazdasági egyensúlyát. Azt, hogy a közszolgáltatási szerződés gazdasági egyensúlya veszélybe kerülne-e, a tagállami igazgatási szervnek vagy szerveknek kell megállapítaniuk objektív gazdasági elemzés alapján, a döntésüket előre meghatározott kritériumokra alapozva. Az igazgatási szervnek meg kell indokolnia a határozatát, és meg kell határoznia azokat a feltételeket, amelyek alapján a határozatról küldött értesítést követő egy hónapon belül a következők valamelyike a határozat felülvizsgálatát kérheti:

a) a megfelelő illetékes hatóság vagy hatóságok;

b) a pályahálózat-működtető;

c) a közszolgáltatási szerződést teljesítő vállalkozó vasúti társaság;

d) a hozzáférést kérelmező vállalkozó vasúti társaság.

Amennyiben az igazgatási szerv azt állapítja meg, hogy a tervezett személyszállítási szolgáltatás veszélyeztetné valamely közszolgáltatási szerződés gazdasági egyensúlyát, jeleznie kell a szolgáltatás azon lehetséges módosításait, amelyekkel biztosítható lenne, hogy a hozzáférési jog megadásának feltételei teljesülnek.

A nagy sebességű személyszállítási szolgáltatások piacának fejlesztése, a rendelkezésre álló infrastruktúra optimális kihasználásának elősegítése, valamint a nagy sebességű személyszállítási szolgáltatások versenyképességének az utasok számára kedvező hatásokkal járó javítása céljából a hozzáférési jognak a nagy sebességű személyszállítási szolgáltatásokkal kapcsolatban történő gyakorlására kizárólag az igazgatási szerv által e cikknek megfelelően meghatározott követelmények vonatkozhatnak. Amennyiben az igazgatási szerv elemzést követően azt állapítja meg, hogy az egy adott kiindulási és célállomás között működtetni tervezett nagy sebességű személyszállítási szolgáltatás veszélyezteti az ugyanazon útvonalat vagy annak alternatíváját lefedő közszolgáltatási szerződés gazdasági egyensúlyát, az igazgatási szervnek jeleznie kell a szolgáltatás azon lehetséges módosításait, amelyekkel biztosítható lenne, hogy a hozzáférési jog megadásának feltételei teljesüljenek. E módosítások magukban foglalhatják a tervezett szolgáltatás módosítását is. Az irányelv szabályainak a hazai jogba történő átültetése érdekében szükséges a személyszállítási törvény módosítása.

Az Sztv.-ben az autóbusz-beszerzések kérdése azon alapul, hogy a Kormány a 2017. december 13-ai ülésén tárgyalt a hazai autóbuszgyártás erősítésének lehetőségéről, és megállapította, hogy tisztázni szükséges a hazai közlekedési ágazat autóbusz-igényét kormányzati és a települési önkormányzatok szinten egyaránt. Ennek megfelelően a Kormány olyan szabályozási környezet kialakítását határozta el, amely a települési önkormányzatok autóbusz-beszerzései vonatkozásában biztosítja, hogy a nemzetgazdasági miniszter a szükséges információkkal rendelkezzen. A Kormány az 1048/2018. (II. 20.) Korm. határozattal a hazai autóbuszgyártás további erősítése érdekében felhívta a nemzeti fejlesztési minisztert (az innovációért és technológiáért felelős miniszter jogelődjét), hogy tegyen javaslatot az Sztv. módosítására annak érdekében, hogy a helyi autóbuszos személyszállítási közszolgáltatást ellátó önkormányzatok, valamint e közszolgáltatást végző, az önkormányzatok tulajdonosi joggyakorlása alá tartozó vagy általuk megbízott gazdálkodó szervezetek (a továbbiakban: önkormányzati gazdálkodó szervezetek) meglévő autóbusz-állományukról, valamint a tervezett autóbusz-beszerzéseikkel kapcsolatban adatot szolgáltassanak a Nemzeti Autóbusz Beszerzési Bizottság részére.

Továbbá a Kormány felhívta a belügyminisztert, a nemzeti fejlesztési minisztert és a nemzetgazdasági minisztert, hogy az állami közreműködéssel - ideértve az önkormányzati hitelfelvételhez adott kormányzati hozzájárulást is - megvalósuló, a helyi autóbuszos személyszállítási közszolgáltatás céljából történő önkormányzati vagy önkormányzati gazdálkodó szervezetek által lefolytatott autóbusz-beszerzésekkel kapcsolatban az állami közreműködés feltételeként a beszerzés megkezdését megelőző, a Nemzeti Autóbusz Beszerzési Bizottság részére nyújtott adatszolgáltatási kötelezettség kerüljön előírásra.

Az Sztv. módosításával valósítható meg az autóbuszos piacon a piacfelügyeleti tevékenység bevezetése is Az autóbuszos személyszállítási piac eredményes és zavartalan működéséhez, a piaci szereplők érdekeinek védelméhez, a tisztességes és hatékony piaci verseny fenntartásának elősegítéséhez és a versenykorlátozó magatartás tanúsítására lehetőséget adó helyzetek kiküszöböléséhez szükséges a piacfelügyeleti tevékenység bevezetése ezen a piacon is.

A szabályozás törvényi kereteit az Sztv. 15-16. §-a, továbbá a 49. § (1) bekezdés f) pontjában foglalt felhatalmazás teremti meg.

Az Sztv.-re vonatkozó módosítások további célja a piacfelügyeleti intézményrendszerre vonatkozó részletes szabályok megteremtése, továbbá az annak finanszírozásához szükséges, az Sztv.-ben meghatározott piacfelügyeleti díjakkal és bírságokkal kapcsolatos végrehajtási szabályok megalkotása.

A piacfelügyeleti rendelet kidolgozása során olyan szakmai koncepció került kidolgozásra, mely alapján a korábbi szabályozást elvetette és új alapokra kívánja helyezni a piacfelügyeleti szabályozást. Ennek okán szükséges a Sztv. vonatkozó rendelkezéseinek a módosítása.

A 2. mellékletben szereplő táblázatban meghatározottak szerint előzetes kalkuláció készült arra vonatkozóan, hogy a piacfelügyeleti díj esetében meghatározott adatok alakulnának a tervezett bevételek, illetve az autóbuszos hatóság milyen személyi és dologi kiadások mellett tudná végezni a piacfelügyeleti tevékenységet. A törvényben meghatározott díjszabás biztosítja a személyi és dologi kiadásokat a hatósági szakterület által tervezett 10 fő részére, feltételezve, hogy a személyi és dologi kiadások a bevétel 80-20% arányában oszlanak meg.

Ennél kisebb mértékű piacfelügyeleti díj bevezetése esetén a központi költségvetést terhelnék a piacfelügyeleti tevékenység végzésével kapcsolatos személyi és dologi kiadások. Az Sztv. 15/A. § (2) bekezdése szerinti piacfelügyeleti díj megfizetése alól mentesül az az autóbuszos közlekedési szolgáltató, amely a tevékenység végzésére feljogosító engedélyben feltüntetett autóbuszok összes férőhely kapacitása a 100 főt nem éri el. A piacfelügyeleti díj mértéke a tevékenység végzésére feljogosító autóbuszos személyszállító engedélyben (tevékenységi engedély) feltüntetett üzemeltethető autóbuszainak számához igazodik.

-----STARTING---POINT---RESZLETES---

Az 1-14. §-hoz

A közúti közlekedésről szóló 1988. évi I. törvényben (a továbbiakban: Kkt.) meghatározott Vizsgaközpont által ellátott feladatok bővítése, meghatározása; továbbá a járművezetői vizsgabiztosok, a műszaki vizsgabiztosok, a szakoktatók és az iskolavezetők valamint az utánképzési foglalkozásvezetők képzése és továbbképzése tekintetében - a Honvédelmi Sportszövetségről szóló törvény meghatározott esetek kivételével - a KTI Közlekedéstudományi Intézet Nonprofit Kft. kijelölése, mint a feladat felelőse.

Ezen túlmenően pontosító rendelkezéseket tartalmaz annak érdekében, hogy a vizsgaközpont a feladatai ellátásához szükséges adatokkal rendelkezhessen.

A módosítások oka, hogy a teljes egészében magántőke bevonásával megvalósuló útépítések esetén a gyakorlatban nehezen megoldható problémát jelent, hogy a magánforrást biztosító gazdasági társaságnak előzetesen át kell utalnia a pénzt az állami beruházó NIF Zrt. (vagy MK NZrt.) számlájára, amely szervezet közbeszerzés köteles. Az eljárás akár fél éven keresztül is tarthat. Olyan esetekben, amikor a beruházás a Magyar Állam érdekeit (is) szolgálja, a miniszter engedélyezheti, hogy az építési engedély a 100%-ban magánforrást biztosító szervezet nevére szóljon és az építtetői feladatokat - szakfelügyelet mellett - elláthassa.

Új rendelkezésként rögzíti, hogy a Kkt. egyéb rendelkezéseivel összhangban milyen módon köteles az MK elszámolni az általa beruházásként létrehozott vagyontárgyakkal a tulajdonos önkormányzatok vonatkozásában.

A korábbi szabályozási irány - mely szerint a Magyar Közút Zrt. csak akkor közútkezelője valamely kerékpárútnak, ha ezen közútkezelői jogot az önkormányzattól átadta neki - kiegészítéseként a módosítás rendezi a keletkező vagyonnal való elszámolás szabályait.

Az új 29/G. § nem a közútkezelői feladatokat, illetve azok átadását szabályozza, hanem a keletkező vagyonnal való elszámolás szabályairól rendelkezik.

Különösen a kerékpárút építések mielőbbi megvalósítása érdekében szükséges a NIF Zrt.-re vonatkozó szabályok kiterjesztése az MK NZrt.-re is.

A Kkt. 29. § (4e) pontban foglalt módosítás célja, hogy a NIF Zrt. a létrehozott vagyonelemek vagyonátadását el tudja elvégezni az értéknövelő beruházások esetében. Így például az MK Zrt., mint társaság legyen a tulajdonosa mind a már jogerős használatbavételi engedéllyel rendelkező, mind az újonnan létesülő mérnökségi telepeknek. Cél továbbá az is, hogy a vagyonelemek könyv szerinti értéken kerüljenek az MK Zrt. könyveibe.

A módosítás célja továbbá, hogy a helyi közutak tekintetében a helyi közút kezelője lehessen100%-os önkormányzati részesedéssel rendelkező gazdálkodó szervezet 100%-os tulajdonában álló gazdálkodó szervezet is. (Például a BKK Zrt. - Budapest Közút Zrt.)

A gyakorlatban kapott visszajelzések alapján szükséges a jogszabály-módosítás, annak egyértelmű meghatározása érdekében, hogy mely kerékpárútszakaszokra terjed ki az MK közútkezelői jogosultsága/kötelezettsége.

Az ITS irányelv (2010/40/EU Irányelv) alapján elfogadott rendeletekben (886/2013/EU Rendelet, 2015/962/EU Rendelet) megfogalmazott tagállami kötelezettségeknek eleget téve és követelmények teljesítése érdekében a közúti közlekedési információs szolgáltatásoknak, a Nemzeti Hozzáférési Pont működtetésének, a működtető kijelölésének szabályozása az országos közutak, a helyi közutak és a közforgalom elől el nem zárt magánutak kezelésével kapcsolatos feladatok szabályozásáról szóló ITM rendeletben tervezett. Azonban e rendelet előírásai mellett szükséges a Nemzeti Szerv kijelölése is, amelynek eleget tesz, a Nemzeti Szerv feladatait, az intelligens közlekedési rendszerek üzemeltetésével kapcsolatos adatszolgáltatásokkal és a Nemzeti Hozzáférési Pont működtetésével kapcsolatos felügyeleti jogkör gyakorlója a közlekedésért felelős miniszter által vezetett minisztérium lesz.

Pontosító rendelkezéseket tartalmaz annak érdekében, hogy a vizsgaközpont a feladatait elláthassa, illetve a jogalkalmazás elősegítésére átmeneti és felhatalmazó rendelkezéseket, továbbá jogharmonizációt és szövegcserét, valamint hatályon kívül helyezést tartalmaz.

A 15-16. §-hoz

A Bt. 1. § (8) bekezdésének kiegészítése szükséges, hogy a nemzetgazdasági szempontból kiemelt jelentőségű közlekedési infrastruktúra-beruházások esetén az Ngt. legyen a vonatkozó jogszabály a célkitermelőhelyeken folyatott kitermelő tevékenységre.

Vannak olyan közútfejlesztési projektek, amelyek megvalósítása során jelentős útépítés során már nem hasznosítható anyag (például: nagy agyagtartalmú föld) kerül kitermelésre, és amelynek elhelyezése jelentős többletköltséget okoz a beruházónak.

A célkitermelőhelyeken kívül vannak viszont olyan már nem működő bányák is, melyek rekultivációja érdekében feltöltőanyag elhelyezése szükséges. A módosítás célja, hogy ezen anyagok a bánya rekultiválására is felhasználásra kerülhessenek.

A módosítás megteremti a lehetőségét annak, hogy a miniszter a közlekedésbiztonság, környezetvédelem fejlesztése érdekében, az ezt szolgáló kutatási, fejlesztési és koordinációs feladatok végrehajtására egy meghatározott szervezetet jelöljön ki.

A 17-31. §-hoz

A törvény az Ákr. 8. § (3) bekezdésével összhangban tartalmaz módosító pontosító rendelkezéseket törvényi felhatalmazás tekintetében. 2019. január 1-jétől szükséges a közigazgatási hatósági kiegészítő eljárásjogi rendelkezéseket Korm. rendeleti szintre emelni, meghatározott esetekben különválasztani az anyagi jogi rendelkezésektől.

A módosítás az egyes tevékenységek bejelentéshez kötöttsége miatt indokolt. A légijárművek bérbeadása terheit csökkentő rendelkezés.

Indokolttá vált a repülőterek zajgátló védőövezeteinek kijelölése tekintetében a normaszöveg pontosítása, hogy a zajgátló védőövezetek kijelölése kizárólag azon repülőterek körére terjedjen ki, amelyek zajgátló védőövezetei nem terjednek túl a repülőtér területén. A módosítás csökkenti az egyébként minimális forgalommal rendelkező repülőterek anyagi terhét és maga a repülőtér nem jelent különösebb zajterhelést a környező települések lakosságára nézve.

A folyamatos légialkalmasság alapfeltételeinek pontosítása érdekében szükséges a módosítás.

A törvény azt a jogalkalmazói problémát oldja fel, amely szerint a légijármű vezetés vizsgáztatása során egyértelművé válik a légijármű parancsnokának a személye, akihez a felelősség kötődik.

A törvény ezen túlmenően felhatalmazó rendelkezéseket, jogharmonizációs záradékot, szövegcserét rendező, illetve deregulációs rendelkezéseket is tartalmaz.

A 32-33. §-hoz

A módosítás megteremti a lehetőségét annak, hogy a miniszter a közlekedésbiztonság, környezetvédelem fejlesztése érdekében, az ezt szolgáló kutatási, fejlesztési és koordinációs feladatok végrehajtására egy meghatározott szervezetet jelöljön ki.

A 34. §-hoz

Annak érdekében, hogy a meglévő főúthálózat fejlesztésével kerüljenek kialakításra 2x2 sávos, magas szolgáltatási színvonalú közúthálózati elemek, részben szintbeni, részben különszintű csomópontokkal kialakított kiemelt főutak, amelyek beruházási költsége lényegesen alacsonyabb, mint egy új építésű autópálya. Ezek az utak azonban nem lesznek a gyorsforgalmi úthálózat részei, így az Aptv. módosítása, a „gyorsút” útkategória szabályozásból történő kivezetése válik szükségessé.

Jelenleg a gyorsforgalmi útnak a vizsgálati dokumentáció és a területrendezési tervtanulmány alapján 1:10 000 méretarányú helyszínrajzon elfogadott és a gyorsforgalmi út számára legfeljebb két változatban kijelölt 500 méter szélességű területsávját (nyomvonal) a környezetvédelmi hatóságnak a környezetvédelmi eljárás során hozott határozatának véglegessé válását követően a Kormány rendeletben állapítja meg.

A módosítás célja, hogy a Kormány számára a nyomvonal rendeletben történő megállapítása csak lehetőség legyen, ugyanis nem minden esetben indokolt a korlátozások bevezetése.

A 35-46. §-hoz

A módosított 2012/34/EU irányelv 7. cikk (1) bekezdése a vasúti pályahálózat működtetéséért fennálló felelősséget a feladatok nevesítésével határozza meg.

A felelősség definiálása a törvény pályahálózat működtetése című részében indokolt.

A módosított 2012/34/EU irányelv 7.c. cikke lehetővé teszi egyes pályaműködtetői feladatok kiszervezését a pályaműködtető végső felelőssége megtartása mellett.

Nem zárja ki a hivatkozott cikk vasúti infrastruktúra fejlesztésével, karbantartásával és felújításával kapcsolatos munkákat és kapcsolódó feladatokat vállalkozó vasúti társaságoknak vagy vállalkozó vasúti társaságot irányító vállalatoknak vagy vállalkozó vasúti társaság által irányított vállalatoknak történő kiszervezését sem, amely azonban csak lehetőség.

Arra tekintettel, hogy e feladatok vállalkozó vasutakhoz történő kiszervezése mellett a diszkrimináció mentes pályavasúti szolgáltatások nyújtása nehezen, vagy nem biztosítható, hiszen a vállalkozó vasúti társaságok a fejlesztések, karbantartások, felújítások sorrendjének meghatározásakor előnyben tudnák részesíteni akár saját üzleti érdekeiket, e kiszervezési lehetőséget nem javasolt lehetővé tenni.

A módosított 2012/34/EU irányelv 7. cikke a pályahálózat-működtető és a vertikálisan integrált vállalkozás vezetőivel szemben összeférhetetlenségi szabályokat rögzít, amelyek abban az esetben is alkalmazandóak, ha a VPSZ jár el az alapvető feladatok ellátása során.

Jogalkalmazás során felmerült igény a természetes személy fogalmának nevesítése.

A módosított 2012/34/EU irányelv 7b. cikke a pályahálózat-működtető forgalomirányítási és karbantartási munkálataival kapcsolatos garanciális szabályokat rögzít.

A vasúti közlekedésről szóló 2005. évi CLXXXIII. törvény (a továbbiakban: Vtv.) 84/A. § (1) bekezdése kimondja, hogy a különleges kötöttpályás közlekedési rendszer esetében a Vtv. általános rendelkezéseit (3-84. §) a különleges kötöttpályás közlekedési rendszerre vonatkozó XV/A. fejezetben foglalt eltérésekkel kell alkalmazni. A Vtv. 2. §-ának 10.4. pontja alapján különleges kötöttpályás közlekedési rendszer: a keskeny nyomtávolságú vasút, a múzeumvasút, és a turisztikai hajtány. Az országos vasúti mellékvonalak felsorolásáról szóló 194/2016. (VII. 13.) Korm. rendelet tartalmaz néhány keskeny nyomtávolságú vasúti pályahálózatot is (7 Széchenyihegy - Hűvösvölgy, 39 Központi főmajor - Csiszta-Gyógyfürdő, 39a Táskai elágazás - Táska, 39b Balatonfenyves Gazdasági Vasút - Somogyszentpál, 118 Nyíregyháza - Balsai Tisza-part, 119 Herminatanya - Dombrád, 148 Kecskemét KK - Kiskörös KK, 149 Törökfái - Kiskunmajsa KK), valamint a 2011. évi CXCVI. törvény szerint nem a transz-európai vasúti árufuvarozási hálózat részét képező országos törzshálózati vasúti pálya a 318 Nagyirtás - Nagybörzsöny. Az országos jelentőségű vasútvonalak esetében a munkavállalók képzése és egészségügyi alkalmasságuk vizsgálata a nagyvasútnál elvárt magasabb követelmények szerint folyik. Mivel a Vtv. XIV/A. Fejezete erre vonatkozóan nem tartalmaz rendelkezést, ezért az országos jelentőségű vasútvonalon működő keskeny nyomtávolságú vasút alkalmazottainak a magasabb követelményeknek kellene megfelelnie, illetve kizárólag a nagyvasútra jellemző szakmai ismeretet is el kellene sajátítaniuk, míg a többi keskeny nyomtávolságú vasúti alkalmazott esetében a rájuk vonatkozó rendelkezések alkalmazhatóak.

A fentiek miatt szükséges a Vtv. 84/G. §-ának kiegészítése az országos jelentőségű vasútvonalat magában foglaló kisvasutak munkavállalóira vonatkozó általános eltérő képzési és egészségügyi alkalmassági rendelkezések alkalmazásának a kimondására.

Felhatalmazó rendelkezés szükséges, hogy a miniszter a közlekedésbiztonság, környezetvédelem fejlesztése érdekében, ezeket szolgáló kutatási, fejlesztési és koordinációs feladatok végrehajtására egy meghatározott szervezetet jelöljön ki.

Jogharmonizációs, szövegcserés, valamint hatályon kívül helyező rendelkezést is tartalmaz.

A 47-50. §-hoz

A módosítás megteremti annak lehetőség, hogy a miniszter a közlekedésbiztonság, környezetvédelem fejlesztése érdekében, ezen célokat szolgáló kutatási, fejlesztési és koordinációs feladatok végrehajtására egy meghatározott szervezetet jelöljön ki.

Az új rendelkezések a közlekedésbiztonsági szerv vizsgálóbizottsága vezetőjének és foglalkoztatott tagjainak szabályait rendezik és a törvény jogharmonizációs rendelkezéseket tartalmaz.

Az 51. §-hoz

A módosítás célja, hogy a gyorsforgalmi utak megvalósításához hasonlóan a további nemzetgazdasági szempontból kiemelt jelentőségű közlekedési infrastruktúra-beruházások esetén is a projektekhez szükséges meghatározott ásványi nyersanyagok (kavics, homok, agyag) jogszabályban megállapított földrajzi területen belül behatárolt területen lehessen célkitermelőhelyet létesíteni kiemelten gyors megvalósításához fűződő közérdekre tekintettel.

Az 52. §-hoz

A gyorsút útkategória szabályozásból történő kivezetése miatt a NAV tv. technikai jellegű módosítása is szükséges.

Az 53-66. §-hoz

A 1048/2018. (II. 10.) Korm. határozat alapján a Kormány a hazai buszgyártás további erősítése érdekében felhívja a nemzeti fejlesztési minisztert, hogy tegyen javaslatot a személyszállítási szolgáltatásokról szóló 2012. évi XLI. törvény módosítására annak érdekében, hogy a helyi autóbuszos személyszállítási közszolgáltatást ellátó önkormányzatok, valamint e közszolgáltatást végző, az önkormányzatok tulajdonosi joggyakorlása alá tartozó vagy általuk megbízott gazdálkodó szervezetek (a továbbiakban: önkormányzati gazdálkodó szervezetek) meglévő autóbusz-állományukról, valamint a tervezett autóbusz-beszerzéseikkel kapcsolatban adatot szolgáltassanak a Nemzeti Autóbusz Beszerzési Bizottság részére.

A tervezett autóbusz-beszerzésekkel kapcsolatos adatszolgáltatással kapcsolatban gyakorlati alkalmazási problémák merültek fel. A közbeszerzések, illetve pályáztatások során az autóbusz beszerzésekről és a szolgáltatásvásárlásokról szóló döntés meghozatala előtt az információk nem nyilvánosak, így azokról adatszolgáltatást előírni nem lehet. Ezért egy utólagos adatszolgáltatási előírás került be a rendelkezésbe.

A jogszabályhely adatszolgáltatási kötelezettséget ír elő a helyi önkormányzatok részére a törvény hatályba lépését követően a személyszállítási szolgáltatást ellátásához használt autóbusz állományról, a személyszállítási szolgáltatást végző szolgáltató tulajdonosi szerkezetéről, arról, hogy külső vagy belső szolgáltatónak minősül-e, valamint arról, hogy az autóbusz beszerzései a közbeszerzés szabályainak hatálya alá esnek-e. Továbbá adatszolgáltatást ír elő a helyi önkormányzatok részére a rendelkezésre álló autóbusz állomány átalakítása, fejlesztése esetén az esetlegesen bevont új szolgáltatóról, a beszerzendő autóbuszok műszaki specifikációjáról, a finanszírozásról, a beruházás gazdasági, forgalomszervezési indokairól, valamint a beruházás időpontjáról.

Az autóbuszos piacfelügyeleti díj alapjának meghatározása változik a jogszabály-módosítás következtében, a piacfelügyeleti díjat autóbuszos közúti személyszállítási szolgáltatást végző közlekedési szolgáltató esetében a tárgyévet megelőző év december 31-én érvényes - a közlekedési hatóság által kiadott tevékenység végzésére feljogosító autóbuszos személyszállító engedélyben (tevékenységi engedély) - feltüntetett, az autóbuszos közúti személyszállítási szolgáltatást végző közlekedési szolgáltató által üzemeltethető autóbuszok után kell megfizetni.

Az autóbuszos hatóság által végzett hatósági eljárásokért a miniszter által meghatározott igazgatási szolgáltatási díjfizetési kötelezettséget írja elő a jogszabályhely.

Az egyes vasúti utazási kedvezményekről szóló 57/2009. (X. 20.) KHEM rendelet módosítása okán szükséges az Sztv. módosítása. A rendeletet módosítás kedvezményezett személyi körönként a kedvezményre való jogosultság igazolásához a munkáltatóhoz és a szolgáltató vasúti társasághoz benyújtandó dokumentumok mellékletben történő megjelölését. Ezeket, illetve ezek tartalmát a munkáltatónak, valamint a szolgáltató vasúti társaságnak, mint adatokat kezelnie kell, azonban az Sztv.-ben foglalt adatkezelési felhatalmazás nem terjed ki valamennyi ilyen adatra, ezért szükséges a kezelt adatok körének a kibővítése.

Az Európai Parlament és a Tanács (EU) 2016/2370 irányelve módosította az egységes európai vasúti térség létrehozásáról szóló 2012/34 európai parlamenti és tanácsi irányelvet a belföldi személyszállítási szolgáltatások piacának a megnyitása és a vasúti infrastruktúra irányítása okán. A belföldi személyszállítási szolgáltatások piacának a megnyitása érdekében a vállalkozó vasúti társaságok méltányos, megkülönböztetésmentes és átlátható feltételek mellett az összes tagállamban meg kell, hogy kapják a hozzáférési jogot a vasúti infrastruktúrához.

A vállalkozó vasúti társaságoknak biztosítani kell a jogot arra, hogy bármely állomáson utasokat vegyenek fel és azok számára egy másik állomáson biztosítsák a leszállást. A tagállamok korlátozhatják a hozzáférési jogot olyan adott kiindulási és adott célállomás közötti személyszállítási szolgáltatások esetében, amelyeknél egy vagy több közszolgáltatási szerződés is ugyanazt az útvonalat vagy annak alternatíváját fedi le, amennyiben e jog gyakorlása veszélyeztetné az érintett közszolgáltatási szerződés vagy szerződések gazdasági egyensúlyát. Annak a megítélése, hogy a hozzáférési jog megadása veszélyeztetné-e a közszolgáltatási szerződés gazdasági egyensúlyát az erre kijelölt szervnek kell megállapítania objektív gazdasági elemzés alapján, a döntésüket előre meghatározott kritériumokra alapozva.

Megteremti a jogszabályi alapját annak, hogy a miniszter előírhassa a belföldi személyszállítási szolgáltatásokat működtető vállalkozó vasúti társaságok számára, hogy a menet- és átszállójegy- kiadás, valamint a helyfoglalások vonatkozásában csatlakozzanak egy közös információs és integrált jegykiadó rendszerhez, vagy dönthessen úgy, hogy az illetékes hatóságokat hatalmazza fel e rendszer létrehozására.

A törvény az autóbuszos hatóság eljárásáért fizetendő igazgatási szolgáltatási díj megállapításáról szóló miniszteri rendelet megalkotására vonatkozó felhatalmazó rendelkezést, jogharmonizációs záradékot, a piacfelügyeleti díjat rendező melléklet hatályba lépését szabályozó rendelkezést is tartalmaz.

A 67-71. §-hoz

Annak érdekében, hogy a határt átlépő díjköteles forgalom Magyarország területén - az első lehetséges helyszínen - is megvásárolhassa a díjfizetési jogosultságát, szükséges a szabályozás módosítása. Egyes gyorsforgalmi utak esetében (M30, M43, M70) ez már ma is probléma, de a jövőben több olyan projekt is megvalósul, ahol biztosítani szükséges az első pihenőhelyen történő értékesítést (M4, M8). De ez az „utólagos” megvásárlás nem általános lehetőségként kerül be a szabályozásba, hanem csak a miniszteri rendeletben szereplő néhány (körülbelül a fent jelzett számú) esetben. Minden esetben a határvonalhoz csatlakozó útdíjköteles szakasz esetében.

A díjköteles útszakasznak terelőútként történő kijelölése a hatályos rendelkezés szerint automatikus díjmentesítéssel jár. A jogszabály nem tesz kivételt az alkalmi terelés és a fix terelés között sem, illetve annak figyelembevételére sincs mód, ha valaki eleve a terelőútként kijelölt útvonalon közlekedett volna. Tekintettel arra, hogy ez a mentesítés indokolatlan, javasolt, hogy a jövőben ne legyen díjmentes a terelőút, ugyanakkor, ebben az esetben ne legyen lehetőség bírság kiszabására jogosulatlan úthasználat miatt, kivéve a tartós terelések esetét. Tekintettel arra, hogy a viszonylati jegyek elővásárlási lehetősége 30 nap, míg érvényessége 48 nap, ezért célszerű a szankciómentesítést 31 napra kiterjeszteni.

A rendelkezés az Útdíjtörvény rendelkezéseinek módosításával szükségessé váló felhatalmazás-módosítást, valamint a szükségessé vált hatályon kívül helyezést tartalmazó rendelkezés.

A 72. §-hoz

A módosítás felhatalmazó rendelkezést tartalmaz.

-----STARTING---POINT---VEGE---

A 73-75. §-hoz

A hatályba lépésről rendelkező, átmeneti, illetve jogharmonizációs rendelkezések.