2013. évi XXII. törvény indokolása

a Magyar Energetikai és Közmű-szabályozási Hivatalról

-----STARTING---POINT---ALTALANOS--- 

A törvény célja a nemzetgazdaság szempontjából alapvető energetikai (földgáz-, villamosenergia- és távhőellátás) és közmű-szolgáltatási (víziközmű-szolgáltatás, hulladékgazdálkodási közszolgáltatás díjszabályozása) tevékenységek szabályozását és felügyeletét ellátó, az Országgyűlésnek alárendelt, önálló szabályozó szervként működő hatóság létrehozása.

A törvény szerint a jelenleg kormányhivatalként működő Magyar Energia Hivatal (a továbbiakban: MEH) átalakításával - önálló szabályozó szervként - létrejön a Magyar Energetikai és Közmű-szabályozási Hivatal (a továbbiakban: Hivatal). A Hivatal látja el egyrészről a MEH feladatkörébe tartozó vezetékes energiaellátási (földgáz, villamos energia és távhő) és a víziközmű-működtetési tevékenységekkel kapcsolatos hatósági felügyeletet és részben működési szabályozást, valamint a hulladékgazdálkodási közszolgáltatással kapcsolatos díjszabályozás előkészítő feladatait.

A Hivatal létrehozásával megvalósul a rendezett, átlátható szervezeti és hatásköri keretekben működő, a közjót szolgáló, erős és egységes piacszabályozó állami szerepvállalás.

A Hivatal jogállásának szabályozásáról az Alaptörvény 23. cikkének megfelelően sarkalatos törvényt kell alkotni. A Hivatal részletes feladatait és hatósági jogköreit azonban továbbra is az ágazati jogszabályok (a villamos energiáról szóló 2007. évi LXXXVI. törvény, a földgázellátásról szóló 2008. évi XL. törvény, a távhőszolgáltatásról szóló 2005. évi XVIII. törvény, a víziközmű-szolgáltatásról szóló 2011. évi CCIX. törvény és a hulladékról szóló 2012. évi CLXXXV. törvény, valamint végrehajtási rendeleteik) tartalmazzák. E törvényeknek a Hivatal státuszának és nevének megfelelő módosítását tartalmazza a törvény.

-----STARTING---POINT---RESZLETES---

Az 1. §-hoz

A Hivatal az állam villamosenergia-, földgáz- és távhőellátással, víziközmű-szolgáltatással, valamint hulladékgazdálkodási közszolgáltatás díjszabályozásának előkészítésével kapcsolatos feladatait ellátó, önállóan működő és gazdálkodó központi költségvetési önálló szabályozó szerv, amely csak a törvénynek van alárendelve.

Az önálló szabályozási szervi jogálláshoz igazodóan a Hivatal fejezeti jogosítványokkal rendelkező költségvetési szervként működik.

A 2. §-hoz

A szakasz biztosítja a Hivatal függetlenségét tevékenységének végzése során, amikor kimondja, hogy számára feladatot csak törvény vagy törvény felhatalmazása alapján jogszabály írhat elő. Az Alaptörvény 23. cikk (3) bekezdésének megfelelően rögzítésre kerül, hogy a Hivatal kizárólag az Országgyűlésnek tartozik beszámolással.

Nevesítve tartalmazza a törvény a Hivatal tevékenységének függetlenségét hatósági jogkörben, amikor kimondja, hogy határozatát és végzését megváltoztatni, módosítani vagy megsemmisíteni, illetve eljárásra kötelezni nem lehet. A Hivatal tevékenységét érintő döntések és jogszabályok tervezeteire vonatkozóan véleményezési joggal rendelkezik.

A 3. §-hoz

A szakasz felsorolja mindazokat a törvényeket, amelyek alapján a Hivatal hatáskörrel rendelkezik bizonyos szervezetek, személyek és tevékenységek felügyelete tekintetében, és amelyek vonatkozásában - az Alaptörvény 23. cikk (4) bekezdése értelmében - sarkalatos törvényben kell a feladatkörét meghatározni. A törvények felsorolása nyilvánvalóan nem jelenti és nem is jelentheti azt, hogy egyrészt az adott törvényben szabályozott valamennyi szervezet, személy vagy tevékenység vonatkozásában kizárólag a Hivatal jogosult eljárni, hanem azt, hogy ezen szereplők felügyeletét az egyes törvényekben pontosan körülírt körben a Hivatal látja el. Másrészt nem jelenti azt sem, hogy más törvény, törvény felhatalmazása alapján kiadott jogszabály nem adhat a Hivatal részére további feladatokat.

A 4. §-hoz

A rendelkezés a Hivatal működésének nyilvánosságával kapcsolatos követelményeket foglalja össze, azzal, hogy további adatok közzétételét más jogszabályok is elrendelhetik.

Az 5. §-hoz

Az energetikai piacok nemzetközi jellegére, az Európai Unió egységesítő hatású normáira és az egyes országok szabályozó hatóságainak már ma is létező nemzetközi együttműködésére tekintettel indokolt, hogy a Hivatal bekapcsolódjék a külföldi szabályozó hatóságok egymás közötti munkakapcsolataiba és nemzetközi szakmai szervezeteibe.

Ezen felül kiemelkedő jelentőségű a Hivatalnak a Pénzügyi Szervezetek Állami Felügyeletével, a Gazdasági Versenyhivatallal, a Nemzeti Adó- és Vámhivatallal és a Nemzeti Fogyasztóvédelmi Hatósággal történő együttműködése, legfőképpen az egyes ágazati törvényekben meghatározott engedélyezési- és felügyeleti ellenőrzési feladatok tekintetében.

A fentieken túl - figyelemmel az ágazati jogszabályokban előírt adatszolgáltatási és javaslattételi kötelezettségekre - szükséges a Hivatal számára ezen kötelezettségeket, illetve az együttműködési kötelezettségét általánosságban kimondani.

A 6-11. §-hoz

A törvény az Alaptörvény 23. cikk (3) bekezdésének megfelelően tartalmazza, illetőleg bontja ki a Hivatal elnökének és elnökhelyetteseinek kinevezésére, valamint megbízatásának megszűnésére vonatkozó szabályokat. Az energetikai ügyekben illetékes hatóságra vonatkozó európai uniós előírásokkal összhangban az elnök megbízatása legfeljebb 7 éves időtartamra szólhat, és ismételt kinevezése csak egy alkalommal lehetséges. A Hivatal tevékenységi területének sokrétűségére tekintettel indokolt lehet öt elnökhelyettes kinevezése. A törvény az elnök és az elnökhelyettesek megbízatásának megszűnése esetére a további munkavállalásra vonatkozóan szigorú összeférhetetlenségi szabályokat állapít meg; ezekkel állnak összhangban a felmentési időre és a végkielégítésre irányadó rendelkezések.

A 12-13. §-hoz

Meghatározásra kerülnek a Hivatal elnökének feladatai. A Hivatal az elnök egyszemélyi vezetése alatt áll. Ha törvény, törvény felhatalmazása alapján kiadott jogszabály a Hivatal részére címez hatáskört, azt az elnök gyakorolja. Fontos garanciális szabály, hogy az elnök törvényben, törvény felhatalmazása alapján kiadott jogszabályban meghatározott feladatai során nem utasítható, illetve meg kell hívni a Kormány ülésére a Hivatal feladatkörét érintő napirendek megtárgyalása esetén.

Az államigazgatási szerv ésszerű működtetése érdekében a szakasz rendelkezik arról is, hogy az elnök kiadmányozási jogát a szervezeti és működési szabályzatban az elnökhelyettesekre, illetve más vezetőkre delegálhatja.

A 14-16. §-hoz

A Hivatal köztisztviselőire a közszolgálati jogviszonyban állókra vonatkozó rendelkezések a Hivatal speciális feladatainak és önálló szabályozó szervi jogállásának megfelelő eltérésekkel irányadók.

A 17-19. §-hoz

A törvény a közszolgálati tisztviselőkről szóló törvény szerinti összeférhetetlenségi szabályokban foglaltakon túl további szigorú összeférhetetlenségi és titoktartási szabályokat, illetőleg kötelezettségeket fogalmaz meg, illeszkedve a közigazgatási szerv által ellátott speciális feladatokhoz és a dolgozók javadalmazásához.

A 20. §-hoz

A szakasz felsorolja a Hivatal bevételi típusait, továbbá meghatározza a Hivatal által kiszabott bírság felhasználásának lehetőségeit.

A szakasz tartalmazza továbbá azon előírásokat is, amelyek biztosítják, hogy az önálló szabályozó szervi jogállás államháztartásról szóló törvényből következő költségvetési egyenlegrontó hatása ne érvényesüljön.

-----STARTING---POINT---VEGE---

A 21. §-hoz

A rendelkezés az Alaptörvény 23. cikk (4) bekezdésének megfelelő és az ágazati törvényekhez kapcsolódó felhatalmazásokat tartalmaz.

A 22-24. §-hoz

Hatályba léptető és átmeneti rendelkezéseket tartalmaz.

A 25-26. §-hoz

A törvény sarkalatossági záradékát, valamint az európai uniós követelményekre utaló jogalkotásra vonatkozó rendelkezéseket tartalmazza.

A 27., 29-42. §-hoz

Az egyes ágazati törvények, illetve a Hivatal jogállásával kapcsolatos törvények módosításait tartalmazza a jogszabályok közötti összhang biztosítása érdekében.

A 28. §-hoz

A rendelkezés alapján az átláthatóság biztosítása érdekében a külön pénzeszközök jelenleg különböző törvényi szintű jogszabályokban meghatározott mértéke egy helyen, a villamos energiáról szóló törvényben kerül a vonatkozó árszabályozás alapján indokolt mértékben megállapításra.

A 43. §-hoz

Hatályon kívül helyező rendelkezéseket tartalmaz, a jogszabályok közötti összhang biztosítása érdekében.