2011. évi CXVIII. törvény indokolása

a Magyar Köztársaság és Mongólia között a szociális biztonságról szóló Egyezmény kihirdetéséről, valamint a 29/1974. (VII. 10.) MT rendelet által kihirdetett, a Magyar Népköztársaság Kormánya és a Mongol Népköztársaság Kormánya között az 1972. évi december hó 20. napján Budapesten aláírt egészségügyi együttműködési egyezmény megszüntetéséről

Általános indokolás

Az intézményközi, illetve a magánvállalati szférában az együttműködés további szélesítéséhez építünk azokra a széleskörű és értékes tapasztalatokra, valamint eredményes munkakapcsolatokra, amelyeket - a korábbi időszakban - magyar vállalatok szereztek, illetve alakítottak ki Mongóliában.

A magyar export realizálásában, közös vállalatok létesítésében, gazdasági együttműködésünk új területeken való bővítésében meghatározó szerepet játszanak a magyar-mongol vegyes házasságban élők és családtagjaik, a Mongóliában szakemberként hosszú éveket töltött magyarok, a közel kétezres magyarországi mongol kolónia. A magyar textil- és konfekcióipari vállalatoknál mintegy hétszáz mongol vendégmunkást foglalkoztatnak.

Az Egyezmény megkötésével a szerződő államok célja, hogy a két ország közötti gazdasági kapcsolatok intenzívebbé válásával járó fokozott munkaerőmozgás során az alkalmazottak tekintetében korszerű szociális biztonsági szabályozás érvényesüljön. Ezen kívül az Egyezmény olyan szabályozási környezetet kíván teremteni, amely megkönnyíti a befektetésekhez kapcsolódó munkaerőmozgás feltételeit, amely révén Magyarország növelni tudja tőkevonzó képességét a közép-európai térségben.

A Bevándorlási és Állampolgársági Hivatal tájékoztatása szerint a 2008. december 15-én rögzített adatok alapján 1177 fő mongol állampolgár tartózkodott hazánk területén, ebből keresőtevékenység folytatása céljából 671 fő. Tapasztalataik szerint a tartózkodási engedéllyel hazánkban dolgozó mongol állampolgárok megélhetésének forrása a munkaviszonyból származó jövedelem, ami szinte kivétel nélkül munkavállalási engedély birtokában varrómunkásként, néhány esetben piaci árus vagy bolti kisegítőként végzett tevékenységükből származik. Elhanyagolhatóan kis számban végeznek mongol állampolgárok gazdasági társaságban ügyvezetői tevékenységet.

A Foglalkoztatási és Szociális Hivatal adatai szerint 2007 folyamán 847 mongol munkavállaló kapott munkavállalási engedélyt, míg 2007 zárónapján érvényes munkavállalási engedéllyel rendelkező mongol állampolgárok száma 855 fő volt. A 2008-ban kiadott engedélyek száma 984-re nőtt, 2008. december 31-én pedig 1019 fő rendelkezett érvényes munkavállalási engedéllyel.

A szociális biztonsági egyezmények elsősorban a társadalombiztosítás alapvető ágazataira terjednek ki. Mint az Európai Unió tagállama, Magyarország a szociális biztonsági koordináció európai uniós szabályait a többi tagállammal szemben 2004. május 1-jét követően alkalmazza.

Az új szociális biztonsági egyezmények létrehozása során hangsúlyozottan tekintettel kell lenni azokra a szociális biztonsági koordinációs eszközökre (alapvetően a szociális biztonsági rendszereknek a Közösségen belül mozgó munkavállalókra és családtagjaikra történő alkalmazásáról szóló 1408/71/EGK tanácsi rendeletet felváltó, a szociális biztonsági koordinációról szóló 883/2004/EK rendeletre), amelyekkel az Európai Unió tagállamai között szabályozzák a munkaerő szabad áramlásához kapcsolódó eljárásokat. Így meghatározó jellegű különösen

- az ellátásokhoz való jog biztosítása,

- a már megszerzett jogok fenntartása,

- a jogosultsági időtartamok egybeszámítása,

- az arányos teherviselés, és

- főszabályként az, hogy a foglalkoztatott személyre a munkavégzés helye szerinti jogszabályok vonatkozzanak.

Ezen elvek nemcsak az EU tagállamokkal és más európai országokkal fennálló szociális biztonsági koordinációs kapcsolatokban meghatározóak, hanem az Európán kívüli országokkal (Dél-Korea, Kanada, Québec, India) eddig megkötött szociális biztonsági egyezményekben is sarkalatos elemek.

Az Egyezmény megkötése jótékony hatással lehet a nagy távolság és a szállítási költségek emelkedése, valamint a mongol piac szűkössége ellenére élénknek és intenzívnek mondható, túlnyomórészt magyar exportot magában foglaló magyar mongol gazdasági kapcsolatokra is. A magyar-mongol gazdasági kapcsolatok intézményi kereteit a Magyar Mongol Gazdasági Együttműködés Vegyes Bizottság alkotja, amelynek 2007. november 27-i, második Budapesti ülése jegyzőkönyvének 7.2. pontja is előirányozza a kétoldalú szociális biztonsági kérdések rendezését.

A Mongóliával megkötött Egyezmény ennek megfelelően a fentiekben említett elveket a legmesszebbmenőkig figyelembe vette.

Az Egyezmény az egyenlő elbánás alapelvén nyugodva szabályozza a nyugdíjbiztosítás terén felmerülő kétoldalú koordinációs kérdéseket.

Az Egyezmény tárgyi hatálya azon jogszabályokra terjed ki, amelyek a társadalombiztosítási jogviszony alapján nyújtott öregségi, rokkantsági- és baleseti nyugdíjellátásokat szabályozzák. Az Egyezmény személyi hatálya kiterjed mindazokra, akik az Egyezmény tárgyát képező jogszabályok hatálya alá tartoznak vagy tartoztak, valamint azon személyekre, akik jogaikat ilyen személyektől származtatják.

Az Egyezmény szövegét megállapító tárgyalások során a Felek olyan változatot fogadtak el a szerződéses gyakorlatunknak megfelelően - figyelemmel arra is, hogy Mongólia földrajzilag távoli ország - amely szerint az új Egyezmény hatálya nem terjed ki az egészségbiztosítás és a balesetbiztosítás koordinációjára.

A térítésmentes orvosi ellátást biztosító egészségügyi egyezmények, valamint a szociálpolitikai együttműködésről szóló nemzetközi szerződések felülvizsgálatáról szóló 3061/1996. Korm. határozat 1. pontjában foglaltakra tekintettel a Mongol Féllel lefolytatott előzetes szakmai konzultációkat követően elvégeztük a 29/1974. (VII. 10.) MT rendelet által kihirdetett, a Magyar Népköztársaság Kormánya és a Mongol Népköztársaság Kormánya között az 1972. évi december hó 20. napján Budapesten aláírt egészségügyi együttműködési egyezmény felülvizsgálatát, amely a másik szerződő fél területén tartózkodó állampolgárok sürgősségi egészségügyi ellátásáról rendelkezik, és amely szerepel a felülvizsgálandó egyezmények listáján a 3061/1996. Korm. határozat mellékletének 1. pontjában. A 3061/1996. Korm. határozat 4. pontjában foglaltakra tekintettel indokolt, hogy az Egyezmény aláírására figyelemmel a 29/1974. (VII. 10.) MT rendelet által kihirdetett egyezmény közös egyetértéssel megszüntetésre kerüljön.

Jelen Egyezmény az európai normáknak megfelelően - és más hatályos kétoldalú egyezményekhez hasonlóan - főszabályként kimondja, hogy a munkavállaló biztosítási kötelezettsége annak a szerződő államnak a jogszabályaihoz igazodik, amelynek területén az illető személy a jövedelemszerző tevékenységet folytatja, akkor is, ha a munkavállaló lakóhelye vagy a munkáltató székhelye a másik szerződő állam területén van. Az általános szabály alól kivételt képeznek többek között a másik szerződő fél területére küldött közszolgálatban foglalkoztatott személyek, a munkaadó által a másik ország területére munkavégzés céljából kiküldött dolgozók, a vízi járműveken foglalkoztatottak, a külképviseletek tagjai, családtagjai és alkalmazottai biztosítására vonatkozó rendelkezések.

Az ellátásokra vonatkozó rendelkezések körében a nyugdíjbiztosítás speciális kérdései (biztosítási idők összeszámítása, az ellátások kiszámítása, és az egy évnél rövidebb biztosítási időszakok rendezése) szerepelnek. E rész legfontosabb szabályozási pontja, hogy a modern szociális biztonsági egyezményes elvek szerint az ellátások megállapítása arányosan (pro rata alapon) történik. Abban az esetben, ha a nyugellátásra való jogosultságot nem lehet megszerezni a kizárólag egyik tagállamban megszerzett szolgálati idők alapján, lehetőség nyílik arra, hogy az egyes országok ellátást nyújtó teherviselői figyelembe vegyék a másik ország biztosítási rendszerében szerzett szolgálati időt is. Az Egyezmény alapján alkalmazandó nyugdíj megállapítási szabályok révén a mongol és a magyar teherviselő intézmények az általuk alkalmazott jogszabályok szerint megszerzett szolgálati időket arányosítják a két országban megszerzett szolgálati idők összegéhez. Ezt az arányt ezt követően érvényesítik azon (elméleti) összeg tekintetében, amelyet akkor állapítanának meg, ha az összeadott szolgálati időket kizárólag a saját területükön szerezte volna a biztosított.

Az Egyezmény részletes adatvédelmi szabályozást is tartalmaz, mivel a személyes adatok nemzetközi szintű felhasználása során a hazai szabályozással azonos szinten szükséges garantálni az érintett személyek személyes adatainak védelmét.

Az Egyezmény magában foglalja a végrehajtásához szükséges igazgatási rendelkezéseket is. Ennek megfelelően részletszabályokat tartalmaz a biztosítási jogviszony igazolására szolgáló formanyomtatványok igénylésére és kiállítására vonatkozóan. Meghatározza a Szerződő Államok hatóságai és teherviselői közötti együttműködés szabályait is, különösen a kérelmek feldolgozása, a szükséges orvosi vizsgálatok elvégzése, az illetékek alóli mentesítés és az egymással, illetve az ügyfelekkel történő kommunikáció tekintetében. Az Egyezmény garantálja az ellátások kifizetésének biztonságát is, hiszen az ellátások nem csökkenhetők arra tekintettel, hogy a biztosított másik ország területén tartózkodik az ellátásnyújtás során.

Az Egyezmény jótékony hatással fog járni az élénk magyar-mongol gazdasági, kulturális és oktatási kapcsolatokra egyaránt.

Gazdasági kereskedelmi kapcsolatok:

A magyarországi cégek mongol működő tőkebefektetései számottevőek a gyógyszeripar, az energetika és az elektronika területén. Pozitív fejleménye kapcsolatainknak, hogy a volt szocialista országok közül elsőként - a 90-es évek közepén - sikerült lezárnunk a transzferábilis rubelben felhalmozódott mongol adósság ügyét: Mongólia dollár-átutalással kiegyenlítette azt.

A nagy távolság, a szállítási költségek emelkedése és a mongol piac szűk felvevő képessége ellenére a kétoldalú kereskedelmi forgalom az elmúlt években bővült és stabilizálódott, mely csaknem egészében magyar exportból áll.

2007-ben külkereskedelmi forgalmunk elérte a 3,55 millió USD értéket, melynek 98%-át (3,49 M USD) kivitelünk tette ki. 2006-hoz viszonyítva a forgalom növekedése 18%, ami exportunk azonos mértékű növekedéséből ered, csekély importunk gyakorlatilag azonos szinten maradt.

2008 első hét hónapjában forgalmunk meghaladta a 2,3 millió USD-t. Exportunk 37%-os növekedéssel elérte a 2,37 millió USD értéket, melynek több mint 40%-át gépek és szállítóeszközök, további közel 34%-át pedig feldolgozott termékek teszik ki.

Exportunk volumenhordozó tételei: kábelek, élelmiszerek, csokoládé és édesipari termékek, bor, pezsgő, gyógyszerek (humán és állatgyógyászati), vízszivattyúk, autóalkatrészek, élelmiszeripari berendezések, építőipari-vízügyi szigetelőanyagok, gépipari és ruházati termékek.

Kizárólag feldolgozott terméket importáltunk 18,3 ezer USD értékben.

Magyar vállalkozók befektetései Mongóliában néhány százezer dolláros nagyságrendet tesznek ki, a működő közös vállalatok száma öt: az egyik állatgyógyászati készítményeket forgalmaz, a másik kisüzemi (pl. mini-sörgyárak) berendezéseket, a harmadik MOM vízórákat értékesít, egy negyediknek pedig az aranykitermelésben és az idegenforgalomban van érdekeltsége. A 2005 nyarán létesült ötödik (AkvaplastMongol Kft) szigetelőanyagok értékesítésével és beépítésével foglalkozik. 2005 tavaszán nyílt meg Ulánbátorban az első RETRO márkabolt, mely kizárólag a magyar Real Investment Holding ruházati termékeit árusítja.

Az intézményközi, illetve a magánvállalati szférában az együttműködés további szélesítéséhez építünk azokra a széleskörű és értékes tapasztalatokra, valamint eredményes munkakapcsolatokra, amelyeket - a korábbi időszakban - magyar vállalatok szereztek, illetve alakítottak ki Mongóliában.

2005 november végén, december elején Erdenet város delegációjának látogatásával közvetlen együttműködés vette kezdetét Székesfehérvár és a százezres mongol ipari város között is. Erdenet adja Mongólia nemzeti jövedelmének 35%-át, ugyanis itt található a világ 4. legnagyobb réz-molibdén bányája.

Oktatási, kulturális kapcsolatok:

A piacgazdaság és a demokratikus intézményrendszer kiépítése, megerősítése és működtetése terén szerzett magyarországi tapasztalatok átadásában kiemelkedő szerepet játszik a Soros Alapítvány által finanszírozott budapesti Nyitott Társadalom Intézet és a Közép-Európai Egyetem: meghívásukra, teljes körű költségvállalásuk mellett másfél évtizede hosszabb-rövidebb magyarországi továbbképzésen, konferenciákon, kerekasztal-rendezvényeken nagy számban vesznek részt mongolok (évi mintegy 30 fő).

Mongólia 2004 óta szerepel a magyar NEFE (Nemzetközi Fejlesztési Együttműködés) listán, mint támogatandó partnerország. 2004-ben egy egyetemi alapképzésre szóló ösztöndíjat ajánlottunk fel. 2005-re már öt projekt került jóváhagyásra az oktatás, a foglalkoztatáspolitika, a környezetvédelem, a katasztrófavédelem, valamint az élelmiszeripar területén mintegy 100 ezer eurós nagyságrendben. 2006-2007-re az alábbi NEFE projektjavaslatok kerültek elfogadásra: mongol élelmiszerbiztonsági szakember magyarországi tanulmányútja; munkaügyi együttműködési projekt; tűzvizsgáló laboratórium felszerelésének II. és III. üteme (30 millió Ft); Khar Uvs Nuur Nemzeti Park projekt (5,7 millió Ft - kanadai társfinanszírozás mellett), mongol élelmiszeripari szakemberek tanulmányútja; Darhani talajvizsgáló laboratórium két szakértőjének fogadása; mongol vízügyi szakemberek fogadása a korábban magyar közreműködéssel kidolgozott „Mongólia komplex vízgazdálkodási keretterve” projekt folytatásának felmérésére. A 2004-2007. közötti időszak projektjeinek értéke 300 ezer USD.

Értékes hagyományai vannak oktatási és kulturális együttműködésünknek, amelynek konkrét feltételeit az 1996-ban létrejött oktatási, tudományos és kulturális egyezmény alapján aláírt 3-4 évre szóló munkatervek szabályozzák. Évente küldünk 5-6 egyetemi hallgatót nyelvi, vagy más területen (mezőgazdaság, néprajz, stb.) részképzésre Mongóliába. Egyetemeinken - teljes, vagy részleges magyar költségvállalással - évente öt mongol ösztöndíjast fogadunk teljes képzésre.

Eddig több mint 300 mongol diák szerzett Magyarországon diplomát, akik 2001 elején megalakították a Magyarországon Végzett Diplomások Egyesületét. Mongol lektor dolgozik az ELTE-n. 1995-től 1998 tavaszáig magyar lektor dolgozott, 2005/2006-ban egy történelem-oktatónk tanított az ulánbátori Mongol Állami Egyetemen. A munkaterv lehetőséget biztosít olyan mongol szakemberek posztgraduális képzésére is (évente 3-5 fő), akik diplomájukat Magyarországon szerezték. A 2008/2009-es tanévben 4 kutatói/posztgraduális és 1 doktori ösztöndíjat adományozott a Magyar Ösztöndíjas Bizottság a magyar-mongol oktatási munkaterv alapján hazánkban végzett mongol szakembereknek. Felsőoktatási intézményeinkben jelenleg 29 mongol hallgató tanul.

Eredményes és aktív együttműködés zajlik Tudományos Akadémiáink között a meglévő egyezmény és a hároméves munkatervek alapján. Mongóliában nagy tekintélynek örvend az ELTE Belső-Ázsiai Tanszékének oktató- és tudományos tevékenysége. Tudósaink rendszeresen részt vesznek a Nemzetközi Mongolisztikai Konferenciákon. Mongólia kinyilvánított szándéka, hogy Magyarország az európai mongolisztikai kutatások központja legyen.

Részletes indokolás

Az 1. §-hoz

Az Országgyűlés felhatalmazást ad a Magyar Köztársaság és Mongólia között a szociális biztonságról szóló Egyezmény kötelező hatályának elismerésére.

A 2. §-hoz

A törvény rögzíti, hogy az Országgyűlés az Egyezményt kihirdeti.

A 3. §-hoz

A § az Egyezmény hiteles magyar és angol nyelvű szövegét tartalmazza.

A 4. §-hoz

Az Országgyűlés felhatalmazást ad a 29/1974. (VII. 10.) MT rendelet által kihirdetett, a Magyar Népköztársaság Kormánya és a Mongol Népköztársaság Kormánya között az 1972. évi december hó 20. napján Budapesten aláírt egészségügyi együttműködési egyezmény megszüntetésére, és rendelkezik az MT rendelet hatályon kívül helyezéséről.

Az 5. §-hoz

A § hatályba léptető és felhatalmazó rendelkezéseket tartalmaz, egyúttal rögzíti, hogy a törvény végrehajtásához szükséges intézkedésekről az egészségügyért felelős miniszter gondoskodik.