1990. évi XXI. törvény indokolása

a honvédelemről szóló 1976. évi I. törvény módosításáról

-----STARTING---POINT---ALTALANOS---
-----STARTING---POINT---RESZLETES---

Az 1. §-hoz

A Honvédelmi Törvény (a továbbiakban: Hvt.) II. fejezete tartalmazza a honvédelmi feladatok irányítására vonatkozó szabályokat. Ezek közül az Alkotmánnyal ellentétes szabályokat az 1989. évi XLII. törvény 18. §-ának (7) bekezdése már hatályon kívül helyezte. A hatályon kívül helyezett rendelkezés helyett azonban - a honvédelem irányításának rendezett és áttekinthető jogi szabályozása érdekében - indokolt az új alkotmányos szabályokat a honvédelmi törvénybe iktatni. Ezt a célt szolgálja a Hvt. módosítására előterjesztett Javaslat (a továbbiakban: Javaslat), amely az Országgyűlés honvédelmi irányításával kapcsolatos hatáskörét már az új Alkotmánynak megfelelően állapítja meg.

A 2. §-hoz

Az Alkotmány módosításáról szóló 1989. évi XXXI. törvény 29. §-ának (2) bekezdése szerint a fegyveres erők főparancsnoka a köztársasági elnök. A főparancsnoki jogkör tartalma, a köztársasági elnöknek a fegyveres erők irányításával kapcsolatos hatásköre azonban csak a különböző jogszabályokban szereplő hatásköri rendelkezések értelmezésével állapítható meg. Ide tartozik mindenekelőtt az alkotmányos szabályok közül a tábornokok kinevezése és előléptetése, illetőleg a tábornokok személyi ügyeivel kapcsolatban a fegyveres erők és testületek hivatásos állományának szolgálati viszonyáról szóló 1971. évi 10. törvényerejű rendelet által megállapított hatáskör. [Ez a hatáskör eredetileg a Népköztársaság Elnöki Tanácsát illette meg, de az Alkotmány módosításáról szóló 1989. évi XXXI. törvény 38. §-ának (2) bekezdése alapján már a köztársasági elnök gyakorolja.]

Ugyancsak a köztársasági elnök hatáskörébe utalja az Alkotmány a honvédelem irányításával összefüggő egyes, az Országgyűlést megillető jogkörök gyakorlását akkor, ha az Országgyűlés akadályoztatva van.

Az említett hatásköröket - a honvédelem irányításának áttekinthetősége érdekében - ugyancsak indokolt a Hvt. szabályai között rendszerezve elhelyezni. Ezen kívül a köztársasági elnököt - mint a fegyveres erők főparancsnokát - a jövőben a legmagasabb beosztású parancsnokok kinevezésére, illetőleg felmentésére, valamint az ország védelmi tervei jóváhagyására is fel kell jogosítani. Ezért a Javaslat 2. §-a a köztársasági elnök közjogi és főparancsnoki jogosítványait rendszerezve a honvédelem irányítására vonatkozó hatásköri szabályok közé iktatja.

A 3. §-hoz

A honvédelmi miniszter és a Magyar Honvédség parancsnokának részletes hatáskörét 1989 októberében a Minisztertanács állapította meg. Ez a megoldás megfelelt a jogalkotás szabályainak.

Az alkotmányos szabályok változása azonban a kormányzati és igazgatási feladatok és hatáskörök megállapításával szemben is új követelményeket támasztanak. Ezen új követelmények szerint nem követhető az a korábbi gyakorlat, hogy a törvény csak az ágazatot irányító miniszter fő feladatait állapítja meg, és a részletes hatásköri szabályok meghatározását a kormányra bízza. Ezért a Javaslat részletesen tartalmazza a honvédelmi miniszter hatáskörét. A hatásköri szabályok módosítása következtében a honvédelmi miniszter a Magyar Honvédség vezetésére már nem jogosult, a Magyar Honvédségnek nem szolgálati elöljárója. A miniszter az irányításhoz a kormányzati szervek rendelkezésre álló eszközöket, így elsősorban a jogalkotást és a törvényességi felügyelet keretében a jogszabályok végrehajtásának ellenőrzését használhatja fel.

A 4. §-hoz

A honvédelem és a Magyar Honvédség irányítására vonatkozó hatáskörök megosztása, a kormányzati-, igazgatási és vezetési hatáskörök gyakorlásának szervezeti szétválasztása az irányítás eszközeinek jelentős módosítását is maga után vonja.

A védelmi doktrínának a Magyar Honvédségben történő megvalósításáról szóló előterjesztés jóváhagyása során a kormány a honvédelmi miniszternek a néphadsereg vezetésével kapcsolatos hatáskörét a Magyar Honvédség parancsnokára ruházta. Ezzel a Magyar Honvédség parancsnoka a honvédelem irányításában kulcsfontosságú szerepet kapott. Ez indokolja, hogy hatásköre a Hvt.-nek a honvédelem irányítására vonatkozó szabályai között szerepeljen. Ezért a Javaslat az említett hatásköri szabályokat a Hvt. rendelkezései közé iktatja.

Az 5. §-hoz

A miniszter hatáskörének gyakorlása, az ennek keretében kiadásra kerülő jogszabályok, valamint a kormányzati döntésekre vonatkozó miniszteri előterjesztések előkészítése azonban olyan mélyreható szakértelmet igényelnek, amellyel csak a Magyar Honvédség vezérkara és a parancsnokság egyéb szervei rendelkeznek. A honvédelem kormányzati irányítása keretében hozott döntések előkészítése során ez a szakértelem nem nélkülözhető. Ezért a Javaslat kötelezi a Magyar Honvédség parancsnokát arra, hogy a honvédelmi miniszter hatáskörének gyakorlásához minden információt bocsásson rendelkezésre, illetőleg - személyesen vagy a parancsnokság szervei útján - a miniszter vagy a magasabb szintű kormányzati szervek döntéseinek előkészítésében közreműködjön.

Az egyes kormányzati politika érvényrejuttatását szolgálja azon rendelkezés, miszerint a Magyar Honvédség parancsnoka a hatáskörét meghaladó döntések meghozatala érdekében a honvédelmi miniszterhez tehet előterjesztést. Vonatkozik ez természetesen arra az esetre is, amikor a döntést nem a miniszter, hanem a Minisztertanács vagy a köztársasági elnök hozza meg; e szervekhez a döntési javaslatot a honvédelmi miniszter terjeszti elő.

-----STARTING---POINT---VEGE---