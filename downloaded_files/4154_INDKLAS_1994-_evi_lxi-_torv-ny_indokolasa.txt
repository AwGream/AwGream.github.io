1994. évi LXI. törvény indokolása

az Alkotmány módosításáról

ÁLTALÁNOS INDOKOLÁS

A helyi önkormányzatok, valamint a helyi önkormányzati választójog rendszerében a kormányprogram megvalósításaként tervezett változások érintik az Alkotmánynak a helyi önkormányzatokról, az alapvető jogokról és kötelezettségekről, továbbá a választójog alapvető elveiről szóló fejezeteiben foglalt egyes rendelkezéseit. A jelzett változások érvényesítése céljából az Országgyűléshez a jelen törvényjavaslattal együtt benyújtott törvényjavaslatok és az alaptörvény közötti összhang biztosítása elkerülhetetlenné teszi az Alkotmány említett fejezeteinek kisebb terjedelmű módosítását.

RÉSZLETES INDOKOLÁS

Az 1. §-hoz

Az Alkotmány 44. §-ának (2) bekezdése fő szabályként határozza meg a képviselő-testület tagjainak négy évre történő megválasztását. Ez a szabály azonban csak akkor érvényesül, ha a választási cikluson belül újabb - időközi - választás kiírására nem kerül sor. Ebben az esetben a mandátum, mind a testület, mind a testület egyes tagjai tekintetében - ideértve a polgármestert, főpolgármestert és a megyei közgyűlés elnökét is - nem négy évre, hanem a választási ciklus végéig szól. Az érintett normaszöveg e hiányosságát pótolja a (2) bekezdés tervezett módosítása.

Az Alkotmány fenti rendelkezése a képviselő-testület tagjai megválasztásának időtartamáról szól, de nem határozza meg a mandátum lejártának időpontját rögzítő eseményt. E célt szolgálja - az előző bekezdés logikai folyományát jelentő - új (3) bekezdés beiktatása.

Az önkormányzati törvény módosításáról szóló előterjesztés lehetőséget kíván teremteni a képviselő-testület saját felismerésén és önkéntes akaratelhatározásán alapuló feloszlatásának kimondására azokban az esetekben, amikor az önkormányzáshoz való jog gyakorlása a képviselő-testület működésében rejlő okok folytán tartósan akadályba ütközik. A működésképtelen testület tagjainak visszahívására választójogi rendszerünkben nincs mód. Az új intézmény bevezetésével elkerülhetővé válik a képviselő-testület Országgyűlés által történő feloszlatása (Alk. 19. §-a (3) bek. l) pont). Mivel a testületi elhatározáson alapuló feloszlás a helyi önkormányzásra irányuló jog gyakorlásának átmeneti szünetelését eredményezi, így alkotmányos jelentősége megegyezik a feloszlatás intézményével. Mindkét intézmény joghatása közös abban, hogy az új választójogi szabályok szerint ugyancsak közvetlen választás útján keletkező polgármesteri tisztséget is megszünteti.

A 2. §-hoz

A nemzeti és etnikai kisebbségek jogait szabályozó 1993. évi LXVII. törvény hatályba lépését nem követte teljeskörű jogharmonizáció, így az alapvető jogok kategóriájába tartozó választó jognak a kisebbségi önkormányzati választásokra történő kibővítése, továbbá a demokratikus hatalomgyakorlás közvetlen módozatainak - országos és helyi népszavazásban való részvétel - e körbe vonása az önkormányzati törvénycsomag keretében megoldásra váró jogalkotási feladat. Ezt a célt szolgálja a 70. § (1) bekezdésének tervezett módosítása. Ugyanezen § (3) bekezdése a „bevándoroltként élő nem magyar állampolgár” fogalmának bevezetésével megteremti a terminológiai összhangot az érintett választójogi törvény és az alaptörvény között. Ebben a személyi körben a helyi népszavazásban és a helyi népi kezdeményezésben való részvétel alapjogkénti definiálása az önkormányzati jogfejlődés jelentős előre lépése.

A 3. §-hoz

A demokratikus jogfejlődés irányába mutat a polgármester, a főpolgármester, a megyei közgyűlés tagjainak közvetlen választására való áttérés is. Az új szabály szerint általános és egyenlő választójog alapján közvetlen és titkos szavazással választják meg az említett önkormányzati vezető tisztségviselőket, illetve a megyei közgyűlés tagjait, s e főszabályt csak a megyei közgyűlés elnökének közvetett választása töri meg. A fenti változások elfogadása elkerülhetetlenné teszi az Alkotmánynak a választójog alapvető elveire vonatkozó fejezetének módosítását.

A 4. §-hoz

Az önkormányzati törvény módosítása kiiktatja az állami szervek és a jogszabályok rendszeréből - az elsődlegesen a helyi önkormányzatok törvényességi ellenőrzése céljából létrehozott, regionális szinten szervezett köztársasági megbízott intézményét, illetőleg hivatalát. Ez a változás szükségessé teszi az Alkotmány 30/A. §-a (1) bekezdése h) pontjának, illetve a 35. § (1) bekezdése d) pontjának megfelelő korrekcióját.