2015. évi CCXII. törvény indokolása

egyes törvényeknek a gazdasági növekedéssel összefüggésben történő módosításáról

-----STARTING---POINT---ALTALANOS--- 

A nemzetgazdaság növekedésének érdekében új lakások építésének elősegítése szükséges. Az otthonteremtés kiemelt társadalom- és gazdaságpolitikai feladat. Ennek elősegítése érdekében a törvény az új építésű lakások áfa kulcsának csökkentésére és az építésügyi szabályok egyszerűsítésére vonatkozó módosításokat tartalmaz.

A törvény célja, hogy a lakóingatlan értékesítésekre vonatkozó áfa kulcs csökkentésével egyrészt hozzájáruljon a lakáspiac élénkítésén keresztül a gazdasági növekedés fellendítéséhez és a foglalkoztatás bővüléséhez, másrészt növelje az otthonteremtés esélyét.

A lakások árának csökkenése jelentősen hozzájárulhat a lakáspiac fellendüléséhez, új lakások építéséhez. Az állam ezzel kapcsolatos eszköze az adó, jelen esetben az áfa csökkentése, ami ma 27%-os mértékben terheli az újonnan épült lakásokat. A törvény rendelkezései lehetővé teszik az új építésű lakások esetén 2016-2019 között a kedvezményes 5%-os kulcs alkalmazását.

A törvény alapján az építésügyi eljárások törvényi szabályai között az egyszerű bejelentés bevezetésével megszüntetésre kerül a legfeljebb 300 m2 hasznos összes alapterületű új lakóépület vonatkozásában az építési engedélyezési eljárás. Az építési tevékenységgel kapcsolatos kötelezettség ez esetben csak a bejelentésre korlátozódik. Az építésügyi szabályok jelenleg nagyban megnyújtják az építési engedélyek kiadásának idejét, ezért a törvény egyszerűsíti és gyorsítja a közműellátás biztosításának eljárási szabályait is.

A törvény célja továbbá olyan gazdaságélénkítő szabályok meghozatala, mint a moziüzemeltetőkre és a mozikra vonatkozó, a nemzetközi gyakorlattal összhangban álló statisztikai rendszer kialakítása, valamint a mozgóképszakmai célok támogatásával kapcsolatos rendelkezések megállapítása. A mozi üzemeltetéssel összefüggésben a törvény rendelkezik a besorolási eljárás pontosításáról, a mozielőzetesekre vonatkozó szabályoknak az adathordozón közzétettekre történő kiterjesztéséről, továbbá az elszámolható közvetlen magyar filmgyártási költségek körének az adórendszer változásaival történő összhangba hozásáról.

A minimálbér tárgyalások sikeres rendezése feltétele a hatékony foglalkoztatáspolitika megvalósításának. A minimálbér tárgyalások eredményes lefolytatása érdekében haladéktalanul módosítani indokolt a Nemzeti Gazdasági és Társadalmi Tanácsról szóló 2011. évi XCIII. törvény azon rendelkezéseit, melyek a tagok mandátumáról szólnak, lehetővé téve azt, hogy megbízatásuk meghosszabbításra kerüljön.

A jogalkalmazók és a jogkereső állampolgárok, szervezetek számára a bírósággal való kapcsolattartás elektronikus úton megvalósuló módja egy új eljárás bevezetését jelenti, az erre való megfelelő felkészülést tartalmazzák a törvénynek a polgári perrendtartásról szóló 1952. évi III. törvényt módosító rendelkezései.

A törvény tartalmazza fenti módosításokon túl a fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény szükséges módosításait is.

-----STARTING---POINT---RESZLETES---

Az 1., 26., 30. és 31. §-hoz

A polgári perrendtartásról szóló 1952. évi III. törvény, valamint egyéb eljárásjogi és igazságügyi törvények módosításáról szóló 2015. évi CLXXX. törvény elfogadásával a polgári perrendtartásról szóló 1952. évi III. törvény (a továbbiakban: Pp.) részletes szabályozást tartalmaz az elektronikus kapcsolattartás tekintetében, mind arra az esetre, ha az elektronikus kapcsolattartás a felek számára választható, mind arra az esetre, ha az elektronikus kapcsolattartás kötelező.

Annak érdekében, hogy a jogalkalmazók és a jogkereső állampolgárok, szervezetek számára a bírósággal való kapcsolattartásnak ezen - elektronikus úton megvalósuló - módja megfelelően „begyakorolhatóvá” és zökkenőmentesen alkalmazhatóvá váljon, a törvény egyfajta „próbaüzemet” biztosít 2016. június 30. napjáig. Ez alatt az időszak alatt már azokat az új rendelkezéseket is alkalmazni kell, amelyeket a Pp. a kötelező elektronikus kapcsolattartás tekintetében tartalmaz, de csak akkor, ha a fél él a törvény adta lehetőséggel, és az elektronikus kapcsolattartást választja. Ez a megoldás biztosítja, hogy az átmeneti időszak lejártát követően a kötelező elektronikus kapcsolattartás zökkenőmentesen megvalósuljon, és ténylegesen előmozdítsa az időszerű ítélkezést.

A 2. §-hoz

A helyi adókról szóló törvény módosításával a helyi önkormányzat köteles az iparűzési adóbevételt a törvény által már eddig is meghatározott feladatok mellett a helyi közösségi közlekedés ellátására fordítani. A Főváros esetében utal a külön törvényi szabályozásra is.

A 3-8. §-hoz

A törvény alapján az egyszerű bejelentés bevezetésével megszüntetésre kerül a legfeljebb 300 m2 hasznos összes alapterületű új lakóépület vonatkozásában az építési engedélyezési eljárás. Az építési tevékenységgel kapcsolatos kötelezettség ez esetben csak a bejelentésre korlátozódik. A bejelentést követő 15 nap elteltével meg lehet kezdeni.

Az egyszerű bejelentéshez kormányrendelet szerint mellékelendő egyszerű dokumentációtól való eltérés bejelentésköteles. Az egyszerű bejelentés nélkül végzett, valamint a bejelentéshez mellékelt dokumentációtól - újabb bejelentés hiányában - eltérően végzett tevékenység jogszerűtlen építési tevékenységnek minősül.

A bejelentésért - tekintettel arra, hogy nem minősül közigazgatási hatósági ügynek - illetéket és igazgatási szolgáltatási díjat nem kell fizetni.

Az építészeti tervezést és az építési kivitelezési tevékenységet az egyszerű bejelentés esetén is csak a jogszabályi előírásoknak megfelelően lehet végezni, és ezt a hatóság a rá vonatkozó jogszabályok alapján ellenőrizheti.

Az építési tevékenység előkészítését, a tervezési tevékenységet segíti, hogy a közműellátással kapcsolatos szolgáltatói nyilatkozatok kiadására határidőt állapít meg a törvény, amelynek érdemi válasz nélküli eltelte esetén a szolgáltató hozzájárulását megadottnak kell tekinteni.

A legfeljebb 300 m2 hasznos összes alapterületű új lakóépület tervezése és építése során a helyi építési szabályzat előírásai közül csak a törvényben felsorolt előírásokat kell figyelembe venni.

A legfeljebb 300 m2 hasznos összes alapterületű új lakóépület felépítésének ténye - amennyiben az a bejelentéstől számított három éven belül megvalósul - ingyenesen kerül igazolásra hatósági bizonyítvánnyal. Annak érdekében, hogy az építkezések ne maradjanak befejezetlenül, illetve ne húzódjanak el, a jogalkotó az építkezés időtartamától függő díjazást vezet be, illetve bontási kötelezettséget állapít meg, ha a bejelentéstől számított 10 éven belül az épület nem épül fel.

Az egyszerű bejelentéssel összefüggő további módosítások alapján a településképi véleményezési és településképi bejelentési eljárásnak nincs helye.

Az egyszerű bejelentéssel kapcsolatos további szabályok megalkotására - tekintettel arra, hogy a bejelentésre nem vonatkoznak a hatósági eljárás szabályai - a Kormány kap felhatalmazást.

A 9-10. §-hoz

Egyes kifejezések beemelése az értelmező rendelkezések közé a mozgóképről szóló 2004. évi II. törvény (a továbbiakban: Mktv.) vonatkozó pontjainak egységes értelmezését segíti elő, elsősorban a moziüzemeltetőkre és a mozikra vonatkozó a nemzetközi gyakorlatban összhangban álló statisztikai rendszer kialakítása érdekében. Az Mktv. 2. §-ában a közvetett támogatás fogalomkörét indokolt kiegészíteni, tekintettel arra, hogy a 2016. évtől a letéti számla feltöltésének módjai kiegészülnek az állami adóhatóságon keresztüli teljesítéssel.

A 11-12. §-hoz

A hazai filmforgalmazásból ma hiányzik az iparág egészét lefedő, a mozilátogatottsági és filmterjesztési adatokat pontosan és átfogóan nyilvántartó és hozzáférhetővé tevő adatszolgáltatási rendszer. Jelenleg a heti mozilátogatottsági statisztikák kizárólag a piaci szereplők által önkéntesen nyújtott információkból állnak össze, nem fedik le a teljes piacot, megbízhatóságuk pedig nem ellenőrzött. A törvény szerint a mogzóképszakmai hatóság a mozikra vonatkozó releváns adatokat magában foglaló nyilvántartást hoz létre, amelyre vonatkozóan a mozik üzemeltetői részéről bejelentési kötelezettség áll fenn, melyre tekintettel a mozikkal, valamint a mozik üzemeltetését végző gazdasági társaságokkal kapcsolatos adatokat szükséges szolgáltatniuk a Hatóság felé.

A 13. §-hoz

A módosítás indoka, hogy főként a külföldi produkciók esetében a kérelem benyújtásakor a korhatár besorolási eljárást kérelmező ügyfélnek nem áll rendelkezésre az adott filmalkotás olyan képi és hangminőségű kópiája, amely lehetővé tenné a filmalkotás megtekintését, valamint a korhatár besorolási szempontoknak megfelelő elbírálását. A fent részletezett esetekben a besorolásra a közigazgatási hatósági eljárás és szolgáltatás általános szabályairól szóló törvény helyszíni szemlére vonatkozó szabályai szerint kerül sor, a Hatóság hivatalos helységének nem minősülő külső helyszínen. Ezekben az esetekben a filmalkotás megtekintésre alkalmas adathordozója nem áll a Hatóság rendelkezésére, ezért a kérelmezőnek a besorolási eljárást követően azt haladéktalanul be kell nyújtania annak érdekében, hogy az Mktv. 21/A. §-ában foglaltak teljesüljenek. A jelen módosítással beillesztett szövegrész korábban - dogmatikailag helytelenül - az Mktv. 21/B. § (2) bekezdésében volt megtalálható.

A 14. §-hoz

A filmalkotásokat tartalmazó adathordozókon nagy számban fordulnak elő promóciós céllal közzétett mozielőzetesek is, ezért a kiskorúak hatékony védelme érdekében az Mktv. 21/C. § (1) bekezdésében meghatározott, a mozikban vetített mozielőzetesekre vonatkozó korlátozást indokolt az adathordozón terjesztett filmalkotásokra is kiterjeszteni. Ennek hiányában előfordulhat, hogy az adathordozón az azon található filmalkotásénál magasabb besorolással rendelkező filmalkotás előzetese kerül hirdetési céllal közzétételre. A kiskorúak védelmére vonatkozó szabályozás szellemével ellentétes, ha az így közzétett előzetesek olyan filmalkotások iránt keltik fel a gyermekek érdeklődését, amelyek számukra károsak lehetnek, így negatívan befolyásolhatják egészséges lelki, szellemi fejlődésüket.

A 15. §-hoz

A filmterjesztéssel üzletszerűen foglalkozó gazdasági társaság vagy egyéb szervezet az erre irányuló tevékenységét filmforgalmazóként, moziüzemeltetőként vagy egyéb minőségében végzi. Annak érdekében, hogy olyan statisztikai célú adatok álljanak a Hatóság rendelkezésére, melyek a filmterjesztésre is vonatkoznak, a jogi norma címzettje részéről fennálló közlési kötelezettségnek erre is ki kell terjednie.

A 16. §-hoz

A letéti számla adóhatóságon keresztül történő feltöltéséhez szükséges, hogy a Magyar Nemzeti Filmalap Közhasznú Nonprofit Zártkörűen Működő Részvénytársaság (a továbbiakban: MNF) negyedévente tájékoztatást adjon az adóhatóságnak az adott negyedévben a letéti számlára teljesített befizetésekről.

A 17. §-hoz

Az Mktv. 2012. január 1-jétől hatályos 31/F. § (1) bekezdés b) pontja alapján jelenleg a személyi jövedelemadóról szóló 1995. évi CXVII. törvény (a továbbiakban: Szja tv.), az egyszerűsített vállalkozói adóról szóló 2002. évi XLIII. törvény (a továbbiakban: EVA tv.), a társasági és osztalékadóról szóló 1996. évi LXXXI. törvény (a továbbiakban: Tao. tv.) és az egyszerűsített közteherviselési hozzájárulásról szóló 2005. évi CXX. törvény (a továbbiakban: EKHO tv.) szerinti adókötelezettségek tartoznak a Mktv. által elismert adótörvényi körbe.

2013. január 1-jétől azonban a magyar adórendszer új adónemekkel bővült, így a filmgyártó/filmelőállító által szerződtetett vállalkozások, magánszemélyek az előzőekben említett adótörvényeken kívül adó-, közteher- és járulékfizetési kötelezettségüket a kisadózó vállalkozások tételes adójáról és a kisvállalati adóról szóló 2012. évi CXLVII. törvény (a továbbiakban: Katv.) alapján - azaz az ún. KATA és KIVA szerinti adózással - is teljesíthetik. Az egyszerűsített foglalkoztatásról szóló 2010. évi LXXV. törvény továbbá 2013. január 1-jétől kifejezetten nevesíti a filmipari statiszták egyszerűsített foglalkoztatás keretében történő alkalmazásának lehetőségét, és egyéb, a filmipari statisztákra vonatkozó speciális szabályokat is bevezet.

Az Mktv. közvetlen magyar filmgyártási költségekre vonatkozó meghatározása azonban nem követte az adórendszer változásait, így a jelenlegi meghatározás szerint továbbra is csak az Szja tv., az EVA tv., a Tao. tv. és az EKHO tv. szerint adózó vállalkozások és magánszemélyek szerződtetésével kapcsolatos költségek, ráfordítások minősülhetnek közvetlen magyar filmgyártási költségnek. Ebből következően a KATA, a KIVA, illetve az egyszerűsített foglalkoztatás szerinti adózást választó magánszemélyek, vállalkozók hátrányos helyzetbe kerültek az előzőekben említett adótörvények szerint adózó magánszemélyekkel, vállalkozókkal szemben.

A 18-19. §-hoz

Az átmeneti rendelkezések célja egyrészt, hogy a Magyarországon forgatott produkciók gyártási költségvetésének 25%-át nyújtó közvetett támogatás forrását a 2015. évben keletkezett kötelezettségek tekintetében is maradéktalanul biztosítsa. Egyebekben pedig e szakasz a mozistatisztika létrehozása érdekében szükséges bejelentésre vonatkozó előírásokat tartalmazza.

A 20. §-hoz

A Mktv. hatályos szövege alapján jelenleg elszámolható közvetlen magyar filmgyártási költségek köre nem fedi le teljes mértékben a filmgyártás során szerződtetett vállalkozások és magánszemélyek által választható adózási típusok körét.

A Mktv. hatályos rendelkezései alapján a filmgyártás során felmerülő közvetlen filmgyártási költségek - a törvény által meghatározott követelményeknek történő megfelelés esetén - akkor minősülnek közvetlen magyar filmgyártási költségnek, ha adó- vagy járulékkötelezettség formájában merülnek fel, vagy felmerülésük Magyarországon adó- és járulékfizetési kötelezettséget eredményez. Ebből következően lényeges annak pontos meghatározása, hogy mely adó- és járulékfizetési kötelezettségeket ismeri el a törvény adott közvetlen költség magyar költségként történő besorolása során, valamint a normaszövegnek a közteher fogalmával való kiegészítése indokolt.

A bíróságok szervezetéről és igazgatásáról szóló 2011. évi CLXI. törvény 189. § (2) bekezdése értelmében a Fővárosi Bíróság jogutódja az adott törvényszék, melyre tekintettel az érintett rendelkezést módosítani szükséges.

Tekintettel arra, hogy az MNF a közvetett támogatás kifizetését a filmelőállító vagy filmgyártó vállalkozás részére az erre irányuló kérelem benyújtásától számított - kevésbé racionális - 5 napos határidővel kezdeményezi a Kincstárnál, az ebből fakadó negatív hatások, nevezetesen a túl gyors ügyintézés és ennek közvetlen hátrányos következményei, nyilvántartással kapcsolatos feladatok nagy száma, ügyteher aránytalansága miatt indokolt a kezdeményezést illetően 15 banki nap biztosítása az MNF számára. Indokolt továbbá a filmgyártási költségeken belül az elszámolható marketing költségek összeghatárának felemelése 10 millió Ft-ra.

A 21. §-hoz

A törölt szövegrész korábban nem a megfelelő helyen került elhelyezésre a törvényben, mivel a mozielőzetesek kivétel nélkül, minden esetben rendelkezésére állnak a besorolási eljárást kérelmező filmterjesztő számára. A szövegrész ezért áthelyezésre került az Mktv. 21/A. § (2), (3a) bekezdésébe.

A filmgyártó/filmgyártó vállalkozás szavak törlésre kerültek, mivel az Mktv. 26/B. § (1) bekezdése alapján a besorolási eljárásában kizárólag a filmelőállító vehet részt félként. A filmgyártás során elszámolható marketing költségekre vonatkozó mondat egyrészt indokolatlanul korlátozta, másrészt viszont hatósági mérlegelés körébe utalta az ilyen költségek meghatározását.

A 22. §-hoz

A törvény alapján a fővárosi önkormányzatot és a kerületi önkormányzatokat osztottan megillető adóbevételekből származó részesedési arány a fővárosi önkormányzat vonatkozásában a 2016. évtől 1,5 százalékponttal 52,5%-ra, a 2017. évtől pedig további 1,5 százalékponttal 54%-ra növekszik, a kerületek esetében pedig ugyanennyivel csökken. Sor kerül továbbá annak előírására is, hogy a Fővárosi Önkormányzat a megosztott adóbevételből a helyi közösségi közlekedési feladat ellátására köteles fordítani a feladat ellátásához szükséges összeget.

A 23-25. §-hoz

A törvény előírja, hogy az 5%-os kedvezményes adómértéket a szociálpolitikai célú új lakóingatlanok értékesítésére a 2016. január 1-jén vagy azt követően teljesített ügyletek esetén kell alkalmazni.

A törvény a kedvezményes 5%-os adómértéket az új szociálpolitikai célú lakóingatlanok értékesítésére 2019. december 31-ig bezárólag rendeli alkalmazni, azt követően hatályát veszti a rendelkezés.

A 2006/112/EK tanácsi irányelv értelmében a tagállamok kedvezményes adómértéket alkalmazhatnak a szociálpolitika keretében biztosított lakásra, lakásépítésre. A törvény a szociálpolitikai célú lakást többlakásos lakóingatlan esetében a 150 négyzetméter hasznos összes alapterületet meg nem haladó lakásként, míg egylakásos családi házak esetében 300 négyzetméter hasznos összes alapterületet meg nem haladó lakásként határozza meg. Tekintettel arra, hogy az áfa szabályok értelmében főszabályként az új ingatlant terheli áfa fizetési kötelezettség, a kedvezményes adómérték a szociálpolitikai célnak megfelelő új ingatlan értékesítésére vonatkozik. Az áfa szabályok értelmében újnak minősül az ingatlan, ha annak használatbavétele még nem történt meg, vagy a használatbavétele megtörtént, de a használatbavétel és az értékesítés között még nem telt el két év.

A 27-29. §-hoz

A Nemzeti Gazdasági és Társadalmi Tanácsról szóló 2011. évi XCIII. törvény hozta létre az NGTT-t, megújítva ezzel a társadalmi egyeztetés központi fórumát.

A Nemzeti Gazdasági és Társadalmi Tanács (a továbbiakban: NGTT) 2011. október 11. napján történő megalakulásával egy olyan konzultációs mechanizmus épült ki, amely a korábbinál szélesebb körben nyújt lehetőséget a társadalmi párbeszédre. Az Országos Érdekegyeztetési Tanács, a Gazdasági és Szociális Tanács, illetve a Gazdasági Egyeztető Fórum megszűnésével a társadalmi egyeztetés és párbeszéd színterén egy új, ágazatközi intézmény, a társadalmi párbeszéd makroszintű fórumaként aposztrofált testület jött létre.

Az NGTT működésének legfőbb szempontjai a nyitottság, az átláthatóság és a széles körű konzultáció, amely magában foglal olyan társadalmi partnereket is, amelyek korábban nem vettek részt intézményesített egyeztetéseken. Funkcióját tekintve az Országgyűléstől, Kormánytól független, konzultációs, javaslattevő, tanácsadó testület, amely a társadalom egészét érintő, általános gazdaság- és társadalompolitikai kérdésekkel foglalkozik.

Partneri struktúrája azt a törekvést tükrözi, hogy NGTT a lehető legszélesebb körben jelenítse meg és közvetítse az érintett gazdasági szereplők és társadalmi csoportok érdekeit.

Tagjai oldalakat alkotnak, melyek a következők:

1. Gazdaság Képviselői Oldal

2. Munkavállalói Oldal

3. Civil Oldal

4. Tudomány Képviselői Oldal

5. Egyházi Oldal

Az NGTT soros elnöke az oldalak képviselői közül kerül ki. Egy soros elnöki mandátum három hónapra szól, az oldalak a törvényben meghatározott sorrendben követik egymás a tisztség betöltésében. Tekintettel arra, hogy az NGTT működési mechanizmusát a teljes autonómia jellemzi, így saját maga határozza meg és alakítja ki működését, amelyet a Szervezeti és Működési Szabályzatában rögzít.

Az NGTT tagjainak megbízatása lejárt, ezért a minimálbér tárgyalások eredményes lefolytatása érdekében haladéktalanul módosítani indokolt a Nemzeti Gazdasági és Társadalmi Tanácsról szóló 2011. évi XCIII. törvény azon rendelkezéseit, melyek a tagok mandátumáról szólnak, lehetővé téve azt, hogy megbízatásuk meghosszabbításra kerüljön.

-----STARTING---POINT---VEGE---

A 32. §-hoz

Hatályba léptető rendelkezések.