2008. évi LXII. törvény indokolása

a Nemzetközi Atomenergia Ügynökség (NAÜ) keretében 1979-ben elfogadott, és az 1987. évi 8. törvényerejű rendelettel kihirdetett nukleáris anyagok fizikai védelméről szóló Egyezménynek a NAÜ által szervezett diplomáciai konferencia keretében, 2005. július 8-án aláírt módosítása kihirdetéséről

Általános indokolás

Magyarország 1980-ban írta alá a nukleáris anyagok fizikai védelméről szóló Egyezményt (Convention on the Physical Protection of Nuclear Material), amelyet az 1987. évi 8. törvényerejű rendelet hirdetett ki. A nukleáris anyagok védelme, a lopástól, szabotázstól és terrorcselekményektől való megóvásuk kulcsfontosságú mind a nukleáris biztonság, mind a nukleáris fegyverek elterjedésének megakadályozása szempontjából. Ezért az 1970-es évek végén a Nemzetközi Atomenergia Ügynökség (a továbbiakban NAÜ) keretében kidolgozott Egyezmény meghatározta a nukleáris anyagok különféle csoportjára vonatkozó védelmi szinteket, a szerződő államok és a NAÜ együttműködését, a köztük szükséges információcserét, az információk titkosságát, az elkövetők elfogása érdekében a szerződő államok közötti együttműködést és a kiadatással kapcsolatos kérdéseket. Az Egyezményben foglalt kötelezettségeket az atomenergiáról szóló 1996. évi CXVI. törvény és az atomenergia alkalmazásával összefüggő rendőrségi feladatokról szóló 47/1997. (VIII. 28.) BM rendelet figyelembe vette.

Több éves előkészítő munka eredményeként a NAÜ 2005. július 4-8. között diplomáciai konferenciát hívott össze a nukleáris anyagok fizikai védelméről szóló nemzetközi egyezmény módosítására. Az Egyezmény hatálya alapvetően a nukleáris anyagok szállítására terjed ki. Ez a körülmény, és a nukleáris anyagok illegális kereskedelmével, továbbá a terrorizmussal kapcsolatos veszélyek erősödése, valamint a védelmi technika fejlődése szükségessé tették az Egyezmény módosítását és a nukleáris anyagok fizikai védelmének szigorúbb szabályozását.

Az Egyezmény megújítását célzó tevékenység már 1998-ban megkezdődött, amelynek eredményeként 2001-ben a NAÜ főigazgatója szakértői csoportot hozott létre a szükséges változtatások számbavételére. A szakértői csoport javaslata 2003-ban készült el, amelyet alkalmasnak tartottak diplomáciai konferencia szintjén történő megvitatásra és elfogadásra. A javasolt módosítások elfogadásához az Egyezmény 20. cikke szerint az Egyezményben szerződő államok kétharmadának egyetértése szükséges. 2005 januárjában egyértelművé vált, hogy a szerződő államok túlnyomó része egyetért a diplomáciai konferencia összehívásával. Ennek alapján a NAÜ, mint az Egyezmény letéteményese a diplomáciai konferencia 2005. július 4-8. között hívta össze.

A diplomáciai értekezlet elé terjesztett módosítási javaslat az Egyezmény hatályát kiterjesztette a nemzetközi nukleáris szállításokon túl a szerződő államok területén felhasznált, raktározott és szállított nukleáris anyagok, illetve a joghatóságuk alá tartozó nukleáris létesítmények fizikai védelmére. A módosítás szerint az államok felelősek a fizikai védelmet szabályozó nemzeti szabályozási keretek létrehozásáért és fenntartásáért. Az államoknak létre kell hozniuk, vagy ki kell jelölniük a szabályozási keretek megvalósításáért felelős, és feladatai ellátásához megfelelő hatáskörrel, szakértelemmel, továbbá pénzügyi és emberi erőforrásokkal rendelkező hatóságot, vagy hatóságokat. Ezzel együtt biztosítaniuk kell, hogy a nukleáris anyagok vagy nukleáris létesítmények fizikai védelmének megvalósításáért a fő felelősség a vonatkozó engedélyek birtokosaié legyen. Az államoknak létre kell hozniuk azon információk titkosságának védelmére vonatkozó követelményeket, amelyek illetéktelen nyilvánosságra hozatala károsítaná a nukleáris anyagok és nukleáris létesítmények fizikai védelmét. A módosítások újraszabályozzák az egyezmény viszonyát az ENSZ Alapokmányához és az ahhoz kapcsolódó egyéb nemzetközi egyezményekhez.

A Módosítás elfogadásával az Egyezmény címe az alábbira változott: Convention on the Physical Protection of Nuclear Material and Nuclear Facilities (Nukleáris anyagok és nukleáris létesítmények védelme).

Az Egyezményben végrehajtott alapvető fontosságú módosítások:

- kiterjednek a nukleáris anyagokkal történő műveletek teljes vertikumára (előállítás, felhasználás, raktározás, szállítás);

- kiterjednek a nukleáris létesítmények szabotázs elleni védelmére;

- nagyobb mértékű nemzetközi együttműködés lehetőségét biztosítanak és kötelezettségét írnak elő;

- bővítették az Egyezmény hatálya alá eső büntetendő cselekmények körét.

A Módosítás mind a NAÜ, mind a tagországok számára jelentős politikai és szakmai előrelépés, ugyanis a nukleáris energia békés célú felhasználását szolgáló alábbi egyezmények köre a nemzetközi közösség keretében egy korszerűsített, hatékony egyezménnyel egészült ki:

A nukleáris fegyverek elterjedésének megakadályozásáról szóló szerződés;

A Magyar Köztársaság, a Nemzetközi Atomenergia Ügynökség és az Európai Atomenergia Közösség között a nukleáris fegyverek elterjedésének megakadályozásáról szóló szerződés szerinti biztosítékok alkalmazásáról aláírt egyezmény;

A nukleáris anyagok fizikai védelméről szóló egyezmény;

A nukleáris balesetekről adandó gyors értesítési egyezmény;

A nukleáris biztonságról szóló nemzetközi egyezmény;

A kiégett fűtőelemek kezelésének biztonságáról és a radioaktív hulladékok kezelésének biztonságáról létrehozott közös egyezmény.

Az EU tagországok (a Diplomáciai Konferencián) külön megállapodás keretében egyeztek meg abban, hogy az egyes országok illetékesei erőfeszítéseket tesznek a Módosítás mielőbbi beépítésére az adott ország jogrendjébe.

A Módosítással a 7. cikk újabb büntetendő cselekményekkel egészül ki. Tekintettel a nemzetközi szerződésekkel kapcsolatos eljárásról szóló 2005. évi L. törvény 10. §-a (1) bekezdésének g) pontjára, megvizsgáltuk, hogy összhangban vannak-e a Módosítással beépülő új rendelkezések a Büntető Törvénykönyvről szóló 1978. évi IV. törvényben (a továbbiakban: Btk.) foglalt tényállásokkal. A következők állapíthatók meg:

1. Az Egyezmény 7. cikke 1. pontjának a) alpontja bünteti a nukleáris anyagok jogtalan átvételét, birtoklását, használatát, továbbítását, átalakítását, elhelyezését, az ilyen anyagok szétszórását, ha a cselekmény halált, súlyos személyi sérülést, vagy jelentős anyagi, illetve környezeti kárt okoz, vagy ezek okozására alkalmas.

Az említett elkövetési magatartások büntetőjogi megítélésénél irányadó a Btk. 259. §-a (közveszélyokozás), 264. §-a (visszaélés radioaktív anyaggal), valamint 280. §-a (környezetkárosítás).

A Btk. 259. §-a alapján a jogalkotó büntetni rendel minden közveszélyt okozó magatartást, így a sugárzó anyag pusztító hatásának kiváltását is.

A Btk. 264. §-a lefedi az Egyezmény 7. cikke 1. pontjának a) alpontjában meghatározott elkövetési magatartásokat.

A 7. cikk 1. pontjának a) alpontjában szabályozott elkövetési magatartásoknak - a Módosítás kapcsán - eredménye a környezeti kár bekövetkezése. A fent említett közveszélyokozás tényállása (Btk. 259. §) megfelel az Egyezmény e rendelkezésének. Továbbá a Btk. 280. §-a is harmonizál az Egyezmény előírásaival.

2. Az Egyezmény 7. cikke 1. pontjának b) alpontja (nukleáris anyagok lopása vagy rablása) összhangban van a Btk.-ban szabályozott lopás (316. §), valamint rablás (321. §) tényállásával. A nukleáris anyag ellopása, elrablása egyúttal jogosulatlan megszerzést is jelent, így elkövetése esetén halmazatban áll a radioaktív anyaggal való visszaéléssel.

3. Az Egyezmény 7. cikke 1. pontjának c) alpontja büntetni rendeli a nukleáris anyagok elsikkasztás vagy csalás útján történő megszerzését. E rendelkezés harmonizál a Btk. 317. §-ában, illetve 318. §-ában szabályozott sikkasztás, illetve csalás törvényi tényállásával. A radioaktív anyag jogosulatlan megszerzése a Btk. 264. §-a (1) bekezdésében szabályozott visszaélés radioaktív anyaggal bűntettet valósítja meg. Amennyiben a megszerzés csalás útján történik, a két magatartás bűnhalmazatot képez.

4. Az Egyezmény 7. cikke 1. pontjának új d) alpontja szerint büntetendő a nukleáris anyag törvényes felhatalmazás nélküli ki- és bevitele, küldése vagy mozgatása egy államba, illetve államból. E rendelkezés megfelel a Btk. 264. §-a (1) bekezdésének, amely szankcionálja az emberi egészségre, illetve a környezetre veszélyes radioaktív anyagnak az országba történő behozatalát, onnan való kivitelét, valamint az ország területén történő átvitelét.

5. A Módosítás kapcsán az Egyezmény 7. cikkének 1. pontja új e) alponttal egészül ki. Az új rendelkezés szerint büntetendő a nukleáris létesítmény ellen irányuló cselekmény, vagy a nukleáris létesítmény működésébe való beavatkozás, amely során az elkövető sugárzásnak való kitétel vagy radioaktív anyagok kibocsátása útján halált, vagy súlyos személyi sérülést, vagy lényeges anyagi, illetve környezeti kárt szándékosan okoz (kivéve, ha a cselekményt annak a szerződő államnak a saját belső jogrendszerével összhangban követték el, amelynek területén a nukleáris létesítmény található).

A Módosítás célja nem pusztán a nukleáris létesítmény működésébe való beavatkozás szankcionálása, hanem olyan cselekmények üldözése, amelyeknél az elkövető szándékában áll halál, személyi sérülés, vagy kár okozása. A Módosítással érintett rendelkezések a magyar Btk. értelmében ezért közveszélyokozást valósítanak meg. A közveszély fogalmilag ugyanis magában hordozza személyek és dolgok számszerűen meg nem határozható köre megsemmisülésének vagy sérelmének, rongálódásának veszélyét. Súlyosabban minősül továbbá, ha a sugárzó anyag pusztító hatásának kiváltásával különösen nagy, vagy ezt meghaladó vagyoni hátrány keletkezik, illetve a bűncselekmény egy vagy több ember halálát idézi elő.

6. Az Egyezmény alapján büntetendő a nukleáris anyagok fenyegetéssel, erőszakkal vagy bármely más módon történő megfélemlítéssel való követelése [7. cikk 1. pont f) alpont]. Ezen előírás lefedi a Btk. 174. §-a szerinti kényszerítés tényállását. A tényállástól függően akár terrorcselekmény megállapítása is felmerülhet.

7. Az Egyezmény 7. cikk 1. pontja korábbi e) alpontjának elnevezése g) alpontra változik, és egyben új rendelkezésekkel egészül ki. A Módosítással érintett és beépített új szabályozás összhangban van a Btk. által szabályozott terrorcselekmény elkövetésével való fenyegetés tényállásával.

8. A Módosítás alapján (7. cikk 1. pontjának h) alpontja) büntetendő a fent említett cselekmények egy részének kísérlete is. Megjegyzendő, hogy a Btk. 17. §-a értelmében a kísérletre is a befejezett bűncselekmény büntetési tételét kell alkalmazni.

9. A 7. cikk 1. pontjának i) alpontja a fenti cselekmények bármelyikében való részességet is büntetni rendeli. A felbujtóra és a bűnsegédre, mint részesekre a tettesekre megállapított büntetési tételek [Btk. 21. § (3) bek.] irányadóak.

10. A 7. cikk 1. pontjának j) alpontja értelmében az a)-h) alpontokban felsorolt valamennyi bűncselekmény előkészületét büntetendővé kell nyilvánítani.

A Btk. 18. §-ának (1) bekezdése szerint előkészületet követ el az, aki a bűncselekmény elkövetése céljából az ehhez szükséges vagy ezt könnyítő feltételeket biztosítja, az elkövetésre felhív, ajánlkozik, vállalkozik, vagy a közös elkövetésben megállapodik.

A jogalkotó valamennyi említett bűncselekménynek - azok társadalomra veszélyességére tekintettel - büntetni rendeli már az előkészületi magatartásait is [259. § (5) bekezdés, 261. § (4) bekezdés, 264. § (5) bekezdés].

11. A Módosítás új k) alpontot iktat az Egyezmény 7. cikkének 1. pontjába. Az új rendelkezés szerint büntetendő az olyan cselekmény, amelyet a közös cél érdekében cselekvő személyek csoportja követ el, és amely a fenti bűncselekmények elkövetéséhez járul hozzá.

A fenti alpont rendelkezései kimerítik a felbujtás és a bűnsegély (Btk. 21. §-ának), a bűnszövetségben a Btk. 137. §-ának 7. pontja, vagy bűnszervezetben (A Btk. 137. §-ának 8. pontja) történő elkövetés, vagy a csoportos elkövetés (Btk. 137. § 13. pont) fogalmát egyaránt.

12. Az Egyezmény a ‚nukleáris anyag”, valamint „nukleáris létesítmény” fogalmakat használja. (A hatályos Btk. robbanó, sugárzó anyagról, radioaktív anyagról, valamint nukleáris létesítményről rendelkezik.)

Az atomenergiáról szóló 1996. évi CXVI. törvény (a továbbiakban: Atv.) 2. §-ának c) pontja értelmében radioaktív anyag a természetben előforduló vagy mesterségesen előállított bármely anyag, amelynek egy vagy több összetevője ionizáló sugárzást bocsát ki, valamint az ilyen anyagot tartalmazó készítmény.

Az Atv. 2. §-ának d) pontja értelmében a nukleáris anyag a radioaktív anyagok közül mindaz, amely önfenntartó nukleáris láncreakcióra képes, vagy képessé tehető, továbbá ennek vegyületei, vagy az elemet, illetőleg vegyületét tartalmazó anyag, különösen az urán, a tórium, a plutónium és bármilyen anyag, amely az előbbiek közül egyet vagy többet tartalmaz, a bányászat, illetőleg az ércfeldolgozás körébe tartozó ércek és érchulladékok kivételével. Mindkét fogalom megfelel az Egyezményben foglaltaknak.

A nukleáris létesítmény fogalmát az Atv. 2. §-ának g) pontja az Egyezmények megfelelően definiálja. Ennek értelmében nukleáris létesítmény az atomerőmű, atomfűtőmű, kutató és oktató atomreaktor, továbbá minden más olyan létesítmény, amelyet a nukleáris fegyverek elterjedésének megakadályozásáról szóló szerződés III. cikk (1) és (4) bekezdésének végrehajtásáról szóló biztosítéki megállapodás 98. cikkének 2. I. pontja ekként határoz meg.

A fentiek alapján az Egyezmény kiegészítése nem indokolja a Btk, módosítását, tekintettel arra, hogy az Egyezményben szereplő tényállások mindegyike beleillik a Btk-ban e tárgykörben szabályozott tényállások valamelyikébe.

A nukleáris és radioaktív anyagokkal kapcsolatos illegális tevékenységek visszaszorítását szolgálja  a velük való tevékenységek (gyártás, forgalmazás, szállítás, alkalmazás, behozatal, kivitel) hatósági engedélyezésének, ellenőrzésének és a kapcsolódó adatszolgáltatásnak a szabályozása, az ilyen anyagok és a velük tevékenységet végzők teljes körű nyilvántartása. Az ilyen anyagok fizikai védelmével kapcsolatos hatósági előírások (követelmények) és azok betartásának ellenőrzése szükségessé teszi a javaslat által megfogalmazott körben személyes adatok kezelését, felhasználását és továbbítását a javaslat által meghatározott célokra. Az ehhez szükséges felhatalmazás az Atv. 16. §-ának módosítását igényli.

Részletes indokolás

Az 1-2. §-hoz

Magyarország 1980-ban írta alá a nukleáris anyagok fizikai védelméről szóló Egyezményt (Convention on the Physical Protection of Nuclear Material), amelyet az 1987. évi 8. törvényerejű rendelet hirdetett ki. A nukleáris anyagok védelme, a lopástól, szabotázstól és terrorcselekményektől való megóvásuk kulcsfontosságú mind a nukleáris biztonság, mind az atomfegyverek elterjedésének megakadályozása szempontjából. Az Egyezmény megújítását célzó tevékenység már 1998-ban megkezdődött, amelynek eredményeként 2001-ben a NAÜ főigazgatója szakértői csoportot hozott létre a szükséges változtatások számbavételére. A szakértői csoport javaslata 2003-ban készült el, amelyet alkalmasnak tartottak diplomáciai konferencia szintjén történő megvitatásra és elfogadásra. A javasolt módosítások elfogadásához az Egyezmény 20. cikke szerint az Egyezményben szerződő államok kétharmadának egyetértése szükséges. 2005 januárjában egyértelművé vált, hogy a szerződő államok túlnyomó része egyetért a diplomáciai konferencia összehívásával. Ennek alapján a NAÜ, mint az Egyezmény letéteményese a diplomáciai konferenciát 2005. július 4-8. között hívta össze. Az ügy fontosságát és időszerűségét bizonyítja a Konferencián részt vevő és a Módosítást aláíró országok nagy száma.

Az EU tagországok külön megállapodás keretében egyeztek meg abban, hogy az egyes országok illetékesei erőfeszítéseket tesznek a Módosítás mielőbbi beépítésére az adott ország jogrendjébe.

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksz.) 9. §-ának megfelelően azokat a Magyar Köztársaság által kötött nemzetközi megállapodásokat és egyezményeket, amelyek kötelező hatályának elismerésére az Országgyűlés adott felhatalmazást, törvényben kell kihirdetni.

A 3. §-hoz

Az Egyezmény 1979. október 26-án történt elfogadása óta eltelt időszak legfontosabb változásaira és az újabb hangsúlyokra való utalások szerepelnek a módosított egyezmény Preambulumában, mint az ENSZ Alapokmányának alapelveire és 2 cikkének 4. pontjára, az ENSZ Közgyűlésnek a nemzetközi terrorizmus felszámolását célzó 1994. december 9-i határozatára való hivatkozás, valamint utalás a módosított egyezménynek arra a lényeges elemére, hogy hatálya a továbbiakban a nukleáris létesítményekre is kiterjed.

A szerződő államok felelősek a fizikai védelmi rendszerek létesítéséért és fenntartásáért; a módosított egyezmény kapcsolódik egyéb nemzetközi szerződésekhez valamint fegyveres és katonai tevékenységekhez. A módosított egyezmény nem használható fel erő alkalmazására, fenyegetésre és törvényellenes cselekményekre, valamint nem vonatkozik katonai rendeltetésű nukleáris anyagokra és létesítményekre.

A nukleáris anyagok és létesítmények megfelelő fizikai védelmi rendszereivel szemben támasztott követelményeket és az ezek megvalósításához szükséges intézkedéseket taglalja 2A cikk 1. és 2. pontja. A 3. pont a fizikai védelem Alapelveit tartalmazza. (Az Alapelvek fontosságát jelzi, hogy a szakértői értekezletek során a pontok Mellékletben szerepeltek és csak a legutolsó értekezleten kerültek főszövegbe.)

A nukleáris anyag vagy nukleáris létesítmény elleni szabotázs-fenyegetés, vagy szabotázs bekövetkezése esetén a szerződő államok egymás között és a NAÜ-vel együttműködnek. Az együttműködés itt a kölcsönös tájékoztatáson túl a kölcsönös segítségnyújtást is jelenti.

A módosított egyezmény biztosítja a szerződő államok (és a NAÜ) együttműködési és tanácskozási lehetőségét a fizikai védelmi rendszerek tervezése, fenntartása és tökéletesítése terén mind hazai, mind nemzetközi szállítás vonatkozásában.

A büntetendő cselekmények körének meghatározása terén az eredeti Egyezményhez képest jelentős szigorítást tartalmaznak a 7. cikk 1. pontjának d), e), j) és k) alpontjai.

A 4. §-hoz

A nukleáris és radioaktív anyagokkal kapcsolatos illegális tevékenységek visszaszorítása érdekében megelőző intézkedésekre van szükség. Ezek közé tartozik a velük való tevékenységek (gyártás, forgalmazás, szállítás, alkalmazás, behozatal, kivitel) hatósági engedélyezése, ellenőrzése és a kapcsolódó adatszolgáltatás szabályozása, valamint az ilyen anyagok és a velük tevékenységet végzők teljes körű nyilvántartása, továbbá az ilyen anyagok fizikai védelmével kapcsolatos hatósági előírások (követelmények) és azok betartásának ellenőrzése.

Szükséges továbbá az ilyen anyagok nem engedélyezett módon történő tevékenységének felismerése, és fel kell készülni az illegális tevékenységek következményeinek enyhítését célzó intézkedésekre. Az illegális forgalomba kerülő anyagok esetén a nyomozati munkát segíti az anyagok tulajdonosának, illetve birtokosának ismerete, amely ismeretek lehetővé teszik az eltulajdonított anyagok eredeti tulajdonosnak történő visszajuttatását is.

A nukleáris és radioaktív anyagok mindenkori pontos helyét, valamint a tulajdonosuk, illetve birtokosuk pontos személyét és elérhetőségét a nukleáris, illetve a radioaktív anyagok naprakész központi és helyi nyilvántartása tartalmazza. Közérdek, hogy a nukleáris anyagok és a radioaktív anyagok azonosítható tulajdonságai mellett a radioaktív anyagok tulajdonosa, illetve birtokosa, továbbá a velük való tevékenységért az adott tulajdonosnál, illetve birtokosnál felelős sugárvédelmi megbízott személye és elérhetősége, nukleáris anyagok esetén a nukleáris biztosítékok végrehajtásáért felelős vezető és a biztosítéki felügyelők neve és elérhetősége is szerepeljen a központi nyilvántartásban. A megfelelő fizikai védelem biztosítása úgy lehetséges, hogy mind a központ, mind a saját nyilvántartást vezető tisztában van azzal, hogy a felsorolt anyagok hol találhatók. Ezeket az adatokat a központi nyilvántartást vezető - részben az anyagok fizikai védelmének biztosítása érdekében - az adatszolgáltatásra kötelezettek saját nyilvántartásainak ellenőrzésére, és a velük való kapcsolattartásra használhatja fel.

Az 5. §-hoz

A módosított egyezmény 20. cikkének 2. pontja rendelkezik a hatálybaléptetés módjáról. Ennek értelmében a módosított egyezmény akkor lép hatályba, amikor a szerződő államok kétharmada elhelyezte a letéteményesnél (NAÜ) megerősítő, elfogadó vagy jóváhagyó okmányát.

A módosított egyezmény végrehajtásával kapcsolatos feladatok az Atv., illetve az OAH feladatáról, hatásköréről és bírságolási jogköréről, valamint az Atomenergia Koordinációs Tanács tevékenységéről szóló 114/2003. (VII. 29.) Korm. rendelet alapján az OAH illetve a rendőrség feladatkörébe tartoznak. Ezért a módosított egyezmény végrehajtásához szükséges intézkedésekről is az OAH-nak, illetve az OAH-t felügyelő miniszternek (jelenleg az közlekedési, hírközlési és energiaügyi miniszter) kell gondoskodnia. A törvény 5. §-a az Nksz. 10. §-ában foglaltaknak, valamint a kormányzati szervezetalakítással összefüggő törvénymódosításokról szóló 2006. évi CIX. törvény rendelkezéseinek megfelelően rendelkezik a törvény hatálybalépéséről, valamint az Egyezmény végrehajtásáért felelős miniszter kijelöléséről.