2011. évi XLIV. törvény indokolása

a nemzetközi közúti fuvarozást végző járművek személyzetének munkájáról szóló Európai Megállapodás (AETR), 2003. május 27. napján kelt negyedik módosításának, a 2005. június 24. napján kelt ötödik módosításának, valamint a 2009. március 20-án kelt hatodik módosításának kihirdetéséről

Általános indokolás

A törvény az Egyesült Nemzetek Szervezete keretében Genfben, 1970. július 1-jén kidolgozott, a nemzetközi közúti fuvarozást végző járművek személyzetének munkájáról szóló Európai Megállapodás (a továbbiakban: Megállapodás) módosítását tartalmazza. A Megállapodás a 2001. évi IX. törvénnyel került kihirdetésre.

A Megállapodásban a Szerződő Feleket az a szándék vezérelte, hogy az 1970. július 1-jén kidolgozott, a nemzetközi közúti fuvarozást végző járművek személyzetének munkájáról szóló Európai Megállapodásban foglaltak alapján a nemzetközi közúti személyszállítás és árufuvarozás fejlődését és javítását, valamint a közúti közlekedés biztonságának növelését előmozdítsák a nemzetközi közúti fuvarozást végzők bizonyos munkavállalási feltételeire és az erre vonatkozó előírások megtartására irányuló intézkedések meghozatalával, pontosításával.

A Megállapodás negyedik, ötödik, hatodik számú módosításait az európai uniós szabályozással (a többszörösen módosított, a közúti közlekedésben használt menetíró készülékről szóló, 1985. december 20-i, 3821/85/EGK tanácsi rendelettel, valamint a közúti szállításra vonatkozó egyes szociális jogszabályok összehangolásáról szóló, 2006. március 15-i, 561/2006/EK parlamenti és tanácsi rendelettel) történő összehangolás, valamint a digitális menetírókészülék bevezetését követő műszaki-technológiai fejlődésnek való megfeleltetés igénye hozta létre. Az Egyesült Nemzetek Európai Gazdasági Bizottsága által koordinált módosítások célja volt, hogy az uniós rendeletek fő rendelkezései - az összhangba hozott AETR megállapodáson keresztül - a Közösség tagállamai mellett vonatkozzanak az AETR szerződéses tagországaira, valamint a közösségi és az AETR országok útvonalait használó, tucatnyi, ún. harmadik országban nyilvántartott járművekre is.

A Megállapodás módosításai főként az illetékes hatóságok által szervezett közúti ellenőrzések, és a hatóságok nemzetközi együttműködésének szabályai; a digitális menetíró készülékek típusjóváhagyására, felszerelésére, ellenőrzésére, használatára, valamint azok szerkezeti, vizsgálati, beépítési, és felülvizsgálati követelményeire vonatkozó szabályainak finomítása; a Megállapodás hatályának és fogalom-meghatározásainak európai uniós megfeleltetése; a közúti fuvarozásra vonatkozó vezetési idők, pihenőidők, szünetek szabályozásának pontosítása, a járművezetői kártyákkal kapcsolatos szabályozás tekintetében jelentenek változást.

Az új törvényre azért van szükség, mert a nemzetközi szerződésekkel kapcsolatos eljárásról szóló 2005. évi L. törvény szerint a nemzetközi szerződések módosításai külön nemzetközi szerződésnek minősülnek, melyeket törvénnyel kell kihirdetni.

A törvény a Megállapodás 2003. évi, 2005. évi és 2009. évi módosításainak kihirdetéséről rendelkezik. Tekintettel arra, hogy a módosításokkal kapcsolatban korábban nemzetközi szinten ellenvetést Magyarország nem tett, azok kötelezőek. Ezért a kötelező hatály elismerésére és az arra adott felhatalmazásra nincs szükség.

Részletes indokolás

Az 1. §-hoz

A Megállapodás 2004. évben hatályba lépett módosításának angol nyelven hiteles szövegét és annak hivatalos magyar nyelvű fordítását tartalmazza.

A 2. §-hoz

A Megállapodás 2006. évben hatályba lépett módosításának angol nyelven hiteles szövegét és annak hivatalos magyar nyelvű fordítását tartalmazza.

A 3. §-hoz

A Megállapodás 2010. évben hatályba lépett módosításának angol nyelven hiteles szövegét és annak hivatalos magyar nyelvű fordítását tartalmazza.

A 4. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza, illetve felhatalmazza a közlekedésért felelős minisztert, hogy a Megállapodást a módosításaival egységes szerkezetben közzétegye.