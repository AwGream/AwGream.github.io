1993. évi XXVIII. törvény indokolása

az Országos Játék Alapról

-----STARTING---POINT---ALTALANOS--- 

Az államháztartásról szóló 1992. évi XXXVIII. törvény 125. §-ának rendelkezései szerint 1993. január 1-jétől csak az államháztartási törvény szabályai szerint létrehozott alap működhet.

E rendelkezéssel összhangban a javaslat az Országos Játék Alap elkülönített állami pénzalapként működő szabályozását tartalmazza.

A Szerencsejáték Alap létrehozásáról az Országgyűlés a szerencsejáték szervezéséről szóló 1991. évi XXXIV. törvényben döntött. A törvény rendelkezése szerint a Szerencsejáték Alapot a sorsolásos játékok és a totalizatőri fogadások nyereményeire fordítható összeg 10%-ának a befizetéseiből hozza létre a Kormány, s azt egészségügyi, szociális, kulturális, ifjúsági és sport célra használja fel. Az állami pénzalap és kezelő szervezete 1992. januárjában alakult meg. Működését a szerencsejáték szervezéséről szóló törvényen kívül a Szerencsejáték Alapról szóló 172/1991. (XII. 27.) Korm. rendelet szabályozta.

A javaslat az 1992. decemberi kormányrendelettől több vonatkozásban eltér.

Eltérő módon került meghatározásra - a Szerencsejáték Tanács kezdeményezésére - az Alap és az Alapkezelő Szervezet elnevezése. A korábbi elnevezés szerint az Alap összetéveszthető volt más szerencsejátékkal kapcsolatos szervezetekkel. A javaslat az elnevezés kapcsán rögzíti, hogy az Országos Játék Alap a Szerencsejáték Alap általános jogutódja.

Az Országos Játék Alap rendeltetése a Javaslat szerint szűkebb, mint a Szerencsejáték Alapé. A támogatandó célok között a sport, s a lóversenyzés támogatása nem szerepel. A javaslat illeszkedik a Nemzeti Sport Alapról szóló törvényhez, amelynek rendeltetése a sport támogatása.

Ugyanakkor a rendeltetési kör némiképp bővült az oktatási célokkal, mert a rendeltetési kör meghatározása szerint a kulturális célra fordítható források a jövőben oktatási és kulturális célokra használhatók fel.

Emellett a 172/1991. (XII. 27.) Korm. rendelet szabályozásához képest eltérő szabályokat tartalmaz a javaslat az Országos Játék Tanács működésére, létszámára, szervezeti szabályozására vonatkozóan is.

-----STARTING---POINT---RESZLETES---

Az 1. §-hoz

Az Alap rendeltetése a javaslat szerint egészségügyi, szociális, oktatási-kulturális és ifjúsági célú támogatások nyújtása. Az Alap terhére nyilvános pályázat útján nyújtható támogatás.

A 2-3. §-hoz

A javaslat az Alap feletti rendelkezési jog, illetve az Országos Játék Tanács hatásköre tekintetében az államháztartási törvény 54. §-ával összhangban levő szervezeti megoldást tartalmaz.

Az Országos Játék Tanács javaslatot tesz a pályázati feltételek kialakítására, és a támogatások nyújtására a pénzügyminiszternek.

A pénzügyminiszter az Alap rendeltetése szerint érintett miniszterekkel egyetértésben kéri fel és menti fel az Országos Játék Tanács tagjait és hagyja jóvá az Országos Játék Tanács szervezeti és működési szabályzatát.

Az Országos Játék Tanács létszámát a korábbi rendelkezéstől eltérően a javaslat 10 főben állapítja meg.

A javaslat a jelenlegi gyakorlattal összhangban rögzíti, hogy az Országos Játék Tanács elnöke a Pénzügyminisztérium mindenkori közigazgatási államtitkára.

A 4. §-hoz

A javaslat az Országos Játék Alap kezelő Szervezet feladatait, hatáskörét a korábbi kormányrendelettel lényegében azonos módon, az Országos Játék Tanács módosult hatáskörével összhangban szabályozza.

Az 5-6. §-hoz

Az Alap bevételi forrásai a javaslat szerint forrásnemenként nem változnak, az Alapba a szerencsejáték szervezők által befizetendő mértékek azonban mérséklődnek a Nemzeti Sport Alap létrehozása miatt.

A javaslat az Alap gazdálkodását az államháztartási törvény rendelkezéseivel és az Alap rendeltetésével összhangban szabályozza. Az Alap gazdálkodási jogosítványai igen szűkre szabottak: csak az átmenetileg szabad pénzeszközök átmeneti és államilag garantált elhelyezésére vonatkoznak, hiszen az Alap elsődleges célja a támogatások folyamatos folyósítása, s nem tartozik az Alapkezelő feladatai közé az Alap forrásainak vállalkozások vagy befektetések útján történő gyarapítása.

A 7. §-hoz

A javaslat a szerencsejáték szervezéséről szóló 1991. évi XXXIV. tv. szükségessé váló módosításai között pontosítja a szerencsejátékokkal kapcsolatos állami képviselet rendjét. Az Országos Testnevelési és Sporthivatal felügyeletének 1992. I. félévi változása miatt a művelődési és közoktatási miniszter helyett az Országos Testnevelési és Sporthivatal felügyeletét ellátó miniszter jogosult a bingó játék tekintetében az államot képviselni.

A 8. §-hoz

A szerencsejáték törvény 11. § (2) bekezdésének javaslat szerinti módosítása részletes szabályokat állapít meg a szerencsejátékban résztvevő játékost megillető, de át nem vett pénznyeremények, tárgynyeremények Országos Játék Alapba történő befizetésének rendjéről.

A 9. §-hoz

A szerencsejáték törvény 30. § (4) bekezdésének javaslat szerinti módosítása tartalmazza a sorsolásos játékok és a totalizatőri fogadások szervezőinek befizetési kötelezettségét. A szervezők a tv. 30. §-ának (3) bekezdése alapján megállapított, nyereményekre fordítható összeg 7%-át az Országos Játék Alapba, 3%-át a Nemzeti Sport Alapba kötelesek befizetni. Összességében a javaslat a befizetési kötelezettség mértékét nem növeli.

Nem vonatkozik azonban a fenti befizetési kötelezettség a lóversenyfogadások szervezőire. A lóversenyfogadások szervezői - a Földművelésügyi Alapokról szóló törvényjavaslattal összhangban - a lóverseny totalizatőri forgalmának 0,6%-át kötelesek befizetni az Állattenyésztési Alapba. Így összességében a lóversenyfogadások esetén a befizetési kötelezettség mérséklődésével a játékosok nyereményeire kifizethető összeg mértéke növekszik, s a lóversenyfogadás a közönség számára vonzóbbá válhat.

A 10. §-hoz

A javaslat a tv. 30. §-ának kiegészítésével mentesítési jogkörrel ruházza fel az Országos Játék Alap felett rendelkezési joggal bíró pénzügyminisztert, valamint a Nemzeti Sport Alap felett rendelkezőt. Az említettek eseti felmentést adhatnak az Alapokba történő befizetés alól, amennyiben a sorsolásos játékot közérdekű céllal szervezik, és a befolyt nyereményalap meghatározott százalékát az Országos Játék Alap, illetve a Nemzeti Sport Alap rendeltetése szerinti célra ajánlják fel.

A 11. §-hoz

A javaslat a tv. 32. § (3) bekezdésének módosításával meg kívánja szüntetni a közérdekű céllal szervezett sorsolásos játékok eseti játékadó mentességét. Az eseti mentesség engedélyezési jogkörét ezidáig a Szerencsejáték Alap kezelője gyakorolta, az engedélyezés feltétele volt, hogy a sorsolásos játék eredményét közérdekű célra ajánlják fel. A javaslat szerint a játékadó mentesség csak a törvényben tételesen meghatározott esetekben marad fenn.

A 12. §-hoz

A javaslat az Országos Testnevelési és Sporthivatal felügyeleti rendjének változásával összhangban pontosítja a szerencsejáték törvény végrehajtási jogszabályainak megalkotására vonatkozó felhatalmazást.

-----STARTING---POINT---VEGE---

A 13. §-hoz

A javaslat hatályon kívül helyezi a Szerencsejáték Alapról szóló 172/1991. (XII. 27.) Korm. rendeletet, valamint az azt módosító 13/1992. (I. 23.) Korm. rendeletet. Szabályokat tartalmaz az új törvény hatálybalépésével kapcsolatos átmenet rendezésére, s kimondja, hogy - a források megosztásával összhangban - a Szerencsejáték Alap 1992. év végi pénzmaradványainak meghatározott százalékát a Nemzeti Sport Alap javára kell biztosítani.