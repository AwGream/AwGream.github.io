2003. évi CXII. törvény indokolása

egyes földművelésügyi ágazati törvények módosításáról

-----STARTING---POINT---ALTALANOS--- 

Az Európai Unióhoz történő csatlakozásunkhoz szükséges jogharmonizációs feladatok körébe tartozik - a halászatról és a horgászatról, az állattenyésztésről, a vad védelméről, a vadgazdálkodásról, valamint a vadászatról, a növényvédelemről, továbbá a Magyar Növényvédő Mérnöki és Növény-orvosi Kamaráról szóló - egyes földművelésügyi ágazati törvények felülvizsgálata és módosítása.

Az Európai Unióhoz való csatlakozásra tekintettel egységes szabályozás szükséges a magyar és a tagállami állampolgárságú halászok és vadászok ügyében.

A halászatról és a horgászatról szóló 1997. évi XLI. törvény módosításával állami horgászjegyet az állampolgárságától függetlenül bárki válthat, ha rendelkezik horgászvizsgával, vagy az előző évi horgászjegyét bemutatja.

A törvény a horgászvizsga rendszerének fenntartása mellett lehetővé teszi a külföldön tett horgászvizsgák hatósági elismerését. A külföldön tett vizsgát, az erről kiállított okirat magyar nyelvű fordításával kell igazolni. Az egységes szabályozás érdekében megszűnik az a törvényi feltétel, hogy magyar horgászoknak igazolni kell a horgász szervezeti tagság meglétét.

A vad védelméről, a vadgazdálkodásról és a vadászatról szóló 1996. évi LV. törvény az állami vadászjegy és vadászati engedély kiváltását megkülönbözteti attól függően, hogy magyar vagy külföldi, állandó magyarországi tartózkodásra jogosító engedéllyel rendelkező külföldi, továbbá magyarországi lakóhellyel nem rendelkező magyar állampolgár kíván vadászatot folytatni.

A törvény szerint a magyarországi állandó lakóhellyel rendelkező, tizennyolcadik életévét betöltött személyek válthatnak vadászjegyet, mely az ország egész területére érvényes. A vadászjegyet kérelmezőknek magyar vadászvizsgával kell rendelkezni.

A magyarországi állandó lakóhellyel nem rendelkező, tizennyolcadik életévet betöltött személyek vadászati engedélyt válthatnak, mely a szerződésben megjelölt vadászterületre engedélyezi a vadászatot.

A törvény hiányt pótol azzal, hogy a vadászattal összefüggő jogsértések elkövetése esetén a cselekmény súlyától függően legalább három hónapra és legfeljebb öt évre köteles a vadászati hatóság visszavonni a vadászjegyet vagy vadászati engedélyt. A vadász új engedélyt mindaddig nem kaphat, amíg a visszavonást elrendelő határozat hatálya alatt áll.

Az Európai Unióhoz való csatlakozásra tekintettel megszűnik az a korlátozás, hogy a mezőgazdasági, illetve erdőgazdálkodási ágazatba sorolt gazdasági társaságok közül kizárólag a belföldi tulajdonú társaság lehet a vadászati jog haszonbérlője.

A szarvasmarhafélék fajtiszta tenyészállatainak genetikai azonosítási módszereinek meghatározásáról szóló közösségi jogszabállyal összeegyeztethető szabályozást tartalmaz az állattenyésztésről szóló 1993. évi CXIV. törvény módosítása. A tenyészállatok forgalomba hozatala során azok származását nemcsak vércsoport vizsgálattal, hanem a vércsoport vizsgálattal egyenértékű genetikai vizsgálattal is lehet igazolni. A petesejteket termelő anya, illetve az ivarsejteket termelő szülők származása szintén igazolható vércsoport vizsgálattal egyenértékű genetikai vizsgálattal.

A növényvédelemről szóló 2000. évi XXXV. törvény módosítását a közösségi jogszabályok teljes körű jogharmonizációja teszi szükségessé. A közösségi jogszabályokkal összhangban változnak a törvény definíciói, a növényvédő szerek és a növényvédő szer hatóanyagok engedélyezésének szabályai. A növényvédő szer hatóanyagok engedélyezése közösségi hatáskörbe kerül. Megváltoznak az adatvédelmi előírások is, módosítva az adatvédelmi időt, a nyilvános adatok körét. A növényvédő szerek besorolásáról szóló rendelkezések a közösségi előírások alapján kerülnek pontosításra. Az EC jelzéssel ellátott műtrágyák az Európai Unióban nem engedélykötelesek, így az engedélyezési kötelezettség alól e termékeket ki kell venni.

A Magyar Növényvédő Mérnöki és Növény-orvosi Kamaráról szóló 2000. évi LXXXIV. törvény szerint Magyarország területén növényvédelmi diplomához kötött tevékenységet az a magyar állampolgár folytathat, aki egyúttal a Kamara tagja. A növényvédő mérnöki és növény-orvosi hivatás gyakorlásával összefüggően a törvény az állampolgárságtól függetlenül lehetővé teszi a kamarai tagságot.

A törvény az uniós csatlakozással összefüggő módosításokon kívül az egyes halászati, vadászati, növény és talajvédelmi hatósági eljárások, továbbá a vagyoni kárpótlási eljárások lezárásával kapcsolatosan felmerült kérelmek elbírálása ügyében néhány korrekciót is tartalmaz.

-----STARTING---POINT---RESZLETES---

A halászatról és a horgászatról szóló 1997. évi XLI. törvény módosításához

Az 1-2. §-hoz

Az Európai Unióhoz való csatlakozásra tekintettel egységes szabályozás szükséges a magyar és a tagállami állampolgárságú halászok ügyében.

A hatályos törvény a magyar állampolgárok állami horgászjegyének kiváltását szigorúbb feltételekhez köti, mint a külföldi horgászok esetében. A törvény szerint állami horgászjegyet bárki kaphat, aki rendelkezik horgászvizsgával, vagy az előző évi horgászjegyét bemutatja, horgászszervezeti tagságát igazolja és fogási naplóját leadja.

A törvény a horgászvizsga rendszerének fenntartása mellett lehetővé teszi a külföldön tett horgászvizsgák hatósági elismerését. A külföldön tett vizsgát, az erről kiállított okirattal kell igazolni. Az egységes szabályozás érdekében megszűnik az a törvényi feltétel, hogy magyar horgászoknak igazolni kell a horgász szervezeti tagság meglétét.

A horgászjegy igénylésekor ugyanakkor nem kell bemutatni a fogási naplót. A horgászok a kifogott hal mennyiségéről és fajának megnevezéséről nem a halászati hatóságnak, hanem a halászatra jogosultnak tartoznak elszámolni. A fogási napló összesített adatairól a halászatra jogosult ad éves összesítő jelentést a halászati hatóságnak, illetve az Országos Halászati Adattárnak.

A 3. §-hoz

A törvény szerint az állampolgárságától függetlenül halászati őr lehet az, aki rendelkezik a halászatról és a horgászatról szóló törvényben előírt feltételekkel.

A 4. §-hoz

A halgazdálkodási és halvédelmi bírságok kiszabása esetében másodfokon a megyei (fővárosi) földművelésügyi hivatalok vezetői járnak el. Ezzel összefüggően indokolt, hogy az állami halászjegyek vagy horgászjegyek visszavonása esetében is azonos eljárási rend legyen. A minisztérium ezzel mentesül az operatív feladatok végzése alól.

Az 5. §-hoz

A halvédelmi és halgazdálkodási bírságok behajtására vonatkozó rendelkezés a hatóságok jogalkalmazását segíti elő.

Az állattenyésztésről szóló 1993. évi CXIV. törvény módosításához

A 6-9. §-hoz

Az állattenyésztésről szóló hatályos törvény szerint spermát felkínálni vagy értékesíteni csak akkor szabad, ha a terméket a spermát termelő apaállat származási igazolása kíséri. A jövőben az állat származása nemcsak vércsoport vizsgálattal igazolható, hanem választható a vércsoport vizsgálattal egyenértékű genetikai vizsgálat is.

A petesejtek, továbbá az embriók forgalomba hozatala során a petesejteket termelő anya, illetve az ivarsejteket termelő szülők származása szintén igazolható a vércsoport vizsgálattal egyenértékű genetikai vizsgálattal, mivel a tudomány fejlődése ezt lehetővé teszi.

A törvény a szarvasmarhafajba tartozó fajtiszta tenyészállatok genetikai azonosítási módszereinek meghatározásáról szóló közösségi jogszabállyal összeegyeztethető szabályozást tartalmaz.

A vad védelméről, a vadgazdálkodásról, valamint a vadászatról szóló 1996. évi LV. törvény módosításához

A 10. §-hoz

Az Európai Unióhoz való csatlakozásra tekintettel megszűnik az a korlátozás, hogy a mezőgazdasági, illetve erdőgazdálkodási ágazatba sorolt gazdasági társaságok közül kizárólag a belföldi tulajdonú társaság lehet a vadászati jog haszonbérlője. Változatlanul marad az a feltétel, hogy a mező-, erdőgazdasági társaság csak akkor lehet a vadászati jog haszonbérlője, ha az adott vadászterület több mint a felét mezőgazdasági, erdőgazdálkodási vagy természetvédelemi tevékenység céljából használja.

A 11-12. §-hoz

Az Európai Unióhoz való csatlakozásra tekintettel egységes szabályozás szükséges a magyar és külföldi állampolgárságú vadászokra vonatkozó hatósági eljárások helyett. A hatályos törvény az állami vadászjegy és vadászati engedély kiváltását megkülönbözteti attól függően, hogy magyar vagy külföldi állampolgár, illetve állandó tartózkodásra jogosító engedéllyel rendelkező külföldi, vagy magyarországi lakóhellyel nem rendelkező magyar állampolgár kíván vadászatot folytatni.

A törvény szerint a magyarországi állandó lakóhellyel rendelkező személyek válthatnak vadászjegyet, mely az ország egész területére érvényes. A vadászjegyet kiváltó személyeknek magyar vadászvizsgával kell rendelkezni.

Azok a személyek, akik magyarországi állandó lakóhellyel nem rendelkeznek, vadászati engedélyt válthatnak, mely a szerződésben megjelölt vadászterületre engedélyezi a vadászatot.

A 13. §-hoz

A hatályos szabályozás a vadászattal összefüggő jogsértések elkövetése esetén előírja a vadászjegyek és vadászati engedélyek visszavonását, de nem határozza meg annak időtartamát. A törvény pótolja ezt, a vadászati hatóság a cselekmény súlyától függően legalább három hónapra és legfeljebb öt évre köteles visszavonni az engedélyeket. Mérlegelés alapján visszavonható az engedély abban az esetben, ha az érvényességi idő alatt bekövetkezett változás miatt a vadász időlegesen nem tud a feltételeknek eleget tenni, illetve abban az esetben, ha a vadász két éven belül két ízben trófeás vadat szakszerűtlenül ejt el. A vadász új engedélyt mindaddig nem kaphat, amíg a visszavonást elrendelő határozat hatálya alatt áll.

A vadászjegy visszavonásáról rendelkező határozatok végrehajtásáról a jövőben is az Országos Magyar Vadászkamara területi szervezete intézkedik. Tekintettel azonban arra, hogy a kamarai tagság már nem kötelező, a törvénynek rendelkezni kell arról, hogy nem kamarai tagok esetében is a Vadászkamara látja el ezt a feladatot.

A 14. §-hoz

A trófeabírálat során nem lehet minden trófeán (például a vaddisznó agyarán) az azonosító jel sorszámát feltüntetni, ezért előírásának törlése szükséges.

A 15. §-hoz

A vadvédelmi és vadgazdálkodási bírságok behajtására vonatkozó rendelkezés a hatóságok jogalkalmazását segíti elő.

A 16. §-hoz

A hatályos törvény szerint a halgazdálkodási és halvédelmi bírságok kiszabása esetében másodfokon a megyei (fővárosi) földművelésügyi hivatalok vezetői járnak el. A vadgazdálkodási és a vadvédelmi bírságok kiszabása esetében is indokolt, hogy másodfokon azonos eljárási rend legyen. A minisztérium ezáltal fokozatosan mentesül az egyedi hatósági feladatok végzése alól.

A növényvédelemről szóló 2000. évi XXXV. törvény módosításához

A 17. §-hoz

A növényvédelemről szóló törvény céljának módosítását a növényvédő szerek forgalomba hozataláról szóló 91/414/EGK irányelv rendelkezései indokolják. Törvényi szintű meghatározást igényel az emberi egészség és a környezet védelmének prioritása, amelynek érvényesülni kell az engedélyezési eljárások során.

A 18. §-hoz

A növényvédelmi törvény fogalom-meghatározásait összhangba kell a közösségi jogszabályok definícióival, mivel az eltérő fogalmak a jogértelmezésben problémát jelenthetnek. A növényvédelmi törvény átfogja a növényegészségügy, a növényvédő szerek és a termésnövelő anyagok engedélyezése és felhasználása, valamint a talajvédelem témakörét, melyek közösségi szinten külön jogszabályokban jelennek meg. Ezek a közösségi jogszabályok esetenként ugyanarra a fogalomra eltérő meghatározásokat adnak, ezért a törvény a növény fogalmára növény-egészségügyi vonatkozásban külön meghatározást ad.

A korábbi uniós joggyakorlat szerint az újonnan csatlakozó országokban a csatlakozás időpontjában engedélyezett növényvédő szer hatóanyagokat régi (existing) hatóanyagnak kell tekinteni. A régi növényvédő szer hatóanyag definíciója erre a közösségi gyakorlatra utal.

A növényvédelmi hatású termék, a növényvédelmi célú eszköz és anyag fogalmába a nemzeti szinten engedélykötelesnek minősített termékek tartoznak, amelyekre nem terjed ki az uniós engedélyezési rendszer.

A törvény a közösségi előírásokkal összhangban módosítja még a növényi termék, károsító, védett zóna, növényvédő szermaradék, engedélyköteles termék, integrált növényvédelem fogalmát, és kiegészíti a törvényt az EC jelzéssel ellátott műtrágya és a környezet definíciójával.

A 19. §-hoz

A növények és növényi termékek élelmezési, illetve takarmányozási célra történő felhasználása az előírt élelmezés-egészségügyi várakozási időt követően csak az engedélyezett engedélyköteles termékekkel történő kezelés esetén lehetséges, ezért a törvény 4. §-ának (3) bekezdése ennek megfelelően kiegészül az „engedélyezett” szóval.

A 20. §-hoz

A közérdekű védekezésről szóló 7. § lehetőséget ad arra, hogy a közérdekű védekezést elrendelő határozat azonnal végrehajtható legyen. Szükséges azonban ezt biztosítani a közérdekű védekezést megelőzően hozott hatósági határozat esetében is. Ha a termelő, illetve a földhasználó nem érhető el, a védekezésre kötelező határozat hirdetményi úton is közölhető, ennek lehetőségét adja meg a törvény.

A 21. §-hoz

A közösségi jogszabályok alapján a tagállamoknak biztosítaniuk kell, hogy az Európai Bizottság szakértői ellenőrizhessék a közösségi növényvédelmi előírások betartását, valamint a növényvédelmi hatóságok munkáját. Ennek keretében a szükséges vizsgálatok, mintavételek elvégzése céljából jogosultak a létesítményekbe, illetve helyiségekbe belépni. E jogosultságaikat törvényi szintű szabályozásban szükséges rögzíteni.

A 22. §-hoz

A növényvédő szerek engedélyezését a hatályos törvény alapján a Földművelésügyi és Vidékfejlesztési Minisztérium végzi. Szükséges azonban megteremteni annak lehetőségét, hogy a földművelésügyi és vidékfejlesztési miniszter ezt a feladatot leadhassa a Növény- és Talajvédelmi Központi Szolgálat részére, ezt a célt szolgálja a 11. § (1) bekezdésének módosítása.

A törvény 11. §-a kiegészítését a közösségi jogszabályok teljes harmonizációja indokolja. A géntechnológiával módosított szervezetekkel kapcsolatos eljárást külön jogszabályok szabályozzák, ezért a növényvédelemről szóló törvényben csak az erre való utalást szükséges feltüntetni.

A törvény 11. §-ának kiegészítésében foglaltak továbbá biztosítják az áruk szabad áramlásának a növényvédő szerekre vonatkozó feltételeit. A (7) bekezdés utal arra, hogy a növényvédelmi hatóság részt vesz a növényvédő szer hatóanyag engedélyezési eljárásban, mely közösségi hatáskörbe tartozik.

A 23. §-hoz

A 12. § új bekezdésekkel való kiegészítése utal arra, hogy a csatlakozást követően a törvény növényvédő szerek engedélyezésére vonatkozó végrehajtási rendelete tartalmazza majd azoknak a hatóanyagoknak a listáját, melyeket az Európai Unió vagy a magyar hatóság korábban engedélyezett. A régi hatóanyagok felülvizsgálatát közösségi rendeletek szabályozzák, amelyeket a csatlakozást követően közvetlenül alkalmazni kell.

A 24. §-hoz

A törvény pontosítja a növényvédő szer forgalomba hozatala és felhasználása engedélyezésének kritériumait, és kiegészíti azt a növényvédő szermaradék maximálisan megengedett értékének figyelembevételével.

A kérelmezőnek, illetve az engedélyesnek az engedélyező hatóság részére csak akkor kell bejelentést tennie, ha a növényvédő szernek az ember és az állat egészségére, valamint a környezetre és a természetre gyakorolt veszélyes hatásáról szerez új ismereteket, ezért kiegészül a 14. § (7) bekezdése a „veszélyes” hatásra utalással.

A 25. §-hoz

A 15. § (2) bekezdésének módosításával továbbra is fennmarad a 3 évre történő engedélyezés lehetősége, a közösségi jogszabályok alapján azon esetekre korlátozva, amikor a hatóanyag új és nem szerepel az engedélyezett hatóanyagok közösségi listáján.

A törvény pontosítja az engedély ismételt megadására vonatkozó rendelkezéseket.

A 26-27. §-hoz

Megszűnik a növényvédő szerek engedélyezésének szünetelése, amely a közösségi gyakorlatban ismeretlen, így az erről szóló bekezdések hatályon kívül helyezése mellett módosítani kell a 16. §-t megelőző alcímet, valamint a 18. §-t.

A 28. §-hoz

A kísérleti célú engedélyezés feltételeiről külön jogszabály rendelkezik, így a törvény csak az erre való utalást tartalmazza.

A 29-30. §-hoz

A közösségi előírások alapján a tagállamoknak lehetősége van a nem engedélyezett növényvédő szer felhasználásának engedélyezésére, illetve a már engedélyezett növényvédő szer felhasználásának az engedélyben előírt felhasználástól eltérő felhasználásának engedélyezésére. A részletes szabályokat külön jogszabály fogja tartalmazni.

A 21. § jogtechnikai jellegű módosítása a 20. § módosítására figyelemmel vált szükségessé.

A 31. §-hoz

Az engedélyezéshez benyújtott adatok védelme az uniós engedélyezés egyik kritikus pontja. Már elvégzett vizsgálatok csak a védelmi idő figyelembevételével használhatók más készítmények engedélyezéséhez. A védelmi idő megállapítása és a nyilvános adatok köre a közösségi előírások figyelembevételével módosul.

A 32. §-hoz

A törvény a besorolásokat pontosítja a közösségi kategóriáknak megfelelően. A külön jogszabályokra történő hivatkozás a kémiai biztonsági törvényre és végrehajtási rendeleteire, valamint a növényvédelmi törvény végrehajtási rendeletére utalást jelenti.

Pontosítja a törvény a 23. § (2)-(3) bekezdést. Külön jogszabály tartalmazza a növényvédő szer csomagolóeszköze hulladékának kezelésére vonatkozó szabályokat, így a visszaváltásra való külön utalás felesleges.

A 33. §-hoz

A hulladékgazdálkodásról szóló 2000. évi XLIII. törvény 56. §-a a hasznosítási arány teljesítésére kötelezettségeket ír elő. Az általános előírás a növényvédő szer csomagolóeszközökre nem mindig alkalmazható. Előfordulhat, hogy egy gyártó az erre vonatkozó kötelezettségének az általa előállított más termék csomagoló anyagának begyűjtésével eleget tesz. Ebben az esetben a növényvédő szer veszélyesnek számító csomagolóeszközének begyűjtése, hasznosítása elmarad. Ez a jogalkotói szándéktól eltér, ezért indokolt, hogy a szabályozás a növényvédő szer csomagolóeszközére is kiterjedjen.

Az elmúlt évtizedek tapasztalatai alapján a növényvédő szer csomagolóeszköze még tisztított állapotban is csak korlátozottan használható más célra. A hasznosítás leginkább alkalmazható módja az égetés, az energetikai hasznosítás, erre utal az új 23/A. § (2) bekezdése.

A 34. §-hoz

A növényvédő szer gyártójának és importálójának jelentési kötelezettsége kiegészül a csomagolóeszközökre vonatkozó adatszolgáltatással, amely az általános statisztika készítéséhez és az ellenőrzéshez szükséges. Az adatok nyilvántartásba vétele a minisztériumtól a Központi Növény- és Talajvédelmi Szolgálathoz (a továbbiakban: Központi Szolgálat) kerül a törvény szerint.

A 35. §-hoz

A törvény 25. §-a új (2) és (3) bekezdéssel egészül ki, miszerint növényvédő szert tilos a veszélytelenségére való utalással ellátni, továbbá a még nem engedélyezett készítményekkel folytatott szabadföldi kísérleteket nyilvánosan bemutatni, illetve a vizsgálati eredményeket ismertetni csak a Központi Szolgálat előzetes engedélye alapján lehet.

A 36. §-hoz

A törvény szerint a lejárt szavatosságú szerek minőségi vizsgálatát a végrehajtási rendelet szabályozza. Kifogás esetén a felhasználásról az illetékes megyei növény- és talajvédelmi szolgálat dönt. A törvényben csak az ellenőrzési kötelezettségről és az Európai Bizottságnak, valamint a tagállamoknak az előző évi vizsgálati eredményekről való tájékoztatásáról szükséges rendelkezni.

A 37. §-hoz

A termésnövelő anyagok közül az „EC” jelzéssel ellátott műtrágyákra külön szabályozás vonatkozik. Amennyiben megfelelnek a közösségi előírásoknak, az „EC” jelzéssel ellátott műtrágyák szabadon forgalmazhatók. Ennek következtében e termékeket ki kell vonni az engedélyezési kötelezettség alól.

A 38. §-hoz

Az engedély iránti kérelemhez nem mintákat, hanem vizsgálati eredményeket kell csatolni, ennek megfelelően módosul a törvény 38. §-a.

A 39. §-hoz

Mivel a közösségi előírások alapján kikerülnek az „EC” jelzéssel ellátott műtrágyák az engedélyezési kötelezettség alól, minőségellenőrzésük csak akkor oldható meg, ha a beérkezett tételek bejelentésre kerülnek. A nyilvántartást a Központi Szolgálat végzi.

A 40. §-hoz

A kártalanítást kizáró okokat célszerű tovább pontosítani. Nem jár kártalanítás, ha a járványügyi intézkedésre a növényvédelmi hatóság által előzetesen nem ellenőrzött, nem fémzárolt vetőmagból vagy nem certifikált vegetatív szaporító alapanyagból és ültetési anyagból előállított növényállományban, vagy annak termésében kerül sor. Szintén nem jár kártalanítás, ha a zárlati intézkedés ideje alatt a hatósági intézkedéssel érintett termőhelyen és annak szomszédságában fellépő ugyanazon károsító által okozott kárért, illetve a Magyarországon honos vagy megtelepedett károsítók által okozott károk esetében.

A 41. §-hoz

Figyelemmel arra, hogy a földművelésügyi és vidékfejlesztési miniszter az engedélyezési hatáskört rendeletben meghatározhatja, szükséges a Központi Szolgálat feladat- és hatáskörét megállapító 52. §-ának módosítása.

A belföldön nem engedélyezett, egyébként engedélyköteles termékkel kezelt növény, növényi termék behozatalának engedélyezése a Földművelésügyi és Vidékfejlesztési Minisztériumtól a törvény alapján a Központi Szolgálathoz kerül.

A 42. §-hoz

A növény- és talajvédelmi szolgálatok hatáskörét módosítani szükséges, mivel a lejárt szavatosságú szerekkel kapcsolatos eljárást a Központi Szolgálat helyett a megyei növény- és talajvédelmi szolgálatok folytatják le.

A 43. §-hoz

A növényvédelmi bírság felső határát 2 millió Ft-ra célszerű felemelni, mivel a jelenlegi bírság összege már nem visszatartó erejű, figyelembe véve a törvény elfogadása, és a módosítás hatálybalépése között eltelt időszakot is.

A 44. §-hoz

A törvény kiegészíti a harmonizált közösségi jogszabályokat felsoroló 63. §-t e törvénnyel harmonizált közösségi jogszabályokkal.

A 45. §-hoz

A törvény kiegészíti a felhatalmazó rendelkezéseket azzal, hogy a földművelésügyi és vidékfejlesztési miniszter rendeletben határozza meg az engedélyköteles termékek engedélyezésével kapcsolatos hatásköröket.

A 46. §-hoz

Az engedélyezési jogkör változására tekintettel a törvény engedélyezésről szóló rendelkezéseiben a minisztérium szót felváltja az engedélyező hatóság kifejezés.

A Magyar Növényvédő Mérnöki és Növény-orvosi Kamaráról szóló 2000. évi LXXXIV. törvény módosításához

A 47. §-hoz

A Magyar Növényvédő Mérnöki és Növény-orvosi Kamaráról szóló 2000. évi LXXXIV. törvény szerint Magyarország területén növényvédelmi diplomához kötött tevékenységet az a magyar állampolgár folytathat, aki egyúttal a Kamara tagja. A növényvédő mérnöki-növényorvosi hivatás gyakorlásával összefüggően a törvény az állampolgárságtól függetlenül lehetővé teszi a kamarai tagságot.

A termőföldről szóló 1994. évi LV. törvény módosításához

A 48. §-hoz

A talajvédelmi hatóság feladatkörébe tartozik a talajvédelmi bírság kiszabása, melyet a termőföldről szóló 1994. évi LV törvény 77. §-a határoz meg. A talajvédelmi kötelezettség megsértése esetén kiszabható bírság számításának alapja - a talajvédelmi bírság értékállóságának megőrzése érdekében - az étkezési búza mindenkor érvényes garantált ára. Tekintettel arra, hogy az agrárpiaci rendtartásról szóló 2003. évi XVI. törvény alapján a garantált ár alkalmazása helyébe az intervenciós felvásárlási ár lépett, a törvény tartalmazza ennek korrekcióját.

A vagyoni kárpótlási eljárások lezárásával összefüggő egyes kérdésekről szóló 1997. évi XXXIII. törvény módosításához

A 49. §-hoz

A módosítás indoka, hogy a vagyoni kárpótlási eljárások lezárásával kapcsolatosan felmerülnek olyan kérelmek, melyek a kijelölt állami tulajdonú földek II. földalapból való kivonását, cseréjét kezdeményezik. A 2001. évi törvénymódosítás óta ezekről a kérelmekről a földművelésügyi és vidékfejlesztési miniszter jogosult dönteni. A törvény csak pontosítást tartalmaz arra vonatkozóan, hogy a miniszter a Magyar Állam nevében őt megillető tulajdonosi jogok gyakorlását a Nemzeti Földalapkezelő Szervezet útján látja el.

-----STARTING---POINT---VEGE---

Záró rendelkezések

Az 50. §-hoz

A törvénynek azok a rendelkezései, melyek az Európai Unióhoz történő csatlakozásunkhoz szükséges jogharmonizációs feladatok körébe tartoznak, a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatálybalépésének napján lépnek hatályba [50. § (1) bekezdése].

Az egyes halászati, vadászati, növény és talajvédelmi hatósági eljárásokra, továbbá a vagyoni kárpótlási eljárások lezárásával kapcsolatosan felmerült kérelmek elbírálására vonatkozó módosító rendelkezések a törvény kihirdetését követő 15. napon belül lépnek hatályba.

Ezzel egyidejűleg hatályát veszti a halászatról és a horgászatról szóló törvénynek a halászati jog ingatlan-nyilvántartásba való bejegyzésére vonatkozó rendelkezése. A módosítást indokolja az, hogy az ingatlan-nyilvántartásról szóló 1997. évi CXLI. törvényben a halászati jog nem szerepel az ingatlan-nyilvántartásba bejegyezhető jogok között, ezzel szemben a halászati törvény változatlanul előírja a halászati jog bejegyzését. A vízfelülethez kötődő halászati jog nem képezheti az ingatlan-nyilvántartásba való bejegyzés tárgyát, ezért indokolt ennek törlése. Az Országos Halászati Adattár a halászati vízterületeket, illetve ahhoz kapcsolódó halászati jogokat és azok haszonbérletét egyaránt nyilvántartja.

A talajvédelmi bírság törvényben előírt számításának módját a folyamatban lévő hatósági eljárások során alkalmazni kell, tekintettel arra, hogy a korábbi számítás alapját képező garantált ár alkalmazását az agrárpiaci rendtartásról szóló 2003. évi XVI. törvény megszüntette. [50. § (2) bekezdése].