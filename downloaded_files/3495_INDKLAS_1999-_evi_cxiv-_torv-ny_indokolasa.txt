1999. évi CXIV. törvény indokolása

a tervező- és szakértő mérnökök, valamint építészek szakmai kamaráiról szóló 1996. évi LVIII. törvény módosításáról

-----STARTING---POINT---ALTALANOS--- 

A tervező és szakértő mérnökök, valamint építészek szakmai kamaráiról szóló 1996. évi LVIII. törvény (a továbbiakban: Mkt.) 1997. január 6-án lépett hatályba. A törvény értelmében a mérnöki és az építész kamarák rendben megalakultak és megkezdték működésüket.

Jelenleg a Magyar Mérnöki Kamara (MMK) területi kamaráinak összesen 12.500-13.000; a Magyar Építész Kamara (MÉK) területi kamaráinak összesen 7500-8000 tagja van.

Az Mkt. eredeti tartalma szerint a kamarák lényegében csak saját tagjaik tevékenységével kapcsolatban gyakoroltak hatósági jogköröket. Ez a helyzet az Mkt. 1997. évi módosításával megváltozott. Az 1997. évi LXIV. törvény ugyanis további két évvel meghosszabbította a korábban mérnöki, illetve építészeti tevékenység végzésére engedéllyel rendelkező, de kamarai tagságra nem jogosult személyek számára az Mkt-ban megállapított egyéves átmeneti időszakot.

Ebben az átmeneti időszakban az érintett személyek a szakmai kamaráknál való névjegyzékbe vétel, illetve díjfizetés kötelezettsége mellett folytathatják azt a mérnöki, illetve építészeti tevékenységet, amelyre korábban (az Mkt hatálybalépését megelőzően) engedéllyel rendelkeztek.

Jelenleg az MMK által vezetett külön, illetve átmeneti névjegyzékekben 300-400 fő technikus, a MÉK által vezetett névjegyzékekben 600-700 fő technikus van nyilvántartva, illetve rendelkezik ezáltal szakértői, illetve tervezési jogosultsággal. A technikusok körén kívül még olyan személyek is rendelkeznek átmeneti jogosultsággal, akik felsőfokú végzettségűek ugyan, de szakképesítésük a kamarai tagsághoz kötött tevékenység vonatkozásában még részlegesen szakirányúnak sem tekinthető. Tekintettel arra, hogy az 1997. évi törvénymódosítás által megállapított hároméves időszak 2000. január 6-án letelik, intézkedni kell az ez idő alatt átmenetileg fenntartott jogosultságok megszüntetéséről vagy további fenntartásáról. Mivel az érintettek közül - adott mérnöki, illetve építészeti szakterületen - teljes körű jogosultsággal csak nagyon kevesek rendelkeznek, és összlétszámuk általában nem éri el a kamarai tagok létszámának 10 %-át, indokoltabb az ilyen jogosultságoknak meghatározott feltételekkel való további fenntartása, mint megszüntetése. E jogosultságok megszüntetése ugyanis aránytalanul nagyobb hátrányt okozna az érintett személyeknek, mint amilyen szakmai előnyt ez a mérnöki és építészeti tevékenységek piacán a kamarai tagok számára jelentene.

A kamarai tagságra nem jogosult személyek mérnöki és építészeti tevékenységüket továbbra is a kamaráknál történt névjegyzékbe vétel mellett, illetve díjfizetés ellenében, de kamarai tagság kötelezettsége, illetve lehetősége nélkül végezhetik a törvényben foglaltak szerint. A kamarák mint köztestületek ugyanis csak saját tagjaik felett gyakorolhatnak szakmai és etikai-fegyelmi felügyeletet, illetve velük kapcsolatban láthatnak el közigazgatási jellegű feladatokat.

A kamarai tagságra kötelezettek körének lényeges kibővítése ellentétes az Mkt. eredeti céljával, valamint a szakmai kamarák létesítésének kormányzati szempontjairól szóló 1037/1999. (IV. 21.) Korm. határozattal, így a kamarák feladatai a módosítás révén nem bővülnek, hanem kismértékben csökkennek (a kamarai tagsághoz nem kötött tevékenységek vonatkozásában). A kamarai tagságra nem jogosult tervezők és szakértők jogosultságának további fenntartását illetően a törvény az Alkotmánybíróságnak e kérdésben meghozott, 40/1997. (VII. 1.) AB határozatát tekinti alapnak, mely szerint a technikusok kamarai tagsága nem egyeztethető össze az Mkt. céljával.

Tekintettel arra, hogy a mérnöki és építészeti tevékenységet kivételesen kamarai tagság nélkül, az 1997. évi LXIV. törvény alapján végzők köre behatárolt és időben folyamatosan csökkenő, az ő esetükben a külön tervezői, illetve szakértői névjegyzéket továbbra is a kamarák vezetnék. Szakmai szempontból indokolt, hogy az azonos jellegű szakmai tevékenységet végzők nyilvántartását és felügyeletét a kamarák lássák el, ugyanakkor a kamarák etikai-fegyelmi, valamint tagdíjfizetési szabályai nem alkalmazhatóak a kamarán kívüliek esetében. (A jogosultsági rendeletek az Mkt. rendelkezéseitől függetlenül olyan eseteket állapítanak meg, amelyek alapul szolgálnak a névjegyzékből való kizárásra, így a hatósági jogkörrel felruházott kamara kivételes, illetve súlyos esetben a kamarai tagságtól függetlenül is eljárhat a szabályt megsértővel szemben.)

-----STARTING---POINT---RESZLETES---

Az 1. §-hoz

A főszabályhoz képest a módosítás révén - kivételes esetekben - kamarai tagságra nem jogosultak is végezhetnek mérnöki és építészeti tevékenységet. Az új 52/A. § a technikusok problémájára ad megoldást, az 1. § új (4) bekezdése pedig a saját (családi) célra történő tervezés lehetőségét könnyíti meg.

Az Mkt. 1. §-a (1) bekezdésének további kiegészítése annak tisztázása céljából szükséges, hogy a hagyományosan és egyértelműen mérnöki, illetve építészeti tevékenységek mellett melyek azok a további kamarai tagsághoz kötött tevékenységek, amelyekre az Mkt. hatálya kiterjed.

Az Mkt. hatálybalépését megelőzően a jogosultsági rendeletek lehetővé tették, hogy esetenként megfelelő végzettségű személy saját maga és közeli hozzátartozói részére külön engedély nélkül tervezési tevékenységet folytathasson. Ennek a lehetőségnek a visszaállítására széles körű igény jelentkezett és ez nem ellentétes az Mkt. céljával. Az egyeztetések során a kamarák képviselői határozottan ellenezték ezt a rendelkezést, a visszaélések lehetőségére hivatkozva. Ezért esetenként a kamarák engedélyeznék a kamarai tagság nélküli tervezést, hogy a visszaéléseket kiszűrhessék.

A 2. §-hoz

A mérnöki és építész kamarák a műemlékvédelem, a természetvédelem, a környezetvédelem, valamint a fogyasztóvédelem területén széles körű közhasznú tevékenységet fejthetnek ki. Az országos kamarák és a területi kamarák - alapszabályaik kismértékű módosításával - egyaránt megfelelnek a közhasznú szervezetekről szóló 1997. évi CLVI. törvényben előírt feltételeknek. Mivel azonban e törvény 2. § (1) bekezdése szerint köztestület csak abban az esetben minősíthető közhasznú szervezetté, ha a létrehozásáról szóló törvény ezt lehetővé teszi, indokolt az Mkt. ilyen irányú módosítása. A kamarák működési feltételeinek javítása érdekében fontos lépés a közhasznú szervezetként való elfogadásuk.

Az MMK által létrehozott szakmai tagozatok köre kibővül az elektrotechnikai, valamint a munkabiztonsági tagozattal.

A 3. §-hoz

Az Mkt. eredeti szövege túlzottan általános, ezért pontosítani kell abban a tekintetben, hogy a kamarák milyen módon kísérhetik figyelemmel a jogosultsági feltételek érvényesülését.

A 4. §-hoz

Az ebben a szakaszban szereplő módosítások - elsősorban a kamarák javaslata alapján - a kamarai taggyűlés hatáskörére és eljárási rendjére vonatkozó szabályokat tartalmaznak. A törvény figyelembe veszi azt, hogy a kamarai tagok nem minden esetben jelennek meg kellő létszámban a taggyűléseken, ezért a szavazási rendet is egyszerűsíti.

Az 5-8. §-hoz

A kiegészítés értelmében a területi, illetve az országos kamara közigazgatási ügyekben eljáró titkárának - például a névjegyzékbe vétel alkalmával - figyelembe kell vennie a szakértői véleményt is. A kamarák sajátos tevékenységének megfelelően szakértőként a belső szabályzatokban meghatározott testületeket kell igénybe venni.

A 6. §-hoz

A módosítások szövegpontosításra, illetve a hasonló tartalmú rendelkezésekkel (pl. 4. §) való összhang megteremtésére irányulnak.

Az országos kamarák mérlegelési jogkört kaptak a tagfelvételi kérelmek elbírálásával összefüggésben hivatalos eljárással nem meghatározható szakképesítések szakirányának elfogadására. A törvény ezt általánossá teszi.

Az MMK és a MÉK a tevékenységüket kölcsönösen érintő ügyekben a jövőben köteles lesz egyeztetni.

Az országos kamarák szakmai érdekképviseleti tevékenységi köre kibővül: figyelemmel kísérik és nyilvántartják a tevékenységi körüket érintő országos jelentőségű versenytárgyalásokat, tervpályázatokat, szükség esetén az arra jogosult hatóságoknál eljárást is kezdeményezhetnek; ezen felül a nemzetközi mérnöki illetve építész szervezetekben képviselik a hazai mérnök- és építésztársadalmat.

A 7. §-hoz

Ezek a módosítások - a két országos kamara egyetértése, illetve javaslata alapján - az országos küldöttgyűlés lebonyolításának szabályait pontosítják, igazítják a gyakorlati tapasztalatoknak és szempontoknak megfelelően. A módosított rendelkezések a demokratikus lebonyolítás garanciáit nem csorbítják.

A 9. §-hoz

Az építészeti tevékenység - környezetformáló szerepéből és jelentőségéből adódóan - más mérnöki szakmákhoz képest bizonyos sajátosságokkal rendelkezik. Ezeket a sajátosságokat összegezte az Európai Unió a 85/384/EGK sz. irányelvben, amely az építész diplomák kölcsönös elismeréséről, az építészképzés tartalmi követelményeiről, valamint az építészhivatás gyakorlásának feltételeiről szól. Ez a tervezett kiegészítés egyik alapja.

A kiegészítés másik alapja az, hogy a MÉK jelenlegi tagságának mintegy fele a szó eredeti értelmében véve, illetve az említett EU-irányelv szerint szakképesítése alapján nem tekinthető építésznek. Ez a körülmény a rendkívül bonyolult hazai jogosultsági rendszerben tükröződik, amelyben a teljes körű jogosultság mellett még további ötféle meghatározott, illetve korlátozott jogosultság szerezhető a végzettség szintjétől és jellegétől függően.

Az új eltérő rendelkezés - a szerzett jogok maradéktalan tiszteletben tartása mellett - azt a célt szolgálja, hogy a jövőben az építész kamarák tagsága csak megfelelő szakképesítésű személyekkel bővülhessen és ezzel összefüggésben a jogosultsági rendszer is egyszerűsödjön, végső soron a kamarai tagság és a jogosultság egyesüljön.

A 10. §-hoz

Az eredeti rendelkezés kiegészítése - a kamarák egyetértése és javaslata alapján - a területi kamaráknál esetleg előfordulható összejátszás, a halogatásból eredő elévülés lehetőségének korlátozására irányul.

A 11. §-hoz

Az etikai vagy fegyelmi vétség elkövetéséről a kamara nem mindig szerez tudomást. Lehetséges az is, hogy a kamarai tag bűncselekményt követ el, de erről a kamara csak évekkel később, a bírósági ítéletet követően, a bíróságtól értesítésül. Az ilyen esetekben az elévülési határidőket a büntetőeljárás lezárásával összefüggésben indokolt szabályozni.

A 12. §-hoz

A Magyar Mérnöki Kamara több tárca hatáskörébe tartozó szakterületen is gyakorol közigazgatási jellegű tevékenységet, és ezzel összefüggésben önkormányzati körben többféle szakmai szempontokat is érvényesíthet. Ezért olyan sajátos törvényességi felügyeleti esetekben, amikor a tényállás kivizsgálásához, illetve megállapításához a törvényességi felügyeletet gyakorló gazdasági miniszter hatáskörén kívül eső szakmai szabályozást is figyelembe kell venni, a gazdasági miniszter kikéri, illetve figyelembe veszi az illetékes miniszter szakmai véleményét. Emellett az eredeti rendelkezést azért is ki kellett egészíteni, mert az nem intézkedett a területi szakmai kamarák törvényességi felügyeletéről.

A 13. §-hoz

A kamarai tagságra nem jogosult személyek mérnöki, illetve építészeti tevékenységüket az Mkt. hatálybalépésétől számított három éves átmeneti időszakon túl akkor folytathatják, ha

- teljesítették az 1997. évi LXIV. törvényben foglalt feltételeket, vagyis a kamaráknál - díj ellenében - névjegyzékbe vétették magukat,

- a törvénymódosítás hatálybalépésétől számított 180 napon belül a végleges névjegyzékbe való átsorolásukat kérik,

- továbbá - a kamarai tagság kivételével - a jogosultság egyéb, jogszabályban meghatározott feltételeit folyamatosan teljesítik.

Az első feltétel szerint a korábban szerzett jog élethosszig való megtartásának kedvezményében azok részesülnek, akik az 1997. évi törvénymódosításnak megfelelően, tőlük elvárható módon biztosították jogosultságuk folytonosságát. E személyi kör korábban engedélyezett tevékenységi körét újra kell szabályozni a következők miatt:

Az időközben történt jogszabályi változások (pl. a típustervek státusának megszűnése) miatt nem biztosítható, hogy minden érintett személy ugyanazt a jogosultságot tarthassa meg, amit az Mkt. hatálybalépését megelőzően megszerzett. A jogalap nélkül, hibás jogalkalmazás révén szerzett jogosultságok maradéktalan fenntartása sem biztosítható, mert ez ellentétes volna az Mkt. céljával, illetve az Alkotmánybíróság 40/1997. (VII. 1.) AB határozatával. Valamennyi érintett személy folytathatja azonban korábbi jövedelem-kiegészítő tevékenységét - külön jogszabályban méltányosan megállapított körben - ha a kiegészítő rendelkezésben foglalt együttes feltételeknek megfelel.

A második feltétel szerinti határidőt egyrészt az indokolja, hogy az építésügyi hatóságok számára is nehezen követhető átmeneti állapot mielőbb megszűnjön, másrészt az Mkt. 52. § (1) bekezdésének a) pontja ugyanilyen határidőt állapított meg a kamarai tagságra jogosultak számára a kamarába való belépéshez, illetve a szerzett jog fenntartásához.

A harmadik feltétel szerint a módosítással érintett személyi kört - a kamarai tagság kötelezettségén kívül - mindazon kötelezettségek terhelik, amelyek a tervezési jogosultsággal kapcsolatban a kamarai tagokra is vonatkoznak.

-----STARTING---POINT---VEGE---

A 14. §-hoz

A hatályba léptető rendelkezés egyben kivonja a kamarák hatásköréből a műszaki ellenőrök és a környezetvédelmi szakértők névjegyzékének vezetését, továbbá - a 7. § (1) bekezdése c) pontjával összhangban - megszünteti a kamarai tagok jövedelemváltozásával kapcsolatos bejelentési kötelezettséget.

Az építészkamarai tagságra vonatkozó szigorúbb feltételek a törvény egészétől eltérően, későbbi időpontban lépnek csak hatályba, s a szigorítás nem érinti az addig megszerzett jogosultságokat.