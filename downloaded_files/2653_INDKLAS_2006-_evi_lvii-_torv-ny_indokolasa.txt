2006. évi LVII. törvény indokolása

a központi államigazgatási szervekről, valamint a kormány tagjai és az államtitkárok jogállásáról

-----STARTING---POINT---ALTALANOS--- 

A törvény célja, hogy - egységesen határozva meg a Kormányra, a központi kormányzati szervezetre és az állami vezetőkre vonatkozó alapvető rendelkezéseket - a modern kormányzati szervezet kódexe legyen. A központi államigazgatási szervek körének meghatározása, irányításuk és vezetési módjuk általános jellegű szabályozása megfelelő kereteket ad ahhoz, hogy a Kormány szervezetalakítási szabadságának érvényesülése mellett olyan átlátható központi kormányzati szervezet jöjjön létre, amely biztosítja a különböző államigazgatási feladatok hatékony ellátására alkalmas szervezeti kereteket.

Az államigazgatás hierarchikus felépítéséből és az egyszemélyi vezetéshez kapcsolódó felelősségből fakad, hogy a szervezeti formák meghatározásánál különös hangsúlyt kell fektetni a vezetők jogosultságaira és kötelezettségeire, az irányítási és felügyeleti viszonyokra. Az állami vezetők (a Kormány tagjai, az államtitkárok és a szakállamtitkárok) jogállása szorosan összefügg a szervezeti kérdésekkel, ezért indokolt az Alkotmány 39. § (2) bekezdését végrehajtó - a Kormány tagjai és az államtitkárok jogállására, díjazására és felelősségre vonására vonatkozó - törvényi szabályozást összekapcsolni a kormányzati szervezetre vonatkozó alapvető rendelkezésekkel.

A törvény a Kormány tagjai és az államtitkárok jogállásáról és felelősségéről szóló 1997. évi LXXIX. törvény (a továbbiakban: Jt.) szabályozásához képest egyszerűbb rendszerét adja az állami vezetői tisztségeknek. Átalakul a politikai és szakmai vezetés szerint tagozódó felsővezetői struktúra, megszűnik a közigazgatási államtitkári és a címzetes államtitkári pozíció. A miniszterek helyettesítését a politikai államtitkár helyett a jelző nélküli államtitkár fogja ellátni, míg a korábbi helyettes államtitkárok helyébe lépő szakállamtitkárok alkotják majd az állami vezetői struktúra legalacsonyabb szintjét.

Az állami vezetők a törvény szerint nem minősülnek köztisztviselőnek, feladatuk alapvetően politikai jellegéből fakadó különbségek miatt a köztisztviselők jogállásáról szóló 1992. évi LXIII. törvényt (a továbbiakban: Ktv.) csak mögöttes szabályozásként kell rájuk alkalmazni. Ezzel összhangban megbízatásuk a kormányzati ciklushoz kötött: a Kormány megbízatásának megszűnésével minden állami vezető megbízatása megszűnik. Az elmúlt évtized tényleges gyakorlatának megfelelően a szakmai munka folyamatosságáért, annak magas színvonalú ellátásáért a főosztályvezetők, főosztály-vezető-helyettesek és osztályvezetők fognak felelni, az állami vezetők pedig a Kormányon keresztül az Országgyűlés bizalmától függnek majd.

A törvény több eszközzel is költséghatékonyabbá teszi a központi kormányzati igazgatást. A korábbi gyakorlat az illetmények emelése, egyfajta személyi illetmény megteremtése érdekében miniszteri biztosi, főcsoportfőnöki megbízatásokat kreált. Ezért a törvény szigorú keretek közé kívánja szorítani a központi államigazgatás vezetőinek struktúráját.

-----STARTING---POINT---RESZLETES---

Az 1. §-hoz

A törvény hatályát megállapító rendelkezések - a törvény kettős, az állami vezetők jogállását és a kormányzati szervezetet egyaránt szabályozó jellegére tekintettel - mind személyi hatályt (az állami vezetők), mind szervi hatályt (a központi államigazgatási szervek) megállapítanak. A Magyar Honvédség mint fegyveres erő nem minősül a központi államigazgatás részének.

Központi államigazgatási szervként a törvény hatálya alá tartozik - az autonóm jogállású, külön felsorolt szerven kívül - minden országos hatáskörrel rendelkező szerv, amelyek típusait a törvény zártan határozza meg. A törvény kizárólag az e szervezetrendszeren belül legnagyobb önállósággal rendelkező központi hivatalokat sorolja fel név szerint, mivel - összhangban azzal a céllal, hogy a Kormány a kormányzat szervezetének alakításában valóban szabadon dönthessen - minden más államigazgatási szerv törvényi említése vagy statuálása indokolatlan.

A 2-4. §-hoz

A törvény meghatározza az államigazgatási szervek vertikális kapcsolatainak és a döntési jogkörök telepítésének leírására a jogalkotásban és a magyar közigazgatási jogi szaknyelvben általánosan használt két fogalom, az irányítás és a felügyelet pontos tartalmát. A legtöbb szervezeti jogszabály ezeket - a jogtudományban egyébként kimunkált - fogalmakat hatáskörcsoportok megjelölésére anélkül használta, hogy azok tartalmát kifejtette volna. A törvény e rendelkezéseket törvényi szinten azzal tölti meg tartalommal, hogy külön törvényben marad mód a törvényben meghatározottaktól eltérő tartalommal irányítási, illetve felügyeleti jogkörök telepítésére.

Az irányításhoz tartozó hatáskörcsoportok az irányított szervvel kapcsolatos alapvető szervezeti, személyi és költségvetési jogköröket (alapítás, átszervezés, megszüntetés, a vezetővel kapcsolatos személyi jogkörök, szervezeti és működési szabályzat jóváhagyása, a költségvetési előirányzat és a létszámkeret meghatározása), a szerv tevékenységével kapcsolatos jogköröket (ellenőrzési jog, jelentéstételre vagy beszámolóra kötelezés), valamint egyedi ügyekkel kapcsolatos hatásköröket (döntésmegsemmisítés, feladat elvégzésére vagy mulasztás pótlására vonatkozó utasítás, jogszabály által előírt körben a döntések jóváhagyása) foglalnak magukban. Az irányítás részét képező, az irányított szerv döntéseinek értékeléséhez kapcsolódó jogkörök közös jellemzője, hogy azok gyakorlása esetében az irányított szerv által figyelembe vett szempontok nem korlátozódnak a tevékenység törvényességének vizsgálatára, hanem annak szakszerűségét, szakmai és pénzügyi hatékonyságát is figyelembe veszik. A hatáskör elvonására az irányítási jogkör csak törvény kifejezett, ezt megengedő rendelkezése esetében terjedhet ki.

A törvény az állami vezető vagy államigazgatási szerv szervezeti egysége vezetője tevékenységének irányítását elkülöníti az államigazgatási szerv irányításának fogalmától, mivel az egyik esetben egy egész szervezet, míg a másik esetben csak egy vezető tevékenységének befolyásolásáról van szó. A két fogalom jelentéstartalmának rokonsága ugyanakkor indokolja, hogy e két fogalom megnevezése hasonló legyen.

A felügyelet az irányításnál lényegesen szűkebb tartalmú hatáskörcsoport, amely csak az irányítás részét képező, tételesen megjelölt jogkörökre terjed ki. Az aktus-felülvizsgálat körében a felügyelet kizárólag a jogszabálysértő szervezeti és működési szabályzat jóváhagyásának megtagadását, illetve a jogszabálysértő döntés megsemmisítését, szükség szerint új eljárás lefolytatására való utasítást foglalja magában.

Az 5. §-hoz

A törvény rögzíti, hogy központi államigazgatási szervek esetében a főszabály az egyszemélyi vezetés, testületi vezetési formát csak törvény írhat elő. Ennek és a magyar közjogi hagyományoknak megfelelően a hatáskörök címzettje minden esetben a döntésért egyszemélyi politikai vagy szakmai felelősséggel rendelkező vezető. Mivel a jogrendszerben számos, ezen elvnek ellentmondó szabály található, szükséges kimondani, hogy ezen esetekben is a szerv vezetője gyakorolja a hatáskört; vagyis ezen esetekben is úgy kell tekinteni, mintha eleve a szerv vezetője lenne a hatáskör címzettje.

A törvény rendezi emellett a kiadmányozási jog gyakorlásának legfontosabb szabályait is.

A 6-10. §-hoz

A törvény e rendelkezései határozzák meg az állami vezetők körét, valamint a jogállásukra vonatkozó közös, illetve - a párhuzamos szabályozás elkerülése érdekében - a rájuk vonatkozó, azonos tartalmú szabályokat.

Az állami vezetői szolgálati jogviszony az ellátott közmegbízatás jellegére tekintettel speciális foglalkoztatási jogviszony, amelyre azonban háttérjogszabályként a közszolgálati jogviszonyban állókra vonatkozó szabályokat kell alkalmazni.

A törvény - a Jt. szabályaihoz hasonlóan - külön szabályokat állapít meg az állami vezetők személyi nyilvántartására és igazolványukra, az általuk jogalap nélkül felvett juttatás visszafizetésére, valamint a megbízatásra utaló megjelölések továbbhasználatára. Külön szabályozást igényelnek a társadalombiztosítási jogállással kapcsolatos egyes kérdések is.

Az állami vezetők számára megállapított összeférhetetlenségi követelmény egységesen szigorú, a többi hatalmi ág legfőbb közjogi tisztségviselőihez hasonlóan minden további munkavégzésre irányuló jogviszony létesítése kizárt e személyi kör számára. Ez alól mindössze - a miniszter és az államtitkár számára - az országgyűlési képviselői mandátum betöltése, illetve a hagyományosan minden tisztség esetében szabadon végezhető tudományos, oktatói, művészeti, lektori, szerkesztői, valamint jogi oltalom alá eső szellemi tevékenység jelenthet kivételt. A törvény rendezi az összeférhetetlenség megszüntetésének határidejét, illetve az ennek elmulasztása esetén követendő eljárás rendjét is.

Az állami vezetők a Jt. által is tartalmazott kötelezettség fenntartásával továbbra is vagyonnyilatkozat-tételre kötelezettek, ugyanakkor minden állami vezető a részletesebb adattartalmú - az országgyűlési képviselők esetében alkalmazott - vagyonnyilatkozat évenkénti rendszerességgel történő benyújtására köteles. Az állami vezető megbízatásának megszűnésekor juttatásaira mindaddig nem jogosult, amíg a megbízatásának megszűnését követően az esedékes vagyonnyilatkozat-tételi kötelezettségének eleget nem tesz. A vagyonnyilatkozatokat a Miniszterelnöki Hivatalt vezető miniszter kezeli, azok oldalhű másolatát - az azonosító adatok kivételével - köteles a Kormány honlapján közzétenni. Az országgyűlési képviselői megbízatással rendelkező állami vezető továbbra is az Országgyűlés felé, a képviselőkre vonatkozó szabályok szerint ad le vagyonnyilatkozatot.

A 11-12. §-hoz

A minden állami vezetőre vonatkozó, illetve többségükre vonatkozóan azonos rendelkezések körében a törvény átfogóan rendezi az állami vezetőt megbízatásának megszűnése esetére megillető illetmény és juttatások körét. A szabályozás a megbízatás határozott, a Kormány megbízatásához kötődő tartamára tekintettel egységes, méltányos járandóságot (hat havi, lemondás esetén pedig háromhavi illetménnyel megegyező juttatás) biztosít a tisztségüket legalább három éven át, míg ezen mérték felét a tisztségüket legalább egy éven át betöltött miniszter, államtitkár és szakállamtitkár számára, kizárja ugyanakkor esetükben a végkielégítésre és a felmentési időre vonatkozó közszolgálati jogi szabályok alkalmazását. A szabályozás egyben azt is biztosítja, hogy a megbízatás megszűnése utáni újból történő állami vezetői kinevezés ne jogosítson a juttatásra, azonban a jogosultsági idők összeszámítását lehetővé tegye.

A miniszter, az államtitkár és a szakállamtitkár esetében külön szabályozást igényel a szabadságolás, illetve a teljes közszférában egységes egyhavi külön juttatással kapcsolatos kérdések rendezése, míg jubileumi jutalomra a köztisztviselőkre vonatkozó szabályok szerint jogosult.

A 13. §-hoz

A törvény kimondja, hogy a Kormány a közigazgatás általános hatáskörű központi szerve, amelynek hatásköre - összhangban az Alkotmánybíróság által az Alkotmány 35. § (1) bekezdéséhez a 48/1991. (IX. 26.) AB határozatban adott értelmezéssel - kiterjed mindarra, amit jogszabály nem utal kifejezetten más szervek hatáskörébe. A Kormány irányítási jogköre a miniszterek mellett a miniszterek irányítása alá nem tartozó kormányhivatalokra, illetve azok vezetőire is kiterjed.

A 14. §-hoz

A törvény egyértelművé teszi a miniszterelnök szerepét a Kormány tevékenységében, kimondva, hogy - az Alkotmány 33. § (3) bekezdése alapján az ő személyéhez kötődő - kormányprogram keretei között meghatározza a Kormány politikájának általános irányát. A törvény megteremti emellett a kormányfő által a Kormány többi tagja, valamint a Kormány irányítása alatt álló szervek vezetői számára történő normatív feladatkijelölés törvényi alapját is.

A 15-16. §-hoz

A törvény a Jt. szabályain érdemben nem változtatva rendezi a miniszterelnöki megbízatás keletkezésére vonatkozó szabályokat.

A 17-20. §-hoz

Az Alkotmánybíróság az 55/2004. (XII. 13.) AB határozattal megsemmisítette a Jt.-nek a miniszterelnök esetében harmincnapos lemondási időt megállapító rendelkezését, mivel az a lemondás - alaptörvényben minden fő elemében szabályozott - jogának gyakorlását alkotmányellenesen kötötte többletfeltételhez. A döntésből ugyan formai értelemben nem következett jogalkotási kényszer, azonban mind a miniszterelnök - és ezzel a Kormány - megbízatása különböző megszűnési okai egymás közötti viszonyában, mind pedig az egyes állami vezetőkre vonatkozó szabályozás összevetésében mielőbbi rendezést kívánó szabályozási következetlenségek álltak fenn. A törvény e következetlenségek rendezése érdekében, az alkotmányi szabályok által megállapított keretek között maradva szabályozza újra a miniszterelnöki megbízatás megszűnésének törvényi szabályait.

A törvény a kormányzati működés folyamatosságának biztosítása érdekében rögzíti, hogy ha a miniszterelnök megbízatása új Országgyűlés megalakulása miatt szűnt meg, a köztársasági elnök az új Országgyűlés alakuló ülésén, egyéb esetekben pedig - a sikeres bizalmatlansági indítvány esete kivételével - a megbízatás megszűnését követő harminc napon belül tesz javaslatot az új miniszterelnök személyére.

A lemondásra vonatkozó szabályok egyértelművé teszik azt, hogy annak gyakorlása nem kötött a törvény által lemondási időhöz, ugyanakkor egyértelművé válik a lemondás hatályosulásának, ezzel a megbízatás megszűnésének időpontja, amely a lemondásnak a köztársasági elnökhöz történő benyújtásával azonos. Egyértelműen rendezi a törvény a miniszterelnök összeférhetetlenségének kérdését is, amelyről az Országgyűlés bármely országgyűlési képviselő írásbeli indítványára, az országgyűlési képviselők több mint felének szavazatával az indítvány kézhezvételétől számított harminc napon belül dönt.

A Kormány megbízatása megszűnésének különböző okai közötti viszony szempontjából elvi jelentőségűek a törvény azon rendelkezései, amelyek a bizalmatlansági indítvány tárgyalásának szabályait határozzák meg. Az indítvány benyújtását a miniszterelnökkel szemben bármely országgyűlési képviselő kezdeményezheti: e kezdeményezés tényét az Országgyűlés elnökének be kell jelenteni. Ettől az időponttól kezdve ugyanakkor - az Alkotmány 39/A. §-ában a bizalmatlansági indítvány tárgyalására vonatkozó rendelkezések érvényesülése érdekében - a miniszterelnök három munkanapig, illetve a bizalmatlansági indítvány benyújtásától az indítvány feletti szavazás lezárultáig nem mondhat le. Ellenkező esetben a miniszterelnök a bizalmatlansági indítványról való szavazás előtt bármikor lemondhatna, ezzel a parlamenti többség bizalmát már elvesztett kormányfő ügyvezető miniszterelnökként meghosszabbíthatná hatalmát. Ennek elkerüléséhez, a konstruktív bizalmatlansági indítvány alkotmányi intézményének védelméhez szükséges a lemondási korlátozás törvényi szabályozása. A korlátozás azonban esetleges újabb indítványok benyújtásával sem vezethet oda, hogy a miniszterelnök huzamosabb időn keresztül el legyen zárva a lemondás lehetőségétől, így a törvény szerint a lemondás korlátozásának időtartama folyamatosan legfeljebb tizenöt nap lehet.

A 21-22. §-hoz

A törvény az Alkotmánynak a miniszterelnöki megbízatás megszűnésével, valamint az ügyvezető miniszterelnök feladatellátási kötelezettségét megalapozó 39/C. § (1) bekezdésével összhangban rendezi az ügyvezető miniszterelnöki megbízatás megszűnésének okait, valamint - a folyamatos kormányzati működés fenntartását szem előtt tartva - helyettesítésének kérdéseit.

A 23-25. §-hoz

A Kormány kormányhatározatban bármilyen javaslattevő, véleményező, tanácsadói tevékenységet végző testületet létrehozhat. A kormányhatározatban ki kell jelölni a testület tagjait, valamint az ülésre állandó jelleggel meghívott személyek körét. A törvény két testületet külön nevesít: a kabineteket és a kormánybizottságokat. Előbbi szerv feladata, hogy a Kormány ülését megelőzően egyes kiemelt fontosságú ügyekben állást foglaljon. A kormánybizottságok a több minisztérium feladatkörét érintő feladatok összehangolt megoldását irányítják.

A 26. §-hoz

A törvény lehetővé teszi, hogy a Kormány a meglévő szervezeti struktúra és felelősségi rendszer keretei között célszerűen vagy szakszerűen el nem látható feladat ellátására kormánybiztost nevezzen ki. Kormánybiztossá állami vezető meglévő feladatkörével összefüggő feladat ellátására, egyéb személy bármely, a Kormány vagy a miniszterelnök feladatkörébe tartozó feladat ellátására kinevezhető. A kormánybiztosi feladat hatékony ellátásához a Kormány az irányítása alá tartozó szervek szervezeti egysége vezetői és egyes szakállamtitkárok tekintetében irányítási jogkört biztosíthat a kormánybiztos részére.

A 27. §-hoz

A törvény biztosítani kívánja, hogy a kódex jellegű szabályozás megkerülésével ne lehessen erodálni a kormányzati szervezetet. Ennek célja a kormányzati feladatellátás átláthatósága, koncentrációjának megőrzése és a költségkímélés. A juttatási-javadalmazási problémákra a politikai tanácsadói vagy főtanácsadói kinevezés adhat megoldást.

A 28-29. §-hoz

A törvény a minisztériumot a miniszter munkaszerveként határozza meg, amely a Kormány irányítása alatt álló különös hatáskörű államigazgatási szerv. A minisztériumot a miniszter vezeti, azonban e tevékenysége során a Kormány általános politikájának keretei között jár el. Az egyes miniszterek részletes feladat- és hatáskörét a Kormány eredeti jogalkotási jogkörben kiadott rendeletében határozza meg; a törvény e rendelkezése tehát nem tekinthető jogalkotási felhatalmazásnak, ugyanakkor azzal összhangban az egyes miniszterek részletes feladatainak más jogszabályi szinten - akár törvényben, akár miniszteri rendeletben - való meghatározására nincs mód.

A törvény meghatározza a tárca nélküli miniszterek kinevezésére és jogállására vonatkozó alapvető szabályokat, biztosítva, hogy e miniszterek csak más miniszter feladatkörébe nem tartozó feladatokra legyenek kinevezhetőek, számuk pedig ne érhesse el a minisztériumot vezető miniszterek számának egyötödét. Feladat- és hatáskörük meghatározása a minisztériumot vezető miniszterekkel azonos módon történik.

A 30. §-hoz

Törvényi szinten rendeli el a Miniszterelnöki Hivatalnak mint a miniszterelnök munkaszervének létrehozását és működtetését, egyben rögzíti annak legfontosabb feladatait, háttérszabályozásként a minisztériumokra vonatkozó rendelkezéseket felhívva. A Hivatal tevékenységét a kormányfő irányítja, azonban a szervezetet miniszter vezeti.

A 31. §-hoz

A miniszterek helyettesítésének rendjét a törvény jelentősen átalakítja és egyszerűsíti. A miniszter általános helyettese az államtitkár. Ennél magasabb szintű, a miniszterelnök által rendeletben kijelölt másik miniszter által történő helyettesítés a köztársasági elnök intézkedésének kezdeményezésében és intézkedésének ellenjegyzésében, valamint - az államtitkár akadályoztatása esetén - az Országgyűlés plénumán és az Európai Unió kormányzati részvétellel működő intézményeiben szükséges. Alacsonyabb szintű helyettesítésére viszont a törvény alapján - szintén az államtitkár akadályoztatása esetén - továbbra is lehetséges az Országgyűlés bizottsága ülésén, azonban a helyettesítő csak a minisztérium állományába tartozó, állásfoglalásra jogosult, vezetői megbízatással rendelkező személy lehet. A tárca nélküli miniszter esetében - figyelemmel arra, hogy mellette sem minisztériumi szervezet, sem államtitkár nem működik - a törvény eltérő helyettesítési rendet állapít meg.

A 32. §-hoz

A törvény szigorú keretek közé szorítja a miniszteri biztosok kinevezését. Miniszteri biztost a miniszterek normatív utasítással, kiemelt fontosságú feladat ellátására nevezhetnek ki. A kinevezett csak államtitkár, szakállamtitkár vagy a minisztérium állományába tartozó politikai főtanácsadó lehet. A miniszteri biztos tevékenysége legfeljebb hat hónapra szól, és alapmegbízatása megszűnésével megszűnik. A törvény a miniszteri biztosok külön díjazását kizárja, számukat pedig korlátozza.

A 33. §-hoz

A miniszter javadalmazását a törvény a Ktv. hatályos rendelkezéseivel megegyező tartalommal és mértékben a köztisztviselői illetményalaphoz köti.

A 34-35. §-hoz

A törvény - a korábbi szabályozáshoz hasonlóan - a büntetlen előéletet és az országgyűlési képviselők választásán való választójogot szabja a kinevezés feltételéül, törvényi szintre emeli a miniszterjelölteknek az Országgyűlés feladatkör szerinti bizottsága által történő meghallgatásának gyakorlatát, valamint rögzíti a kinevezéshez kapcsolódó alapvető joghatásokat és az eskütételi kötelezettséget.

A 36-40. §-hoz

A törvény a miniszteri megbízatás megszűnésére vonatkozóan rögzíti a miniszter, a miniszterelnök és a köztársasági elnök jogosultságait és kötelezettségeit, biztosítja továbbá, hogy a miniszter megbízatása megszűnése esetén is legyen olyan kormánytag, aki gyakorolja a miniszter hatáskörét.

A 41-42. §-hoz

Az ügyvezető Kormány működése idején a miniszter ügyvezető miniszterként jár el, és jogosultságait az ügyvezető miniszterelnökre vonatkozó alkotmányi korlátokkal megegyező keretek között gyakorolhatja.

A 43-44. §-hoz

A törvény egyetlen, teljes jogkörben a minisztert helyettesítő államtitkárról rendelkezik. Az államtitkár tevékenységét a miniszter irányítása alapján látja el, így a szabályozás a korábbinál rugalmasabb feladatmegosztást tesz lehetővé.

A 45-53. §-hoz

Az államtitkár jogállását a törvény a miniszteri jogállással analóg módon szabályozza, az Alkotmánynak a miniszterekre vonatkozó szabályozásából fakadó értelemszerű kivételekkel. Az államtitkár illetménye megegyezik a politikai államtitkár és a főtisztviselő közigazgatási államtitkár jelenleg megegyező összegű illetményével.

A törvény lehetővé teszi, hogy a Miniszterelnöki Hivatalban akár négy államtitkár is működjön, előírja továbbá, hogy hatáskörük igazodjon a szerv speciális feladatköréhez.

Az 54-64. §-hoz

A törvény a szakállamtitkárt a többi állami vezetőhöz képest inkább szakmai feladatokat ellátó személyként jelöli meg. Ennek biztosítékaként egyrészt egyetemi végzettséget ír elő a szakállamtitkár kinevezéséhez, másrészt kizárja azt, hogy a szakállamtitkár kizárólag fenntartói jellegű feladatokat lásson el. A szakállamtitkár a miniszter - vagy a szervezeti és működési szabályzat rendelkezése alapján az államtitkár - irányítása alatt látja el feladatkörét, ő maga pedig a főosztályvezetőket irányítja. A szakállamtitkár megbízatása a többi állami vezetőhöz hasonlóan a Kormány megbízatásához kötődik, jogállását, megbízatásának keletkezését és megszűnését a törvény egyebekben is az államtitkárral analóg módon szabályozza. A szakállamtitkár illetménye a nem főtisztviselő közigazgatási államtitkár jelenlegi illetményének felel meg, ami majdnem megegyezik a főtisztviselő helyettes államtitkár jelenlegi illetményével.

A 65-70. §-hoz

A törvény eltérés lehetősége nélkül meghatározza a minisztérium szervezetének alapvető elemeit. A hierarchikus, főosztályközpontú szervezet minden esetben alkalmas arra, hogy a miniszter hivatalszervezetének megfelelő keretet biztosítson. A miniszter a szervezeti és működési szabályzat kiadásával, a szükséges rugalmassággal határozhatja meg a tárca tényleges szerkezetét. A miniszterelnök irányítási jogosítványát a szervezeti és működési szabályzat jóváhagyásával gyakorolja.

Ha az egyes feladatok ellátása több főosztály vagy szakállamtitkár feladatkörét érinti, a törvényben és a szervezeti és működési szabályzatban meghatározott szervezet mellett, a feladat ellátására a miniszter munkacsoportot hozhat létre. A munkacsoport azonban nem érinti tagjainak jogállását, hiszen azok változatlanul korábbi munkakörükben megmaradva látják el a munkacsoporti tagságból fakadó követelményeket.

A törvény meghatározza az egyes szervezeti egységek irányítási, vezetési viszonyait.

A 71-72. §-hoz

Egyes központi államigazgatási feladatokat nem célszerű minisztériumi keretek között ellátni, törvény létrehozhat olyan kormányhivatalokat, amelyek részleges önállósággal rendelkeznek: a Kormány irányítja őket, a miniszterelnök által kijelölt miniszter pedig felügyeleti jogot gyakorol, törvényben meghatározott feladatkörében azonban a szerv nem utasítható. A kormányhivatal szervezeténél a minisztériumi szervezetre vonatkozó szabályok alkalmazandóak, a kormányhivatalt létrehozó törvény (vagy más törvény) azonban ettől eltérően is rendelkezhet. A törvény a korábban már a gyakorlatban létező, az 1. § (4) bekezdésében felsorolt szervek esetében működő igazgatási formának ad absztrakt kereteket.

A 73-74. §-hoz

A törvény lehetővé teszi, hogy kormányrendelet nem minisztériumi szervezeten belül, de miniszter irányítása alatt működő központi államigazgatási szervet hozzon létre. A központi hivatal struktúrája - jogszabály eltérő rendelkezése hiányában - a minisztériumi szervezettel analóg.

-----STARTING---POINT---VEGE---

A 75-81. §-hoz

Az állami vezetőkre vonatkozó új szabályozás megalkotásával a törvény hatályon kívül helyezi a Jt.-t és deregulálja a Ktv.-nek az állami vezetőkre vonatkozó rendelkezéseit, valamint a megszűnő állami vezetői tisztségekkel megegyező juttatást garantáló törvényi rendelkezéseket.

A törvény felhatalmazást ad a Kormánynak, hogy az állami vezetői, kormánybiztosi, miniszteri biztosi vagy a miniszterelnök által megbízott személyek juttatásait rendeletben szabályozza. Arra is felhatalmazást kap a Kormány, hogy keretjellegű szabályozást adjon az egyéb köztisztviselők juttatásai tekintetében.

A törvény átmeneti rendelkezései a törvény hatályba lépésével egyidejűleg megszüntetik az állami vezetők, a kormánybiztosok, a kormánymeghatalmazottak, a kormánymegbízottak és a miniszteri biztosok megbízatását és az állami vezetői illetményre és juttatásokra vonatkozó jogosultságot, ha azt nem hatályos törvényi rendelkezés biztosítja.

A törvény szerint a közigazgatási államtitkárok, a címzetes államtitkárok és a helyettes államtitkárok megbízatása a törvény hatálybalépésével megszűnik, részükre állami vezetői vagy köztisztviselői állást felajánlani nem kell. E vezetők jogosultak ugyanakkor a Jt. 29. § (4)-(7) bekezdéseiben meghatározott juttatásokra: felmentési időre és végkielégítésre. Ha a megszűnt megbízatással rendelkező közigazgatási államtitkárok, a címzetes államtitkárok és a helyettes államtitkárok valamelyike szakállamtitkári megbízatást kap, szakállamtitkári megbízatásának a Kormány megbízatásának megszűnésével vagy felmentéssel történő megszüntetése esetén - a törvény főszabályától eltérően - a Jt. 29. § (4)-(7) bekezdéseiben meghatározott juttatásokra jogosult.

Az állami vezetőkön kívüli, megbízatásukat elvesztő személyek egyéb foglalkoztatási jogviszonyát a törvény hatályba lépése nem érinti, őket a foglalkoztatási jogviszonyra vonatkozó jogszabályi rendelkezések szerint be kell sorolni.