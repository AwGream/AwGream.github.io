2017. évi XXV. törvény indokolása

a nemzeti felsőoktatásról szóló 2011. évi CCIV. törvény módosításáról

-----STARTING---POINT---ALTALANOS--- 

Az elmúlt időszak tapasztalatai alapján az Nftv.-nek a magyar felsőoktatás nemzetközi kapcsolataira vonatkozó szabályai a harmadik országok Magyarországon működő felsőoktatási intézményei, azok képzései, illetve oktatói tekintetében pontosításra szorulnak.

Magyarország kiemelt kultúrpolitikai célja az Európai Unión kívüli ún. harmadik országokkal folytatott oktatási együttműködés, amelynek eszköze lehet az Európai Unión kívüli külföldi felsőoktatási intézmények, harmadik országok állampolgárainak mint oktatóknak szabályozott magyarországi működése, ugyanakkor az Nftv. vonatkozó rendelkezéseinek biztosítania kell a nemzetközi felsőoktatási együttműködés irányát, területét meghatározó, támogató magyar kormányzati szándék, a külpolitikai célkitűzések, valamint a nemzetközi kapcsolatok működtetésével járó hallgatói, oktatói mozgás, beutazás során az időszerű nemzetbiztonsági szempontok érvényesülését.

-----STARTING---POINT---RESZLETES---

Az 1. §-hoz

A törvény egységes elvek mentén, törvényi szinten kívánja szabályozni a felsőoktatási intézmények elnevezésére vonatkozó feltételeket, különös tekintettel arra, hogy az elnevezés különbözősége az idegen nyelvű változat esetén is biztosított legyen.

A 2. §-hoz

Az Európai Unión kívüli külföldi felsőoktatási intézmények magyarországi működése akkor lehet optimális, ha arról a származási ország és Magyarország Kormánya is tudomással bír, és mindkét Kormány támogatását fejezi ki az adott intézmény és képzései új helyszínen történő működése kapcsán. A módosított szabályozás szerint ennek megfelelően Magyarország területén külföldi felsőoktatási intézmény akkor folytathat oklevelet adó képzési tevékenységet, ha magyarországi működésének elvi támogatásáról szóló nemzetközi szerződés kötelező hatályát a szerződő felek elismerték, azaz a két ország Kormánya kölcsönösen elkötelezi magát a külföldi felsőoktatási intézmény működésének engedélyezése és támogatása mellett. Fontos rögzíteni, hogy a külföldi felsőoktatási intézmény a magyar jog szerinti oklevél kiállítására nem jogosult.

A 3. §-hoz

A módosítás a más EGT-államban székhellyel rendelkező felsőoktatási intézményekre megállapított eltérő szabályt pontosítja az Nftv. 76. § (1) bekezdésére irányuló módosítások tekintetében: eszerint az EGT-n belül nem szükséges nemzetközi szerződés megkötése, és az Európai Felsőoktatási Térségben működő intézmények és képzési struktúrák hasonlósága okán nem szükséges az egyenértékűségi feltétel megállapítása.

A 4. §-hoz

Az átmeneti rendelkezés abban az esetben rendezi a külföldi felsőoktatási intézmény működésének lezárását és képzéseinek kivezetését, amennyiben a működési engedély esetlegesen visszavonásra kerül.

Az 5. §-hoz

A módosítás összhangban az Nftv. 77. § (4) bekezdésére vonatkozó módosítással, továbbá az Nftv. 115. § (8) bekezdésében meghatározott átmeneti rendelkezéssel a felsőoktatásról szóló 2005. évi CXXXIX. törvény 106. § (7) bekezdése alapján indított, az Nftv. 77. § (4) bekezdés megváltoztatott szabályaival nem egyeztethető képzések 2020/2021. tanévben történő kivezetéséről rendelkezik.

A 6. §-hoz

Az Nftv. 77. § (3) bekezdés módosítása az Nftv. 76. § (1) bekezdésére vonatkozó módosítás kodifikációs következménye.

A 7. §-hoz

Az Nftv. 77. § (4) bekezdésére és 104. § (7) bekezdés ba) pontjára vonatkozó hatályon kívül helyező rendelkezéssel kerül pontosításra, hogy az eltérő szabályozás az EGT államaira kerül bevezetésre, az OECD államaira nem. Az Európai Felsőoktatási Térség kialakítása során ugyanis az EGT és nem az OECD államai között jött létre képzési szerkezetében és kimenetében is összevethető felsőoktatási struktúra.

-----STARTING---POINT---VEGE---

A 8. §-hoz

Hatályba léptető rendelkezés.