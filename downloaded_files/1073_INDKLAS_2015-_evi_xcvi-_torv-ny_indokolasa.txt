2015. évi XCVI. törvény indokolása

az információs önrendelkezési jogról és az információszabadságról szóló 2011. évi CXII. törvény és a közadatok újrahasznosításáról szóló 2012. évi LXIII. törvény módosításáról

-----STARTING---POINT---ALTALANOS--- 

Az Országgyűlés 2012. május 21-én fogadta el a közadatok újrahasznosításáról szóló 2012. évi LXIII. törvényt (a továbbiakban: Közadat tv.). A Közadat tv. megteremtette a közszféra által kezelt közérdekű adatok, adatbázisok és közhiteles nyilvántartások (összefoglaló nevükön: közadatok) elsősorban piaci célú újrahasznosításának, újrafeldolgozásának egységes keretszabályait, rögzítve az adatok rendelkezésre bocsátásának eljárási rendjét, a rendelkezésre bocsátásért felszámítható díjak maximális mértékét és a rendelkezésre bocsátás alapelveit. A Közadat tv. keretjelleggel lehetővé tette azt, hogy a piac és tudományos élet szereplői az állami, önkormányzati közadat-adatbázisok alapadataihoz egységes feltételekkel, megkülönböztetés nélkül juthassanak hozzá.

A Közadat tv. a közszféra információinak további felhasználásáról szóló 2003/98/EK irányelv (a továbbiakban: PSI irányelv) rendelkezéseit ültette át a hazai jogrendszerbe. A PSI irányelv azonban 2013 júniusában módosult (lásd a 2013/37/EU irányelvet), a tagállamoknak a módosításokat 2015. július 18-áig kell átültetniük. A döntéshozók a PSI irányelv módosításakor abból a felismerésből indultak ki, hogy a közszféra által kezelt adatvagyon gazdasági és társadalmi jelentősége világszerte egyre nagyobb, az állami adatvagyon újrahasznosítása és újrafeldolgozása a gazdaság egyre meghatározóbb mozgatórugója. Annak érdekében tehát, hogy az EU és tagállamai, valamint a közösség területén elő polgárok a lehető legnagyobb mértékben használhassák ki a közszféra által kezelt adatok újrahasznosításából eredő gazdasági és társadalmi előnyöket, az adatokhoz való hozzáférést uniós szinten szabályozási eszközökkel ösztönözni szükséges. A PSI irányelv módosítása ezt a célt szolgálja.

Jelen törvény célja a Közadat tv. és az információs önrendelkezési jogról és az információszabadságról szóló 2011. évi CXII. törvény módosításával a PSI irányelv módosításának átültetése a hazai jogrendszerbe. A módosítások a PSI irányelv módosításával összhangban a következők:

- a törvény főszabályként írja elő a közadatok rendelkezésre bocsáthatóságát (a hatályos szövegben ez csak a végrehajtási jogszabályban megjelölt adatkörökre volt igaz, egyébként a szervezet vezetőjének engedélyétől függött);

- a rendelkezésre bocsátásért felszámítható díjak mértéke főszabály szerint nem haladhatja meg a rendelkezésre bocsátás határköltségét (azaz a rendelkezésre bocsátással közvetlen összefüggésben felmerült költségek mértékét), az adat előállítását is fedező díj megállapítása csak kivételes esetben lehetséges;

- a törvény a rendelkezésre bocsátott adatok formátuma tekintetében előírja az elektronikusan feldolgozható, nyílt formátumok előnyben részesítését;

- a törvény a Közadat tv. szerinti újrahasznosítási rezsimet kiterjeszti a kulturális közadatokra is, azaz múzeumok, könyvtárak, levéltárak és egyéb kulturális intézmények által kezelt olyan kulturális javakra is, amelyek adatfeldolgozás útján újrahasznosíthatóak.

A törvény nem változtat a közadat-újrahasznosításnak a hazai jogrendszerben elfoglalt helyzetén.

A módosítással ezért a Közadat tv. és a hazai információszabadságra vonatkozó szabályozás továbbra is párhuzamos, egymástól elkülönülő, egymást kiegészítő rendszert alkot majd. Az információszabadságra vonatkozó rendelkezések legfőbb célja az állami működés átláthatóságának biztosítása, ennek bárki által való érvényesíthetősége az Alaptörvény által biztosított alapvető jog. Ennek keretében egyrészt a közfeladatot ellátó szervek a működésükre vonatkozó legfontosabb adatokat kötelesek honlapjukon bárki számára ingyenesen hozzáférhető módon közzétenni, másrészt egyedi megkeresések esetén kötelesek ingyenesen, legfeljebb a másolás költségét felszámítva rendelkezésre bocsátani a megkereső által igényelt közérdekű adatot. A módosítások semmilyen módon sem érintik az információszabadság szabályait. A közadat újrahasznosítás célja továbbra sem az állami működés átláthatóságának biztosítása, hanem a közfeladatot ellátó szervek által alaptevékenységük keretében gyűjtött és rendszerezett komplett adatbázisok, nyilvántartások újrafeldolgozása, és értéknövelt szolgáltatásokkal való piaci újraértékesítése. Az adatgazda közfeladatot ellátó szerv és az adatigénylő közötti jogviszony változatlanul inkább magánjogi jellegű, ennek megfelelően a közadat-újrahasznosítási szabályozás célja annak biztosítása, hogy a közpénzből elkészült állami alapadat nyilvántartások újrahasznosítása egyenlő feltételek mellett, költségalapú díjazással történjen.

A közadat-újrahasznosítás és a közhiteles nyilvántartásokból való, igazgatási szolgáltatási díj ellenében történő egyedi adatkérések elkülönülése sem változik. Míg az utóbbi esetében jellemzően valamilyen konkrét ügyhöz kapcsolódóan szükséges az állami/önkormányzati nyilvántartásban szereplő tény hiteles igazolása, addig a közadat-újrahasznosítás esetében a nyilvántartás alapadatainak tömeges újrahasznosításáról, újrafeldolgozásáról van szó, konkrét ügyhöz való kapcsolódás és a hitelesség igazolásának igénye nélkül.

-----STARTING---POINT---RESZLETES---

Az 1. §-hoz

A 2013/37/EU irányelvnek való megfelelés.

A 2. §-hoz

A Közadat tv. alapján a közfeladatot ellátó szerv által elektronikusan közzéteendő információkat az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) 1. melléklete szerinti általános közzétételi lista tartalmazza.

A módosítások a Közadat tv. hatályának változásával összhangban kiegészítik a kulturális közadatokra vonatkozó adatokkal a közzétételi listát.

Fontos változás a törvényben, hogy a közfeladatot ellátó szervek által kezelt valamennyi közadat újrahasznosíthatóságát biztosítani szükséges erre vonatkozó kérelem esetén. Az Infotv. szerinti közzétételi listában ezért a továbbiakban az újrahasznosítható közadatok tételes felsorolása helyett az újrahasznosítható közadat-típusokról szóló tájékoztatást kell közzétenni a közfeladatot ellátó szervnek. Az adatok tételes felsorolásával szemben ez a megoldás áttekinthető tájékoztatást nyújt a potenciális adatigénylők számára, felhívva figyelmüket a közfeladatot ellátó szerv által kezelt, az újrahasznosítás szempontjából leginkább releváns adatkörökre.

Az Infotv. szerinti közzétételi lista kiegészül továbbá a közadat előállítását jelentős részben bevételeikből finanszírozó közfeladatot ellátó szervek esetében a bevételből való finanszírozást előíró jogszabály, szerződés vagy egyéb normatív dokumentum közzétételének kötelezettségével is.

A 3. §-hoz

A módosítás kiterjeszti a Közadat tv. hatályát a későbbiekben definiált kulturális közadatok újrahasznosítására is.

A 4. §-hoz

A Közadat tv. hatályos szövege alapján főszabály szerint a végrehajtási jogszabályban felsorolt közadatokat kell a Közadat tv. rendelkezése szerint újrahasznosítás céljából rendelkezésre bocsátani. A végrehajtási jogszabályban nem szereplő közadatok újrahasznosítás céljából történő rendelkezésre bocsátása egyedi kérelem esetén a közadatot kezelő közfeladatot ellátó szerv vezetőjének engedélyével lehetséges. A módosítás - összhangban a PSI irányelv módosításával - rögzíti, hogy főszabály szerint minden közadat rendelkezésre bocsátható újrahasznosítás céljából, ehhez a továbbiakban nem lesz szükség az adatkörök végrehajtási rendeletben való megállapítására, vagy a szervezet vezetőjének az engedélyére. A módosítás tehát általános jelleggel állapítja meg az újrahasznosítás céljából történő rendelkezésre bocsátás kötelezettségét, a rendelkezésre bocsátás kizárólag a Közadat tv.-ben felsorolt törvényi szintű kivételek fennállta esetén tagadható meg.

A módosítás egyúttal utal arra, hogy a kulturális közadatok újrahasznosítás céljából rendelkezésre bocsátása során a Közadat tv. közadatokra vonatkozó, meghatározott eltérésekkel alkalmazott rendelkezéseit kell alkalmazni.

Az 5. §-hoz

Tekintettel arra, hogy a Közadat tv. hatálya kiterjed a kulturális közadatokra is, a törvényi kivételi kör módosítása indokolt. A módosítás ennek megfelelően törli a kivételi körből - azaz a Közadat tv. alapján újrahasznosítás céljából rendelkezésre bocsáthatóvá teszi - a levéltárak, könyvtárak és kutatóintézetek valamint közgyűjtemények újrahasznosítható kulturális közadatait.

A 6. §-hoz

A módosítások a Közadat tv. értelmező rendelkezéseit egészítik ki, illetve pontosítják.

A Közadat tv. hatálya a PSI irányelv módosításával összhangban a kulturális közadatok újrahasznosítására is kiterjed, erre tekintettel a § tartalmazza a kulturális közadat fogalom meghatározását is. A Közadat tv. szerinti kulturális közadatok körébe lényegében a múzeumok, könyvtárak, levéltárak és egyéb kulturális intézmények által jogszabály alapján vezetett nyilvántartások adatai, valamint a nyilvántartásokban szereplő kulturális javakról készült digitális másolatok tartoznak. A kulturális közadat fogalom bevezetése miatt a rendelkezés pontosítja az érintett definíciókat (igénylő, újrahasznosítás, újrahasznosítás céljából történő rendelkezésre bocsátás).

A módosítások továbbá az informatikai eszközzel automatikusan feldolgozható formátum és a nyílt formátum definícióival egészítik ki a §-t. A Közadat tv. hatályos szövege is rendelkezik a feldolgozható formátumban való rendelkezésre bocsátás előnyben részesítéséről, ennek definíció szintű rögzítését a PSI irányelv módosításának új fogalmi rendszere tette szükségessé. Hasonló okokból szükséges a nyílt formátum fogalom meghatározása is.

A 7-8. §-hoz

A PSI irányelv módosítása a közadatok rendelkezésre bocsátásáért felszámítható díjak lehetséges legmagasabb mértékére is új szabályokat állapít meg. A módosítások ezzel összhangban a következőket írják elő.

Főszabály szerint a díj mértéke nem haladhatja meg a rendelkezésre bocsátott közadatok feldolgozásának, rendelkezésre bocsátásának és terjesztésének határköltségét, azaz azt a költséget, amely közvetlenül az újrahasznosítási kérelem teljesítésével összefüggésben merül fel a szóban forgó közadatot kezelő közfeladatot ellátó szervnél. Jellemzően ilyen költség a kérelem teljesítéséhez szükséges többletmunkának (azaz olyan munkának, amelyet a szervezet alaptevékenységében egyébként nem látna el) a költsége, illetve az ehhez közvetlenül kapcsolódó rezsi jellegű kiadások és amortizációs költségek.

Ez a rendelkezés abból a feltevésből indul ki, hogy a közfeladatot ellátó szerv az alaptevékenysége körében végzett adatgyűjtésének költségeit egyébként finanszírozza a fenntartó szerv (azaz például a közfeladatot ellátó szerv költségvetési támogatásból végzi alaptevékenységét). Számos esetben azonban az alaptevékenység körébe tartozó adatgyűjtésre a közfeladatot ellátó szerv nem kap költségvetési finanszírozást, annak költségeit a közfeladatot ellátó szervnek bevételeiből, többek között például az újrahasznosítás céljából történő rendelkezésre bocsátásért megállapított díjakból kell fedeznie. Erre tekintettel a módosítás ilyen esetekre továbbra is lehetővé teszi a Közadat tv. jelenleg hatályos szövege szerinti díjmegállapítást, azaz az újrahasznosítási díjak maximális mértéke akár az adat előállítási költségét is fedezheti (egy 5%-os ésszerű nyereséghányaddal együttesen). Ez elsősorban abban az esetben lehetséges, ha a közfeladatot ellátó szervezetnek az alaptevékenységét jelentős részben saját bevételből kell fedeznie. Határköltséget meghaladó díj szedhető továbbá abban az esetben is, ha jogszabály, szerződés vagy más normatív dokumentum alapján az újrahasznosítási kérelemmel érintett adattal összefüggésben áll fenn ez a feltétel, azaz a kérelemmel érintett adatkört e dokumentumok alapján a közfeladatot ellátó szervezetnek jelentős részben saját bevételből kell előállítania.

A 9. §-hoz

A módosítás átülteti a PSI irányelvnek az automatikusan feldolgozható, nyílt formátumok előnyben részesítését előíró rendelkezéseit. A módosítások nem jelentenek érdemi változást, a Közadat tv. hatályos rendelkezési jelenleg is az automatikusan feldolgozható formátumok előnyben részesítését írják elő. A módosítás ezért elsősorban pontosító jellegű.

Mivel a Közadat tv.-be beépített új rendelkezések a közadathoz kapcsolódó leíró adatok (metaadatok) rendelkezésre bocsátását is előírják, biztosítani szükséges, hogy a leíró adatok rendelkezésre bocsátásával a közfeladatot ellátó szerv belső működésére vonatkozó, az állami és önkormányzati szervek elektronikus információbiztonságáról szóló törvényben meghatározott alapvető elektronikus információbiztonsági követelmények biztosítását szolgáló - és egyébként nem nyilvános - leíró adatok ne kerüljenek ki a közfeladatot ellátó szerv kezeléséből. A § ennek megfelelően kötelezi a közfeladatot ellátó szervet arra, hogy a közadatot és leíró adatait ezen információbiztonsági követelmények sérelme nélkül tegye elérhetővé. A § ugyanakkor egyértelművé teszi azt, hogy önmagában az információbiztonsági követelmények teljesítésére való hivatkozással a közadat rendelkezésre bocsátása nem tagadható meg, ha egyébként a közadat újrahasznosítás céljára való rendelkezésre bocsátását törvény nem tiltja vagy korlátozza. A közfeladatot ellátó szervnek tehát ilyen esetekben is kötelessége újrahasznosítás céljából rendelkezésre bocsátani a közadatot, csupán az ahhoz kapcsolódó, az információbiztonsági követelmények teljesítését szolgáló, nem hozzáférhető vagy nem nyilvános adatok, adatrészletek eltávolításáról (a közadat ezeket nem tartalmazó formátumban való rendelkezésre bocsátásáról) kell gondoskodnia a rendelkezésre bocsátás során.

A 10. §-hoz

A módosítások a kulturális közadatok újrahasznosítására vonatkozó eltérő szabályokat tartalmazzák. Főszabály szerint a kulturális közadatok újrahasznosítására a Közadat tv. rendelkezéseit kell alkalmazni. Az e §-ban a fontosabb eltérések - összhangban a PSI irányelv módosításával - a következők:

Kulturális közadatok újrahasznosíthatósága tekintetében a törvény nem állapít meg általános újrahasznosítás céljából való rendelkezésre bocsátási kötelezettséget. A Közadat tv. jelenleg hatályos megoldásához hasonlóan a végrehajtási jogszabályban meghatározott kulturális közadatok körére rendeli el a kötelező újrahasznosításra rendelkezésre bocsátást, egyéb esetekben pedig a kulturális közadatot kezelő szerv vezetőjének engedélyétől teszi függővé azt.

Kulturális közadatok újrahasznosítás céljából történő rendelkezésre bocsátásánál nem kell alkalmazni a legfeljebb határköltséget elérő díjazási szabályokat, a díj legmagasabb mértéke az előállítás költségének 5%-os nyereséghányaddal növelt összege lehet.

A kulturális közadatok újrahasznosítására vonatkozó kizárólagos megállapodásokra is eltérő szabályokat állapít meg a törvény, a kizárólagosság főszabály szerint 10 évig tartható fenn, ezt követően pedig csak annak szükségességének 7 évente történő felülvizsgálata mellett.

A 11-12. §-hoz

A felhatalmazó rendelkezések módosítása indokolt, mivel főszabály szerint valamennyi közfeladatot ellátó szervnél kezelt közadat kötelezően rendelkezésre bocsátandó újrahasznosítás céljából, a továbbiakban nem szükséges a kötelezően rendelkezésre bocsátandó adatkörök végrehajtási rendeletben való meghatározása. A módosítás ezért elhagyja az erre utaló rendelkezéseket. Kulturális közadatok tekintetében azonban továbbra is a korábbi rendszer marad érvényben, azaz a végrehajtási jogszabályok állapíthatják meg a kötelezően rendelkezésre bocsátandó adatköröket. A módosítások tartalmazzák az ehhez szükséges felhatalmazó rendelkezéseket is.

A 13. §-hoz

A 2013/37/EU irányelvnek való megfelelés.

-----STARTING---POINT---VEGE---

A 14. §-hoz

Hatályba léptető rendelkezés.

A módosítások hatálybalépésének ideje 2016. január 1., fél éves felkészülési időt biztosítva az érintett szervezeteknek - különösen a kulturális közadatok újrahasznosításában érintett kulturális intézményeknek - az új rendelkezések alkalmazására. A díjazást érintő változásokra tekintettel fontos továbbá, hogy a módosítások a költségvetési év elején lépjenek hatályba.

A 15. §-hoz

Jogharmonizációs záradék.