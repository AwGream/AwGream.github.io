1998. évi XII. törvény indokolása

a külföldre utazásról

I.

-----STARTING---POINT---ALTALANOS--- 

Az Európai Közösség Alapító Szerződése alapelvként mondja ki a tagállamok között a személyek szabad mozgását, és az ezt gátló akadályok megszüntetését. Az Emberi Jogok Európai Egyezménye Negyedik Kiegészítő Jegyzőkönyve 2. Cikkének 2. pontja kimondja, hogy mindenki szabadon elhagyhat minden országot, beleértve saját országát is. Ezzel van összhangban az Alkotmány 58. § (1) bekezdésének az a rendelkezése, mely szerint mindenkit, aki törvényesen tartózkodik Magyarország területén, megillet az ország elhagyásához való jog. Az Emberi Jogok Európai Egyezménye szerint ezt a jogot kizárólag olyan, a törvényekkel összhangban lévő korlátozásnak lehet alávetni, amely egy demokratikus társadalomban a nemzetbiztonság vagy a közbiztonság érdekében, a közrend fenntartásához, a bűnmegelőzéshez, a közegészség vagy az erkölcsök védelméhez, illetőleg mások jogainak és szabadságjogainak megóvásához szükséges. E korlátozás eseteit határozhatja meg az Alkotmány 58. § (3) bekezdése alapján a jelenlévő országgyűlési képviselők kétharmadának szavazatával meghozandó, az utazási szabadság gyakorlását szabályozó törvény.

Az Alkotmány 69. §-ának (2) bekezdése kimondja továbbá, hogy a magyar állampolgár külföldről bármikor hazatérhet, és ez olyan állampolgári alapjog, amely semmilyen korlátozásnak nem vethető alá, illetőleg feltételhez nem köthető.

A külföldre utazásról és az útlevélről szóló 1989. évi XXVIII. törvény a külföldre utazás szabadságát alapjaiban biztosítja, azonban az elmúlt időszak törvényalkotási folyamata következtében a törvények közötti összhang megteremtése, valamint az Európai Unióhoz történő csatlakozással összefüggő jogharmonizációs igény új törvény megalkotását teszi szükségessé, a következő indokok alapján:

1. A kivándorlás és a hazatérés szabályait - miután ugyanazon alkotmányos elvekből erednek - az utazás szabadságának garanciáit tartalmazó törvény megalkotásával egyidejűleg felül kellett vizsgálni és az Emberi Jogok Európai Egyezményével, illetőleg az Alkotmánnyal összhangban rendezni.

a) Nemzetközi tapasztalatok szerint a kivándorlás jogintézményét nem ismeri az országok jelentős része, - ezen belül az Európai Unió egyetlen tagállama sem -, és az ország másutt való letelepedés céljából történő elhagyásának feltételeit az utazási jog biztosításának általános feltételeivel egyezően állapítják meg.

A magyar állam szempontjából annak van jelentősége, hogy a kivándorolni szándékozó intézményesen rendezze a különböző jogviszonyait és a kivándorláshoz kapcsolódó egyéb jogkövetkezményeket, így pl. köztartozás megfizetése, tartási kötelezettség, honvédelmi kötelezettség stb. Az ország külföldi letelepedés szándékával történő elhagyásának az úti okmánnyal való rendelkezésen túlmenő egyéb rendészeti eljáráshoz (engedélyhez) kötése ellentétes az Emberi Jogok Európai Egyezményével és az Alkotmánnyal. Figyelmet érdemel az is, hogy a kivándorlás feltételekhez kötése már ma sem éri el a kívánt célt, hiszen érvényes útlevél birtokában a gyakorlatban bárki elhagyhatja az országot akár véglegesen is és a külföldre utazás szabályai szerint külön engedély nélkül tartózkodhat külföldön.

Ezért a törvény a kivándorlást önálló jogintézményként nem szabályozza, a korábbi rendelkezéseket hatályon kívül helyezi. Az ország területének a külföldi letelepedés szándékával történő elhagyásához kapcsolódóan azonban egyes területeken (pl.: deviza, vám) újra kellett gondolni azokat a szabályokat, illetőleg feltételeket, amelyek eddig a kivándorláshoz kötődtek és más módon kell megoldani az állam, valamint az érintettek érdekeinek érvényesítését. Ezért a törvény tartalmazza e törvények (deviza-törvény, adóigazgatási eljárásról szóló törvény, stb.) módosítását.

b) A hazatérés olyan alkotmányos alapjog, amelynek gyakorlása feltételhez nem köthető, ezért a törvény csak e jogosultság megerősítésére szorítkozik. Amennyiben más eljárásokban (pl. vám- vagy devizahatósági eljárás) szükséges a hazatérők között egyéb jogok vagy kötelezettségek biztosítása érdekében különbséget tenni, úgy azt a vonatkozó ágazati jogszabályokban indokolt megfogalmazni, mint ahogyan az pl. a vámeljárás tekintetében már ma is történik.

2. A személyes adatok védelméről és a közérdekű adatok nyilvánosságáról szóló 1992. évi LXIII. törvény értelmében az e tárgykörben szükséges személyes adatkezelést törvényben kell szabályozni, ilyen szabályozást azonban a hatályos útlevél törvény nem tartalmaz. Ugyanakkor az Európai Unióhoz történő csatlakozásra való felkészülés egyik alapkövetelménye az Európa Tanács Adatvédelmi Egyezményének való megfelelés, amelynek a törvény eleget tesz.

-----STARTING---POINT---RESZLETES---

I. Fejezet

Alapvető rendelkezések

Az 1. §-hoz

A törvény megerősíti azt, hogy a külföldre utazás - beleértve a külföldi letelepedés szándékával történő utazást is -, valamint a hazatérés állampolgári alapjog, és meghatározza azt, hogy ezek az alapjogok milyen okmányokkal gyakorolhatók.

Az utóbbi időben fokozatosan megnyílik a lehetőség arra, hogy kétoldalú nemzetközi szerződések alapján mind a külföldi, mind a magyar állampolgárok egymás országába személyazonosító igazolvánnyal is utazhassanak. Ennek belső jogi feltételeit teremti meg a törvény, amikor nem csak úti okmánnyal, hanem személyazonosító igazolvánnyal is lehetővé teszi a külföldre utazást. A törvény szerinti korlátozó rendelkezések értelemszerűen a személyazonosító igazolvánnyal utazókra is kiterjednek.

A 2-3. §-hoz

A törvény tárgyi hatálya az úti okmánnyal történő ellátás rendjének, az eljárás alapvető szabályainak, a külföldre utazás joga korlátozásának és az ezekkel összefüggő személyes adatok kezelése rendjének szabályozására terjed ki. Személyi hatálya a magyar állampolgárokra, valamint a rájuk vonatkozó törvényekkel együtt alkalmazva a Magyar Köztársaság területén tartózkodó hontalan személyekre, a bevándorlási engedéllyel rendelkező külföldiekre és a menekültekre is kiterjed.

A 4. §-hoz

A törvény értelmező rendelkezései megfogalmazzák az úti okmány és az útlevél fogalmát, valamint meghatározzák azt, hogy a törvény alkalmazásában mit kell útlevél hatóságon érteni.

II. Fejezet

Az úti okmányra vonatkozó általános szabályok

Az 5. §-hoz

Az úti okmányra vonatkozó általános szabályok rendezik a jogosultak körét, az adattartalom meghatározását, az úti okmányok kezelésének, valamint birtoklásának alapvető szabályait.

A 6-7. §-hoz

A törvény két fő útlevél típust ismer, a hivatalos és a magánútlevelet. Az útlevél adattartalmára tett javaslat megfelel az Európai Unió útlevelére vonatkozó Ajánlás tartalmi követelményeinek.

A 8. §-hoz

A hatályos rendelkezés szerint a magánútlevél érvényességi ideje öt év, amely meghosszabbítható. A Nemzetközi Polgári Légiforgalmi Szervezet (ICAO) és az ISO (Nemzetközi Szabványügyi Hivatal) tartalmi és formai követelményeinek megfelelő útlevélben az érvényességi idő nem hosszabbítható meg, ugyanakkor az új technológiával előállítandó útlevelek minősége hosszabb ideig történő használatot fog lehetővé tenni. Ezért a törvény a magánútlevelek érvényességi idejét alapvető szabályként 10 évben javasolja megállapítani azzal, hogy az nem hosszabbítható meg. A 18 éven aluli személyek részére kiadott magánútlevelek tekintetében differenciált érvényességi időt állapít meg.

Figyelemmel a 10 évi érvényességgel kiállított útlevelek eljárási illetékének magasabb összegére, a törvény lehetővé teszi, hogy a 18 éven felüliek részére a magánútlevél az állampolgár kérelme esetén öt éves érvényességgel is kiállítható legyen. Indokolja ennek a lehetőségnek a megteremtését az Európai Unióhoz való csatlakozási szándékunk is. A csatlakozást követően ugyanis - bizonyos türelmi idő elteltével - az útleveleket azok érvényességi idejének lejárta után "uniós" útlevélre kell cserélni.

A 9. §-hoz

A törvény szerint az állampolgár egyidejűleg csak egy magánútlevéllel rendelkezhet. Lehetővé válik azonban a második magánútlevél kiadása azok részére, akiknek foglalkozása rendszeres külföldre utazással jár, többnyire vízumkötelezett országokba utaznak, és magánútlevelüket a vízum beszerzése céljából esetenként hosszabb időre le kell adni. Ezen túl - az állampolgár védelme érdekében - abban az esetben is indokolt a második magánútlevél kiadása, ha olyan országba kíván utazni, ahol az útlevelében levő, más állam által kiadott vízum miatt beutazását nem engedélyeznék.

A 10. §-hoz

Új elem a törvényben az ideiglenes magánútlevél kiállításának lehetősége. Az ideiglenes magánútlevél helyettesíti az érvényes magánútlevelet, ha az lejárt, elveszett vagy utazásra egyéb módon alkalmatlanná vált. Ez esetben a külföldön élő vagy tartózkodó állampolgár részére a személyazonosság igazolására, illetőleg továbbutazás céljából a külképviselet ideiglenes magánútlevelet állíthat ki azért, hogy az úti okmány hiánya miatt az állampolgárt hátrány ne érje. Hangsúlyozni kell, hogy ideiglenes magánútlevelet is csak az kaphat, aki a törvényben foglaltak szerint magánútlevélre egyébként jogosult.

A 11-13. §-hoz

A törvény felsorolja a hivatalos útlevelek fajtáit. A diplomata útlevélre jogosultak körét az európai gyakorlatnak megfelelően tartalmazza.

Alapvető érdek fűződik ahhoz, hogy a törvény kimondja, miszerint a hivatalos útlevelek - a diplomata útlevelek kivételével - kizárólag hivatalos utazás céljából legyenek felhasználhatók. Ezért az utazás befejezését követően elrendeli a hivatalos útlevelek leadásának és azok további kezelésének kötelezettségét.

A 14. §-hoz

A szolgálati útlevél újbóli bevezetését az indokolja, hogy - különösen egyes afrikai és ázsiai országokban, valamint a volt szocialista országok többségében, elsősorban a Szovjetunió utódállamaiban - a magánútlevéllel hivatalos célból utazó, illetőleg tartós külszolgálaton ott tartózkodó magyar állampolgárok hátrányos helyzetbe kerülnek, mert nem rendelkeznek a célország hatóságai előtt e hivatalos jelleget önmagában tanúsító szolgálati útlevéllel. A nehézségek elsősorban a be- és kiléptetés, a kilépő vízum, a tartózkodási engedély megszerzése, a belső utazások korlátozása, az adó-, vám-, és illetékkötelezettségek terjedelme, a célország hatóságaival való kapcsolattartás lehetősége, a célországba való gépjármű bevitel és használat korlátozása, valamint a létfenntartáshoz és az életkörülmények javításához szükséges alapvető, illetve tartós fogyasztási cikkek importjának tilalma vagy korlátozása tekintetében jelentkeznek.

A szolgálati útlevél bevezetését indokolja a korlátozott vízummentességi megállapodásokban rögzített könnyítések (vízummentes utazás, külön engedély nélküli tartózkodás) érvényesíthetősége is. A szolgálati útlevél hiánya miatt a magyar fél automatikusan előnyösebb helyzetbe hozza a másik szerződő felet, mivel az államok jelentős része alkalmazza a szolgálati útlevelet, következésképpen nagyságrendileg több állampolgáruk utazhat be vízummentesen Magyarországra.

A szolgálati útlevél ismételt bevezetése mellett szól a nemzetközi kitekintés általában is. Az Európai Unió tagállamai - Nagy-Britannia kivételével - alkalmazzák a szolgálati útleveleket és az Európai Unió útlevelének mintáját tartalmazó határozat is lehetővé teszi a tagállamok részére ennek az általánostól eltérő útlevél fajtának a rendszeresítését.

A törvény az ismételten bevezetésre kerülő szolgálati útlevél kiadásával biztosítja az országgyűlési képviselők részére a hivatalos utazás során szükséges kedvezményeket.

Emellett a jogosultak körét a nemzetközi gyakorlatnak megfelelően kizárólag a központi közigazgatási szerveknél foglalkoztatottakra, a bírákra, az ügyészekre, illetőleg egyéb (pl. katonai, rendőri) szolgálati jogviszonyban állókra terjeszti ki azzal, hogy a kiadás indokoltságának megállapítását a miniszterre (országos hatáskörű szerv vezetőjére) bízza.

A törvény a szolgálati útlevelet - az európai országokhoz hasonlóan - nem terjeszti ki a piaci szféra területére, mivel itt a jogosultság és az állami érdekeltség nehezen ellenőrizhető és a visszaélés lehetősége nagy. Indokolt azonban lehetővé tenni, hogy a felügyeletet gyakorló miniszter javaslatára kivételesen indokolt esetben szolgálati útlevelet kaphassanak a külföldi magyar kulturális intézetbe vagy a kereskedelemfejlesztési irodába, illetőleg a nemzeti idegenforgalmi képviseletre tartós külszolgálatra kihelyezett személyek is.

A 15. §-hoz

A hajós szolgálati útlevél olyan speciális szolgálati útlevél, amelyet a hajózó személyzet részére nemzetközi egyezményben meghatározottak szerint kell kiállítani.

III. Fejezet

Külföldre utazást korlátozó rendelkezések

A 16-18. §-hoz

A törvény a külföldre utazást elsődlegesen közbiztonsági érdekből, a közrend fenntartásához, illetve a bűnmegelőzéshez szükséges mértékben kívánja korlátozni. A korlátozó rendelkezéseken - a hatályos szabályozáshoz képest - egyrészt enyhíteni kíván a törvény, amikor azoknak az elítélteknek a külföldre utazását nem akadályozza, akiket feltételes szabadságra bocsátottak, illetőleg akiknek büntetésük végrehajtását felfüggesztették. Másrészt nem tesz különbséget a szándékos és gondatlan elkövetés miatt felelősségrevonás alatt állók között. Ugyanakkor az intézmény céljának megfelelően utazási korlátozás alá kívánja vonni azokat is, akikkel szemben az illetékes szerv lakhelyelhagyási tilalmat rendelt el.

A nemzetközi gyakorlattal összhangban a köztartozások behajtásának elősegítése és ezzel a költségvetés bevételeinek biztosítása, valamint az adózási fegyelem megszilárdításának elősegítése érdekében a törvény a külföldre utazást korlátozó rendelkezések között fogalmazza meg a nagyösszegű adó-, illetőleg járulék, hozzájárulás rövidítésből származó köztartozás fennállását.

A 10 millió forintos összeghatár megegyezik az adózás rendjéről szóló törvényben alkalmazott, a nagyösszegű adóhiány megállapítása esetén a nyilvánosságra hozás magánszemélyek tekintetében irányadó összeghatárával és összhangban van - a bírság szankciók általános 50%-os mértékét alapul véve - a pénzben kifejezett büntetések esetére alkalmazott összeghatárral.

Az eltérő bírságolási gyakorlatból származó esetlegességekre is figyelemmel korlátozó feltételként nem a jogkövetkezmény (bírság), hanem az adó, járulék, hozzájárulás rövidítés összegét indokolt alapul venni.

A törvény szerinti korlátozási lehetőség összhangban áll az - ugyan még nem ratifikált, de az európai jogharmonizáció során iránymutatónak tekintendő - Európai Szociális Kartával is, melynek Európa Tanács-i értelmezése szerint a polgárok kiutazási szabadságának súlyos, jelentős okból szükséges közérdekű korlátozási okai közé tartozhat az adótartozás miatti korlátozás is.

A törvény szerinti megfogalmazás lehetőséget teremt a kezdeményezésre jogosult szerveknek mérlegelésre a szerint, hogy az állampolgár nem akarja vagy nem tudja a köztartozását megfizetni.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény az egyes fegyveres szervek tagjai esetében a külföldre utazást bejelentési kötelezettséghez köti.

A hadkötelesek külföldre utazásának feltételeit a honvédelemről szóló 1993. évi CX. törvény 88. § (3) bekezdése tartalmazza. Ennek megfelelően a sorozott hadköteles és a katonai szolgálatát teljesítő állampolgár csak engedéllyel utazhat külföldre. Esetükben a külföldre utazás engedélyhez kötését a honvédelmi érdekek érvényesítése indokolja. A Hvt. 88. § (4) bekezdésében foglalt rendelkezés szerint az engedély nem tagadható meg, ha a sorozott hadköteles kérelmében vállalja, hogy a tervezett behívását megelőző 15. napig külföldről hazatér. E rendelkezésekkel a honvédelmi érdek érvényesítése mellett az állampolgár utazási szabadsága is csak a legszükségesebb mértékben korlátozott. E szabályok kötelező alkalmazására a törvény csak utaló rendelkezést tartalmaz.

A 19-20. §-hoz

A törvény meghatározza az úti okmány visszavonásának szabályait és az útlevél érvénytelenségének eseteit.

IV. Fejezet

Az eljárás alapvető szabályai

A 21-23. §-hoz

A törvény rögzíti, hogy az útlevél-igazgatási eljárásra az államigazgatási eljárás általános szabályairól szóló 1957. évi IV. törvény rendelkezéseit kell alkalmazni, továbbá tartalmazza a bírói jogorvoslat garanciáit is.

Az eljárási szabályok között meghatározza azokat a szerveket, amelyek hivatalos eljárásuk során az úti okmányt elvehetik. Figyelemmel arra, hogy az úti okmány visszavonása vagy visszaadása tárgyában érdemben az útlevél hatóság dönt, az úti okmány elvétele ellen külön jogorvoslatnak helye nincs, az intézkedés az érdemi határozat ellen benyújtott fellebbezésben támadható meg.

V. Fejezet

Adatkezelés és adatszolgáltatás

A 24-26. §-hoz

A személyes adatok védelme megkívánja, hogy az úti okmányokkal kapcsolatos eljárása során az útlevél hatóság és a Belügyminisztérium központi adatkezelő szerve útlevél-igazgatási célból csak a feltétlenül szükséges adatokat kezelje, ezért a törvény rögzíti az útlevél-nyilvántartás adattartalmát. Meghatározza továbbá, hogy az útlevél hatóság a korlátozó okok megállapításához mely nyilvántartásokból vehet át adatot, illetőleg mely szervek kötelesek erről a nyilvántartást vezető szervnek értesítést adni. Ez a szabályozás megteremti az adatvédelmi és adatkezelési feltételeit egy korszerű információs rendszeren alapuló, új igazgatási rend kialakításának.

A 27-34. §-hoz

A törvény szabályozza, hogy az útlevél hatóság és a központi adatkezelő szerv mely szerveknek, milyen célból és milyen adattartalommal adhat át adatokat. Megteremti a nemzetközi adatátadás feltételeit, biztosítja továbbá, hogy az állampolgárok is hozzájuthassanak azokhoz az adatokhoz, amelyek az alapvető jogvédelemhez szükségesek.

-----STARTING---POINT---VEGE---

A 35. §-hoz

Annak érdekében, hogy az útlevél hatóság a korlátozó okok megállapításához adatokat vehessen át a bűnügyi nyilvántartásból, ki kell egészíteni a Büntető Törvénykönyvről szóló 1978. évi IV. törvény hatálybalépéséről és végrehajtásáról szóló 1979. évi 5. törvényerejű rendeletet.

A 36-40. §-hoz

A kivándorlás jogintézményének megszüntetése miatt egyes törvények módosítása vált szükségessé az országot a külföldi letelepedés szándékával elhagyó állampolgárok különböző jogviszonyainak rendezése érdekében.

A 41. §-hoz

A törvény felhatalmazást tartalmaz a Kormány, a belügyminiszter, valamint a külügyminiszter részére a végrehajtási szabályok megalkotására.