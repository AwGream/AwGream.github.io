2003. évi LVIII. törvény indokolása

a Wesselényi Miklós Ár- és Belvízvédelmi Kártalanítási Alapról

-----STARTING---POINT---ALTALANOS--- 

Évtizedek óta megoldatlan probléma az ár- és belvíz sújtotta területeken élő természetes személyek lakóingatlanaiban bekövetkezett károkkal kapcsolatos kártalanítás komplex, előremutató megoldása. A törvény egy olyan kártalanítási megoldást alkalmaz, amelynek révén az ár- és belvíz okozta káresemények kezelésének eddigi gyakorlatától eltérően lehetővé válik a kártalanítás előre tervezhető formájának kialakítása. A törvény - a Wesselényi Miklós Ár- és Belvízvédelmi Kártalanítási Alap létrehozásával - olyan keretjellegű szabályozást léptet életbe, amely a hozzá csatlakozó végrehajtási rendeletekkel együtt az érintetteket az öngondoskodó felelősség megerősítésére készteti, ily módon hatékonyabbá téve az állami segítséget is.

-----STARTING---POINT---RESZLETES---

Az 1. §-hoz

A törvény célja, hogy a veszélyeztetett területen lakóingatlan tulajdonnal rendelkező természetes személyek számára lehetőséget biztosítson egy öngondoskodáson alapuló, hosszú távú, előre kiszámítható állam által garantált kártalanítási konstrukcióban való részvételre.

A 2. §-hoz

A törvény rögzíti az értelmezéséhez szükséges fogalmakat, illetve - esetenként korszerűsítve - átvesz a vízügyi igazgatás különböző szintű jogszabályaiban meghatározott definíciókat.

A 3-4. §-hoz

A törvény a lehetséges szerződők körét csak a veszélyeztetett területen lakóingatlan tulajdonnal rendelkező természetes személyekre terjeszti ki. A törvény hatálya a lakóingatlanok köréből kizárólag az építésügyi igazgatás szabályainak megfelelően, engedéllyel épült, illetve használt ingatlanokra terjed ki. A törvény hatálya kiterjed azon lakóingatlanokra is, amelyekre az építésügyi hatóság fennmaradási engedélyt adott.

Az Alap általi kártalanításra az a szerződő jogosult, akinek a szerződéses jogviszony a kár bekövetkeztét megelőzően legaláb 30 napja fennáll.

A lakhatáson túl gazdasági tevékenység céljait is szolgáló ingatlanoknál sem az ingatlan értékének megállapításakor, sem a kártalanítás mértékének, összegének meghatározásakor nem tekinthető értéknövelő tényezőnek a többirányú használat.

Az 5. §-hoz

Az Alapba történő befizetési kötelezettség éves összege a szerződésben kerül meghatározásra. A szerződő által fizetendő összeg függ többek között a lakóingatlan értékétől, a terület ár- és belvíz veszélyeztetettségi fokozatától. A fizetendő összeg számításának módját és a figyelembe veendő szempontokat, korrekciós tényezőket külön jogszabályok határozzák meg.

A szerződés alapján befizetést teljesítők mellett befizetésével bárki támogathatja az Alap tevékenységét.

A törvény lehetőséget biztosít a szerződők szociális helyzetének figyelembe vételére, és a ténylegesen fizetendő díj mértékének csökkentésére. A szociális helyzet következtében, a helyi önkormányzat jegyzője által kiadott igazolás alapján, a díj-eltérítés mértéke legfeljebb 30%-os díjcsökkentés lehet.

A 6. §-hoz

Az Alap a törvényben meghatározott mértékig a lakóingatlanban bekövetkezett károkért teljes kártalanítás megfizetésére vállal kötelezettséget. A kártalanítás felső határa szerződésenként és káreseményenként 15 millió forint.

A 7-8. §-hoz

A törvényben meghatározott feladatok - a káresemény bekövetkeztekor kártalanítás fizetése, ideértve (hullámtéren lakhatatlanná vált lakóingatlan esetén) a káreseményt követően a veszélyeztetett területről való elköltözést - finanszírozását az e célra létrehozott elkülönített állami pénzalap biztosítja. Az Alappal a pénzügyminiszter rendelkezik.

Az Alap bevételei a szerződés alapján történő rendszeres befizetések mellett az önkéntes befizetések, az adományok, valamint az esetleges költségvetési támogatás és a nemzetközi segélyek. Ugyancsak a törvény szabályozza az Alapból teljesíthető kiadások körét.

Az Alap céljainak teljesülése érdekében garanciális szabály a törvényben, hogy az Alap bevétele és év végi maradványa nem vonható el.

Az Alap - bevételeit és kiadásait a törvényben meghatározott jogcímenként, illetve összevont jogcímenként bemutatott - költségvetését és zárszámadását a költségvetési és zárszámadási törvény részeként az Országgyűlés hagyja jóvá.

Az Alap gazdálkodásáról éves költségvetési beszámolót és mérleget kell készíteni, és könyvvizsgálóval és hitelesíttetni. A hitelesített beszámolót és mérleget meg kell küldeni az Állami Számvevőszéknek.

A 9. §-hoz

Az Alap kezelője a Magyar Államkincstár. Az Alapkezelő szerződésekkel, nyilvántartással, és kifizetéssel kapcsolatos fő feladatait a törvény rögzíti. Az Alapkezelő törvényben meghatározott feladatainak külön jogszabályban részletezett körét az Alapkezelővel kötött szerződés alapján mások, így biztosítóintézetek is elláthatják.

A törvény az adatvédelmi jogszabályokkal összhangban rendelkezik a szerződők személyes adatainak kezeléshez fűződő garanciák megteremtéséről.

-----STARTING---POINT---VEGE---

A 10. §-hoz

A törvény 2003. augusztus 1-jén lép hatályba.

A törvény hatálybalépésével egyidejűleg módosítja a biztosítóintézetekről és a biztosítási tevékenységről szóló 1995. évi XCVI. törvényt annak érdekében, hogy a biztosítók az Alap működtetésével kapcsolatos feladataik ellátását, mint a biztosítási vagy azzal összefüggő tevékenységükön kívüli üzletszerű tevékenységet folytathassák.

A törvény hatálybalépésével egyidejűleg a Magyar Köztársaság 2003. évi költségvetéséről szóló 2002. évi LXII. törvény 9. számú melléklete kiegészül a Wesselényi Miklós Ár- és Belvízvédelmi Kártalanítási Alap a törvény melléklete szerinti költségvetésével.

A törvény felhatalmazást ad a pénzügyminiszter, környezetvédelmi és vízügyi miniszter, valamint a belügyminiszter részére a végrehajtáshoz szükséges miniszteri rendeletek megalkotására.

A törvény a hatálybalépésétől a 2005. december 31-ig tartó átmeneti időszakban biztosítja a kártalanításra jogosultságot azon ingatlantulajdonosok részére is, akik nem rendelkeznek jogerős építési, használatbavételi, fennmaradási engedéllyel, azaz a kártalanítás törvényi feltételeinek egyébként nem felelnek meg. Ők amennyiben szerződéssel csatlakoznak az Alaphoz, fizetési kötelezettségeinek eleget tesznek, a káresemények bekövetkeztekor jogosulttá válnak a kártalanításra.