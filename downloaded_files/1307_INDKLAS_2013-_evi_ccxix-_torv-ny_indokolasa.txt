2013. évi CCXIX. törvény indokolása

az 1979. évi 25. törvényerejű rendelettel kihirdetett, a pszichotróp anyagokról szóló, Bécsben az 1971. évi február hó 21. napján aláírt egyezmény módosításának kihirdetéséről

Általános indokolás

Összhangban a nemzetközi szerződésekkel kapcsolatos eljárásról szóló 2005. évi L. törvényben (a továbbiakban: Nsztv.) foglaltakkal át kell ültetni a magyar jogrendbe az ENSZ Kábítószerügyi Bizottságának 56/1. sz. határozatát.

A Kábítószerügyi Bizottság 2013. március 13-án megtartott 3. ülésén, az Egészségügyi Világszervezet ajánlása alapján, 41 igen és 1 nem szavazat mellett, tartózkodás nélkül úgy határozott, hogy a gamma-hidroxi-vajsavat (GHB) a Pszichotróp anyagokról szóló 1971. évi egyezmény IV. jegyzékéből a II. jegyzékbe helyezi át.

A GHB státusza eddig eltérő volt az egyes tagállamokban. Magyarországhoz hasonlóan voltak más országok is, ahol ellenőrzés szempontjából eddig is a kábítószerekkel esett egy tekintet alá, míg másoknál az enyhébb megítélésű P4 jegyzéken szerepelt, így az erre vonatkozó adatszolgáltatási kötelezettség és az ezzel való visszaélés megítélése eltérő volt.

Az áthelyezéssel a GHB nemzetközileg is egy szigorúbban ellenőrzött kategóriába került át és ebből következően gyakrabban kell benyújtani az ENSZ felé a nemzetközi forgalomra vonatkozó statisztikai jelentéseket.

A Pszichotróp anyagokról szóló 1971. évi egyezményt az országgyűlés a 1979. évi 25. törvényerejű rendelettel hirdette ki.

Az egyezmény-módosítás szövegét az Egyezmény 2. cikk (7) bekezdése szerint a Tanács Kábítószer Bizottsága által a Részes Feleknek megküldött értesítés tartalmazza. Mivel nemzetközi szerződésnek kell tekinteni Magyarországnak más állammal vagy a nemzetközi jog szerint szerződéskötési képességgel bíró egyéb alanyával kötött, hazánk számára nemzetközi jogi jogokat és kötelezettségeket létesítő, módosító vagy megszüntető, a nemzetközi jog által szabályozott, bármilyen elnevezéssel vagy címmel rendelkező írásbeli megállapodást, így a nemzetközi szerződés az állami szuverenitáson kívül eső, a nemzetközi közjogi jogalanyok - jelen esetben az államok - által többoldalúan megállapított szabályrendszer, a nemzetközi szerződés módosítására Magyarország szuverenitása, így jogalkotási szuverenitása sem terjed ki, és az Egyezmény belső jogszabályokkal nem módosítható egyoldalúan, hanem csak nemzetközi jogi aktussal.

Az Egyesült Nemzetek Kábítószer Bizottsága 2013. március 13-án elfogadott, 56/1. számú határozatban foglalt módosítás (a továbbiakban: Módosítás) az 1979. évi 25. törvényerejű rendelettel kihirdetett, a pszichotróp anyagokról szóló, Bécsben az 1971. évi február hó 21. napján aláírt egyezmény (a továbbiakban: Egyezmény) 2. cikk (7) bekezdése szerint - ha a Részes Fél ellentmondást nem tesz - az értesítést követő 180. napon lép hatályba. Az Nsztv. 12. §-a szerint a nemzetközi szerződések módosításával kapcsolatosan az Nsztv. 4-10. §-át megfelelően alkalmazni kell. Így amennyiben a Módosítás nemzetközi jogi szinten még nem lépett hatályba, úgy arra nézve felhatalmazást kell adni a módosítást tartalmazó értesítéssel kapcsolatos kötelezettségelhárító nyilatkozat megtételére vagy dönteni kell annak mellőzéséről az Nsztv. 7. § (4) bekezdése szerint. A törvény elfogadásával az Országgyűlés a kötelezettségelhárító nyilatkozat mellőzéséről is dönt.

Részletes indokolás

Az 1. §-hoz

Az Országgyűlés a határozat kötelező hatályának elismerésére ad felhatalmazást.

A 2. §-hoz

A törvény kihirdetéséről rendelkezik.

A 3. §-hoz

A határozat hiteles angol nyelvű szövegét és annak hivatalos magyar nyelvű fordítását tartalmazza.

A 4. §-hoz

A hatálybalépésről, illetve az Egyezmény egységes szerkezetbe foglalt kiadásáról rendelkezik.