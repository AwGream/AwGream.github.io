2010. évi XX. törvény indokolása

az egyrészről az Amerikai Egyesült Államok, másrészről az Európai Közösség és tagállamai, harmadrészről Izland és negyedrészről a Norvég Királyság közötti légiközlekedési megállapodás kihirdetéséről

Általános indokolás

Az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás aláírásáról és ideiglenes alkalmazásáról szóló 2007/339/EK határozatot a Tanács és az Európai Unió tagállamai kormányainak a tanács keretében ülésező képviselői 2007. április 25-én fogadták el (a továbbiakban: EK-USA légiközlekedési megállapodás). Az EK-USA légiközlekedési megállapodást az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás kihirdetéséről szóló 2007. évi XLII. törvényel hirdette ki, hatályon kívül helyezve a Budapesten 1989. július 12. napján aláírt magyar-amerikai légi közlekedési egyezmény kihirdetéséről szóló 23/1990. (VIII. 13.) Korm. rendelet. Az EK-USA légiközlekedési megállapodás 2008. március 30-ától ideiglenesen alkalmazandó.

Az EK-USA légiközlekedési megállapodás 18. cikkének (5) bekezdése felkérte a vegyesbizottságot, hogy dolgozzon ki a harmadik országoknak a légiközlekedési megállapodáshoz való csatlakozásához szükséges feltételekre és eljárásokra vonatkozó javaslatot. Ennek eredményeként Norvégia és Izland 2007-ben formális kérelmet nyújtott be a csatlakozás tekintetében, amelyre figyelemmel a vegyesbizottság a 2009. február 26-ei ülésén két javaslatot tett közzé e két állam csatlakozására.

Jelen törvény célja a levélváltás formájában létrejött négyoldalú Megállapodás kihirdetése, amely ezáltal mind a négy félre kiterjeszti az EK-USA légiközlekedési megállapodás hatályát. Ennek következtében a közösségi légifuvarozók élhetnek az Amerikai Egyesült Államok által az EK-USA légiközlekedési megállapodás 2008. március 30-ától történő ideiglenes alkalmazása óta biztosított jogokkal és utasszállító járatokat üzemeltethetnek az Amerikai Egyesült Államok és Izland, vagy Norvégia között.

Figyelemmel arra, hogy Norvégia és Izland az Európai Közös Légiközlekedési Térség szerves részét képezi, a Megállapodás következetes jogi keretet biztosít az Amerikai Egyesült Államok és az EK - beleértve Izlandot és Norvégiát is - egységes légiközlekedési piaca között üzemeltetett légijáratok számára. Ezen túlmenően a Megállapodás kereskedelmi előnyökhöz juttatja a közösségi légifuvarozókat és a fogyasztókat, valamint gondoskodik az EK-USA légiközlekedési megállapodás és a közös skandináv légiközlekedési politika összhangjáról. Mindezek mellett Izland és Norvégia kötelezettséget vállal az Amerikai Egyesült Államokkal a második fordulóban kialakítandó légiközlekedési megállapodással kapcsolatos tárgyalások lefolytatásában való részvételre is.

A Megállapodás szövegét a tagállamok a Közlekedési, Távközlési és Energetikai Tanács 2009. október 9-ei ülésén politikai elkötelezettségük kinyilvánításaként előzetesen jóváhagyták és azt a Közlekedési, Távközlési és Energetikai Tanács 2009. december 17-ei ülésén írták alá.

A Megállapodás törvényhozási tárgykört érint, ezért kiemelt fontosságú nemzetközi szerződésnek minősül. A Megállapodás ideiglenes alkalmazására a nemzetközi szerződésekkel kapcsolatos eljárásról szóló 2005. évi L. törvény 11. §-ának (1) bekezdése alapján akkor kerülhet sor, ha a szerződés kötelező hatályának elismerésére felhatalmazást adó szerv a szerződés ideiglenes alkalmazását a kihirdető jogszabályban jóváhagyja.

Részletes indokolás

Az 1. §-hoz

Felhatalmazás az Országgyűléstől az egyrészről az Amerikai Egyesült Államok, másrészről az Európai Közösség és tagállamai, harmadrészről Izland és negyedrészről a Norvég Királyság közötti légiközlekedési megállapodás kötelező hatályának elismerésére.

A 2. §-hoz

A paragrafus a Megállapodás kihirdetéséről rendelkezik.

A 3. §-hoz

A paragrafus a Megállapodás és mellékletének hiteles angol és magyar nyelvű szövegét tartalmazza.

1. cikkhez: A cikk fogalom-meghatározást tartalmaz.

2. cikkhez: A cikk az Európai Közösség és tagállamai, valamint az Egyesült Államok közötti légiközlekedési megállapodás és rendelkezéseinek Izland és Norvégia tekintetében történő alkalmazására vonatkozó szabályokat tartalmazza.

3. cikkhez: A cikk a Megállapodás megszűnésére, felmondására vonatkozó szabályokat részletezi.

4. cikkhez: A cikk a Megállapodásnak a Nemzetközi Polgári Repülési Szervezetnél történő nyilvántartásba vételéről rendelkezik.

5. cikkhez: A cikk a Megállapodás ideiglenes alkalmazására vonatkozó rendelkezéseket tartalmazza. A Megállapodást a felek ideiglenesen alkalmazni kötelesek az utolsó olyan értesítés időpontját követő hónap első napjától kezdve, amelyben a felek értesítették egymást a Megállapodás alkalmazásához szükséges eljárások befejezéséről. Amennyiben az EK-USA légiközlekedési megállapodás megszűnik, vagy ideiglenes alkalmazása véget ér, a Megállapodás ideiglenes alkalmazása is megszűnik.

6. cikkhez: A cikk a Megállapodás hatályba lépésére vonatkozó rendelkezéseket tartalmazza. A Megállapodás a következő két időpont közül a későbbi időpontban lép hatályba:

- a légiközlekedési megállapodás hatályba lépésével, vagy

- egy hónappal azt követően, hogy a felek legutolsó, arról szóló diplomáciai jegyzéket is eljuttatták egymásnak, hogy a hatályba lépéshez szükséges belső eljárásokat lezárták.

Melléklethez: A melléklet az Európai Közösség és tagállamai, valamint az Egyesült Államok közötti légiközlekedési megállapodás Izland és Norvégia vonatkozásában történő alkalmazásának szabályait tartalmazza.

A 4. §-hoz

A paragrafus a Megállapodás ideiglenes alkalmazásának jóváhagyását tartalmazza az Országgyűléstől. A hazai eljárási rendnek megfelelően rendelkezni kell a Megállapodás hatálybalépéséig annak ideiglenes alkalmazásáról.

Az 5. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.