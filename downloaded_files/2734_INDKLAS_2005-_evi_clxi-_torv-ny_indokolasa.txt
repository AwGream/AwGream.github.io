2005. évi CLXI. törvény indokolása

a Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvény módosításáról

-----STARTING---POINT---ALTALANOS--- 

Az Alkotmánybíróság 11/2005. (IV. 5.) AB határozata 1. pontjában rámutatott arra, hogy a Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvény (a továbbiakban: Btv.) a vízpart-rehabilitációs, valamint a partvonal-szabályozási tervek kikötő létesítésre és mederfeltöltésre vonatkozó rendelkezési tekintetében nem állapította meg a tómeder védelmében az Alkotmány 18. §-ában szabályozott egészséges környezethez való jog érvényesülését biztosítani hivatott, az e terveken alapuló hatósági jogalkalmazó tevékenység tekintetében is garanciális jelentőségű előírásokat. Megállapította, hogy a Btv. a tómederbe történő beavatkozások, a víz és a vízi élővilág védelmében szükséges jogi korlátok meghatározását további jogszabályalkotásra, további tervezésre bízta. Az Alkotmánybíróság kifejtette, hogy a Btv. feladata az, hogy megteremtse az összhangot a Balaton üdülési funkciója, az idegenforgalom és a környezet védelme között, meghatározza a tómeder védelmének konkrét szabályait, azokat a törvényi előírásokat, amelyek korlátok közé szorítják a természetkárosító beavatkozásokat. Ez a feladat konkrét törvényi előírások nélkül nem bízható alacsonyabb szintű szabályozásra, illetve további tervezésre, egyedi hatósági tevékenységre.

A törvény az Alkotmánybíróság döntésének megfelelően kiegészíti a Btv.-t a vízpart-rehabilitációs és a partvonal szabályozási tervek megalkotására vonatkozó, ily módon a terveken alapuló hatósági jogalkalmazói tevékenység kereteit is meghatározó garanciális előírásokkal, annak érdekében hogy az egészséges környezethez való alkotmányos alapjog érvényesülése a mederfeltöltések és a kikötő létesítések tekintetében is biztosított legyen.

A törvényben foglalt előírások révén nem a tervkészítő, illetve a terv alapján eljáró hatóság megítélésétől függ a természet- és környezetvédelmi szempontok érvényesülése, a magasabb jogforrási szinten meghatározott rendelkezések ugyanis nem teszik lehetővé annak esetlegessé válását, illetve a természet- és környezetvédelmi érdekek gazdasági érdekeknek történő alárendelését a tervezés, illetve a hatósági jogalkalmazás során. Ezt a törvény az előírások szigorításán túl, az eljárási rend tökéletesítésével, a partvonal megállapítására és a vízpart-rehabilitációs követelményekre vonatkozó szabályok jogszabályi szintjének emelésével oldja meg.

A törvényben foglalt szabályozás a fentieken túlmenően megoldást kínál egy másik problémára is.

A törvény szerint az üdülőkörzet településeinek beépítésre szánt területein, belterületein, ahol a szennyvízcsatorna-hálózat nem épült ki, vagy a tisztítómű tovább nem terhelhető 2007. december 31-éig új épület építésére építésügyi hatósági engedélyt adni, illetve az engedélyek érvényét meghosszabbítani csak akkor lehet, ha vízzáró szennyvíztároló, illetve az illetékes környezetvédelmi és vízügyi hatóság által elfogadott szennyvíztisztító berendezés létesült. Továbbá 2007. december 31. után új épület építésére építésügyi hatósági engedélyt adni, illetve az engedélyek érvényét meghosszabbítani csak a szennyvízcsatorna-hálózat és megfelelő kapacitású tisztítómű megléte esetén lehet. A Btv.-ben jelenleg szereplő 2005. december 31-i határidő betartatása mind környezetvédelmi, mind humán egészségügyi szempontból alapvető fontosságú lett volna, azonban a Btv.-ben meghatározott feltétel teljesítéséhez az önkormányzatok és a központi költségvetés sem rendelkeztek elegendő forrással. A hivatkozott eltérő, de egyaránt méltányolandó szempontok figyelembe vételével a törvény a határidőt 2007. december 31-ére módosítja.

A módosítás nem érinti a partközeli településekre vonatkozó szigorúbb előírásokat.

-----STARTING---POINT---RESZLETES---

Az 1. §-hoz

E szakasz a Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvény (a továbbiakban: Btv.) preambulumát pontosítja, amely így jobban kifejezi a Btv. célját.

A 2. §-hoz

A Balaton partjának közösségi szempontból kiemelt fontosságú területei a közhasználatú zöldterületek. A régi zöldterületek helyének rögzítése és az újak kijelölése a vízpart-rehabilitációs tanulmánytervekben megtörtént. E területek jelentős közösségi funkciók befogadására is alkalmasak. Gazdaságos üzemeltetésük bérleti jogviszony mellett is biztosítható, de e bérleti jogviszony nem keletkeztethet egyéb, a területhez fűződő jogokat, és nem veszélyeztetheti e területek közhasználatát, közterületi jellegét. A bérleti szerződések legalább tíz évenként történő  megújítása azt a célt szolgálja, hogy a parkok átlagosan tízévente történő felújítását a bérleti jogviszony ne korlátozza.

A 3. §-hoz

A módosítás azért szükséges, mivel a 2005. december 31-én lejárt határidő még a hiányzó önkormányzati és központi költségvetési pénzügyi források megléte esetén sem lenne tartható. Az Európai Unió tagállami költségvetésekkel szembeni követelményeinek való megfelelés kényszere miatt rövid távon nem várható a költségvetési adottságok, lehetőségek és így a költségvetési politika változása. A határidő módosítása azért szükséges, mert ellenkező esetben a szabályozás a nem partközeli településekre alkalmazott szigorú szabállyal a háttér településeket lehetetlenítené el, azáltal, hogy nem lehetne újabb építési engedélyeket kiadni.

A nem partközeli települések beépítésre szánt, illetve belterületeinek területére a Btv.-ben előírt jelenlegi 2005. december 31-i határidő betartatása mind környezetvédelmi, mind humán egészségügyi szempontból alapvető fontosságú lett volna. A Btv.-ben foglalt rendelkezésből kiolvasható jogalkotói célkitűzés ugyanis az, hogy a szennyvízcsatorna-hálózat és a megfelelő kapacitású tisztítóművek kiépítését ösztönözze, ugyanis ez biztosít kellő garanciát a környezetvédelmi és humán egészségügyi célkitűzések megvalósítására. Mivel a vízzáró szennyvíztároló, illetve a szennyvíztisztító berendezés erre kevésbé alkalmas, a jogalkotó is csak átmeneti megoldásként tartja ezeket megfelelőnek. Ezért a határidő túlzott mértékű meghosszabbítása helyett, a fentiekre tekintettel, az eltérő, de egyaránt méltányolandó szempontok figyelembe vételével került meghatározásra a 2007. december 31-i határnap.

A 4. §-hoz

A szabályozás célja, hogy szűkítse a terveket elkészítő és jóváhagyó, valamint a jogalkalmazó közigazgatási szervek mérlegelési jogkörét. Ezért törvényben határozza meg a korábban alacsonyabb szintű jogszabályban meghatározásra kerülő tervek készítése, meghatározása során érvényesítendő követelményeket.

A szabályozás annak érdekében, hogy a partvonal-szabályozási terv és a vízpart-rehabilitációs tanulmányterv már a tervkészítés során is egymásnak kölcsönösen megfeleltetve készüljön, egyesíti a tervkészítés folyamatát. A szabályozás szerint a partvonal-szabályozási tervet első alkalommal a környezetvédelmi és vízügyi miniszter rendelettel fogadja el, majd a vízpart-rehabilitációs tanulmányterv első felülvizsgálatával egyidejűleg a partvonal-szabályozási terv is felülvizsgálatra kerül és ezt követően a környezetvédelmi és vízügyi, valamint a területfejlesztésért és területrendezésért felelős miniszter együttes rendelettel fogadja el a két tervet.

Az együttes rendeleti forma pótolja a partvonal-szabályozási terv jogilag formalizált döntéssel történő jóváhagyásának hiányát, továbbá azáltal, hogy a tervek együttes rendelettel kerülnek elfogadásra a partvonal-szabályozási terveket besorolja a szabályozott egyeztetési folyamatokkal rendelkező vízpart-rehabilitációs tervek egyeztetési rendszerébe, így pótolva egyszersmind a partvonal-szabályozási tervek egyeztetésére vonatkozó hiányzó szabályozást.

A partvonal-szabályozási tervek első felülvizsgálatáig - vagyis az együttes rendeleti forma alkalmazásáig - a két terv közötti összhangot, valamint a partvonal-szabályozási tervben foglalt tartalom megfelelő egyeztetését a törvény azon rendelkezése [9. § (Btv. 59. §-ának (6) bekezdése)] biztosítja, amely szerint a partvonal-szabályozási tervek első felülvizsgálatáig a kikötésre alkalmas partszakaszok és a szabályozási partvonal tekintetében a vízpart-rehabilitációs tanulmánytervekben foglaltakat kell irányadónak tekinteni, a környezetvédelmi és vízügyi miniszternek a vízpart-rehabilitációs tanulmánytervek első felülvizsgálatáig adott rendeletalkotási felhatalmazás pedig biztosítja, hogy a partvonal-szabályozási terv elfogadása a felülvizsgálatig terjedő átmeneti időszak alatt is jogilag formalizált módon történjék.

A törvény rendelkezései tervkészítés hivatkozott szabályozásán túl, előírják a mederfeltöltéssel, feltöltés felszámolásával, valamint a kikötő létesítésével kapcsolatos hatósági eljárások tekintetében a területrendezési hatóság bevonását is.

A törvény a partvonal-szabályozási és vízpart-rehabilitációs terv kötelező tartalmi elemein túl, meghatározza a kikötésre alkalmas partszakaszok megállapításánál a környezeti célok elsődlegességét és szerepét a kijelölésben, valamint a szabályozott partvonal kijelölésének és a parti területhasználat szabályainak egyéb szempontjait.

A Polgári Törvénykönyvről szóló 1959. évi IV. törvény, valamint a vízgazdálkodásról szóló 1995. évi LVII. törvény (a továbbiakban Vgtv.) a természetes tavak, így a Balaton, és a természetes tavak medrének tulajdonjogi viszonyait egymásra tekintettel rendezi. A meder és a part találkozási vonalának megállapítását a vízgazdálkodási hatósági jogkörök gyakorlásáról szóló 72/1996. (V. 22.) Korm. rendelet 10. §-a szabályozza. A szabályozás célja, hogy a Balaton partvonalával kapcsolatosan speciális rendelkezéseket hozzon létre, vélelmezve, hogy a parti ingatlanhoz kapcsolódó feltöltés a parti ingatlan tulajdonosának (vagy egyéb jogcímen használójának) érdekében, tudtával és beleegyezésével történt, így az ő kötelességévé teszi az engedély nélküli feltöltés megszüntetését.

Az 5. §-hoz

A parti sétányt a Btv. 20. § (6) bekezdése alapján zöldterület területfelhasználási egységbe kell sorolni. A 18. § (2) bekezdése alapján az újonnan kijelölésre került zöldterületen 4%-os beépítettséggel elhelyezhetők vendéglátó-, sport-, szabadidő-létesítmények, illetve a terület gondozását szolgáló építmények. Továbbá a balatoni vízpart-rehabilitációs szabályozás követelményeiről szóló 283/2002. (XII. 21.) Korm. rendelet 13. §-a alapján a zöldterületen a gépjárműforgalom számára tervezett utak és a zöldterületek megadott négyzetmétere után számított, más jogszabályban meghatározott parkolók is létesíthetők. Amennyiben a parti sétány kijelölése olyan területet érint, ahol jellemzően természetes növényzet található (nádas, fűzes élőhelyek), ott a zöldterületi besorolás szerint végezhető beavatkozások a part jellegét, minőségét jelentősen megváltoztatják, és a szükségesnél nagyobb terhelést jelentenek természetvédelmi, környezetvédelmi szempontból. Szükséges tehát a parti sétány fogalmát úgy meghatározni, hogy az lehetőséget adjon olyan szakaszok kialakítására is, ahol legfeljebb gyalogos és kerékpáros közlekedés lehetséges, és épületek nem helyezhetők el. A vízgazdálkodási területfelhasználási egységbe sorolás ennek a célnak megfelel, hiszen ez az övezeti besorolás nem tesz lehetővé olyan jelentős beavatkozásokat, mint a zöldterület. Az 5 m-nél keskenyebb szakaszokon - a zavaró hatás miatt - egyáltalán nem szabad parti sétányt kijelölni, sem zöld-, sem vízgazdálkodási területen.

A szabályozás a IV. és V. minőségi osztályba sorolt nádasok területén a parti sétány kialakítását a zöldterület területfelhasználási egységre vonatkozó rendelkezésekhez képest szigorúbb feltételekhez köti.

A nádas minősítésben I-III. minőségi osztályba sorolt nádasok a Balaton legértékesebb nádasai, ezért ezekre a területekre a gyalogos és kerékpáros forgalom bevezetése nem engedhető meg.

A 6. §-hoz

A szabályozás célja, hogy törvényi szinten biztosítsa a Balaton nádasainak magas szintű védelmét, feloldja azt az ellentmondást a szigorúbb szabályozás javára, amely a nádasokkal kapcsolatosan a Btv. és az alacsonyabb szintű szabályozás között feszül. Részletesen szükséges felsorolni, hogy a minősített nádasok, valamint a védett természeti területeken található nádasok, - így a környezeti érdek - milyen szintű védelmet élveznek. A szabályozás másik célja a kikötők létesítéséhez fűződő idegenforgalmi, gazdasági, rekreációs érdek és a környezeti érdek konfliktusának feloldása. A szabályozás a meglévő szigorú tilalmak mellett lehetővé teszi, hogy a környezeti szempontból is kikötésre alkalmas partszakasznak kijelölt helyen, a minősített nádasokban meglévő és nyilvántartásba vett nyiladékok fenntarthatóak legyenek, így az engedéllyel megépített kikötő nem válhat használhatatlanná a kikötőt üzemeltetők számára.

A 7-9. §-hoz

A törvény a kisajátítás tekintetében a kisajátításról szóló 1976. évi 24. törvényerejű rendeletet rendeli alkalmazni.

A partvonal-szabályozási és a vízpart-rehabilitációs tervek tekintetében a Btv. két új felhatalmazó rendelkezéssel egészül ki, valamint ennek következtében a korábbi felhatalmazó rendelkezések is pontosításra kerülnek.

A törvény a tervek tekintetében meghatározza a felülvizsgálat gyakoriságát is.

A törvény a szabályozási partvonal és a kikötésre alkalmas partszakaszok tekintetében, - hiszen a partvonal-szabályozási tervekben foglaltak, a közigazgatási egyeztetés lefolytatása után a vízpart- rehabilitációs tanulmánytervekben kihirdetésre kerültek - a vízpart-rehabilitációs tervekben foglaltakat rendeli irányadónak tekinteni a partvonal-szabályozási tervek első felülvizsgálatáig. Ez a rendelkezés biztosítja a partvonal-szabályozási tervek első felülvizsgálatáig - vagyis az együttes rendeleti forma alkalmazásáig - a két terv közötti összhangot.

-----STARTING---POINT---VEGE---

A 10. §-hoz

E szakasz a törvény hatálybalépésének időpontját határozza meg.