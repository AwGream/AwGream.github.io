2012. évi LXXVII. törvény indokolása

a tanúvédelem terén történő együttműködésről szóló multilaterális megállapodás kihirdetéséről

Általános indokolás

A tanúvédelem terén történő együttműködésről szóló multilaterális Megállapodás a Salzburg Fórum tagállamai (a Bolgár Köztársaság, a Cseh Köztársaság, a Horvát Köztársaság, Magyarország, az Osztrák Köztársaság, Románia, a Szlovák Köztársaság és a Szlovén Köztársaság) között jött létre Štiřínben, 2012. május 24-én. A Lengyel Köztársaságban az aláírás napjáig nem zárult le a belső jogi eljárás, így a lengyel belügyminiszter felhatalmazás hiányában nem írta alá a Megállapodást. A lengyel fél a Megállapodáshoz a lehető legrövidebb időn belül csatlakozni fog.

Az együttműködési forma jellegét tekintve fontos, hogy az egymással szomszédos államok - a védett személyek áttelepítésének lehetősége miatt - egységesen szabályozzák a tanúvédelem terén történő együttműködést, annál is inkább, mivel alapvető jogokat korlátozó rendelkezésekről van szó. Több olyan kétoldalú megállapodás is hatályban van Magyarország és szomszédos államai között (pl. a Magyar Köztársaság és az Osztrák Köztársaság között a határokat átlépő bűnözés megelőzése és leküzdése érdekében folytatandó együttműködésről szóló, Heiligenbrunnban, 2004. június 6-án aláírt Szerződés; a Magyar Köztársaság és a Szlovén Köztársaság között a bűnüldöző szervek határokon átnyúló együttműködéséről szóló, Brdoban, 2006. október 25-én aláírt Megállapodás), amely tanúvédelmi együttműködésre lehetőséget biztosító rendelkezéseket tartalmaz. A jelen Megállapodás aláírásával és hatálybalépésével azonban egy olyan többoldalú nemzetközi szerződés jön létre, amely a Salzburg Fórum tagállamai között egységes, részletesen kidolgozott regionális együttműködést tesz lehetővé.

Részletes indokolás

Az 1. §-hoz

A Megállapodás, tartalmát tekintve - a jogalkotásról szóló 2011. évi CXXX. törvény 2-3. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjában foglaltakra tekintettel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodás szövegének végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében, a Megállapodást törvényben kell kihirdetni.

A 3. §-hoz

A Megállapodás a Salzburg Fórum tagállamok tanúvédelmi egységei közötti együttműködés elmélyítése érdekében jött létre.

A Megállapodás 1. cikke annak célját, a 2. cikk pedig az együttműködés feltételeit tartalmazza. Eszerint a nemzeti kapcsolattartó pontok írásbeli megkeresés útján kooperálnak, ami magába foglalja a személyek áttelepítését és védelmét, az információcserét, adminisztratív, technikai és logisztikai támogatást, valamint a tanúvédelmi egységek munkatársainak képzését. Fontos, hogy az áttelepítendő személyt fel kell venni a megkereső Szerződő Fél védelmi programjába, sürgős esetben pedig feltételezni kell, hogy felvételt nyer oda. Rendkívüli okokból a megkeresett Szerződő Fél a támogató intézkedéseket megszüntetheti, mely esetben a védett személyt vissza kell telepíteni.

A 3. cikk rendelkezik arról, hogy a személyek áttelepítésére, segítésére és védelmére vonatkozó kölcsönösen megállapított feltételeket minden egyes esetben külön dokumentumban kell rendezni, melyet a nemzeti kapcsolattartó pontok határoznak meg.

A 4. cikk szerint a másik Szerződő Fél területén eljáró tisztviselő aláveti magát ezen Szerződő Fél nemzeti kapcsolattartó pontja által adott utasításoknak. Az 5. és 6. cikk tartalmazza az így eljáró tisztviselő fegyver-, lőszer-, felszerelés viselésére vonatkozó jogait, valamint az így végzett tevékenység részletszabályait.

A 7. és 8. cikk rendelkezik az együttműködés során átadott adatok védelméről, a 9. cikk pedig lehetőséget teremt az együttműködés megtagadására.

A 10. cikk értelmében minden Szerződő Fél a ratifikációs okmány letétbe helyezésekor kijelöl egy nemzeti kapcsolattartó pontot, mely a védelmi programot működtető egységgel azonos.

A 11. cikk a költségviselés szabályait, a 12. cikk pedig a Megállapodás rendelkezéseinek az Európai Unió jogához, valamint a Szerződő Felek között már hatályban lévő két- vagy többoldalú megállapodásokban meghatározott jogokhoz és kötelezettségekhez való viszonyát rendezi.

A 13-14. cikk szerint a Szerződő Felek képviselőinek közös munkacsoportja értékeli a jelen Megállapodás végrehajtását, valamint megállapíthatja, hogy annak kiegészítésére, módosítására van szükség. A Megállapodás Letéteményese a Szlovén Köztársaság Kormánya, amely értesíti a Szerződő Feleket a Megállapodással kapcsolatos minden változásról.

A 15-17. cikk értelmében a Megállapodás már két Szerződő Fél között hatályba léphet, a további csatlakozó államok köre viszont az Európai Unió, valamint a Schengen aquis-t alkalmazó államokra korlátozódik. A Megállapodás határozatlan időre szól, de bármely Szerződő Fél által felmondható. A fentebb említett külön dokumentumok alapján történő együttműködést a nemzeti kapcsolattartó pontok kölcsönös megegyezéssel szüntetik meg.

A 4. §-hoz

A Megállapodás 15. cikke értelmében a Megállapodás attól a hónaptól számított második hónap első napján lép hatályba két ratifikáló Szerződő Fél között, amely hónapban a második Szerződő Fél letétbe helyezte ratifikációs, elfogadási vagy jóváhagyási okmányát. A fentiek naptári napját - a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a rendészetért felelős miniszter gondoskodik.