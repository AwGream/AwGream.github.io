1991. évi XC. törvény indokolása

a magánszemélyek jövedelemadójáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

A Javaslat első szakasza meghatározza a magánszemélyek jövedelemadójának (továbbiakban: jövedelemadó) személyi és területi hatályát. Ennek alapján a belföldi illetőségű magánszemélyt valamennyi (kül- és belföldről származó) jövedelme, a külföldi illetőségű magánszemélyt viszont csak a belföldön szerzett (belföldről származó) jövedelme után terheli adókötelezettség.

Amennyiben a magánszemélyre valamely, adóval (is) kapcsolatos nemzetközi egyezmény hatálya kiterjed, akkor a Javaslat rendelkezéseit az egyezményben foglaltak szerint kell alkalmazni. Ilyen egyezmény hiányában a viszonosság kérdésében a Pénzügyminiszter állásfoglalása az irányadó.

A 2. §-hoz

Az adókötelezettség fogalmi meghatározásánál a Javaslat a jövedelemadó szempontjából alapvető adókötelezettségi elemekről (ilyenek a bejelentési, adóalap- és adómegállapítási, bevallási, adóelőleg- és adófizetési stb. kötelezettségek) rendelkezik.

Az adókötelezettség keletkezése egybeesik a bevételszerző tevékenység megkezdésének, vagy a bevételt eredményező jogviszony keletkezésének az időpontjával. A tevékenység vagy a jogviszony megszüntetése. Ugyancsak közömbös az adókötelezettség szempontjából az, hogy az adott tevékenység (jogviszony) megfelel-e hatósági előírásoknak, illetőleg hogy a magánszemély a bevételét milyen formában szerzi (szerezte) meg. A külföldről származó jövedelem esetén közömbös az is, hogy azt belföldre behozták-e, feltéve, ha az az 1. §-ban meghatározottak szerint egyébként adóköteles.

A bizonylatokat és a nyilvántartásokat a magánszemély - ha más törvény eltérően nem rendelkezik - az adó megállapításához való jog elévüléséig köteles megőrizni.

A 3. §-hoz

A Javaslat I. fejezete tartalmazza a jövedelemadó szempontjából lényeges értelmező rendelkezéseket. Az 1991-ben hatályos szöveghez képest két fontos változás érdemel említést. Az 1989-ben elfogadott törvény módosításai során egyes rendelkezések - szerkesztéstechnikai okokból - az értelmező rendelkezések körében nyertek megfogalmazást, bár valójában nem oda illőek. Ezeket a Javaslat a megfelelő helyen tartalmazza. A másik változás az, hogy az adózás rendjéről szóló törvény fogalommeghatározásaira tekintettel nem szerepelnek a Javaslatban azok az értelmező rendelkezések, amelyek csupán ismétlések lennének. Ilyen - többek között - a lakóhely, az irat (bizonylat) és a kifizető fogalma.

A 4. §-hoz

A Javaslat a jövedelem fogalmát a bevétel fogalmából kiindulva határozza meg. Eszerint a jövedelem lehet a bevétel egésze (pl. kisösszegű kifizetések, kamatjövedelem), vagy annak az elismert és igazolt költségekkel csökkentett része (ez - tulajdonképpen - a jövedelemadó rendszerének a főszabálya), vagy a bevételnek a Javaslatban meghatározott százaléka (ez utóbbi jövedelemszámítási mód kizárólag a Javaslatban pontosan körülhatárolt esetben alkalmazható).

A jövedelem kiszámításának módja összefügg a számvitelről szóló törvényi rendelkezésekkel. Ez utóbbival összhangban a kettős könyvvezetésre kötelezett, illetőleg az ezt választó magánszemély a jövedelmet ún. eredményelszámolás szerint számítja ki, ami - többek között - azt jelenti, hogy a kiszámlázott, de még ki nem egyenlített követelése is bevételnek (jövedelemnek) minősül. A nem kettős könyvvitelt vezető magánszemély - ide értve a csak bevételi nyilvántartást vezető magánszemélyt, továbbá azt a magánszemélyt is, aki nyilvántartás vezetésére nem kötelezett (mert pl. csak munkaviszonyból származó jövedelemmel rendelkezik) - a jövedelmet ún. pénzforgalmi elszámolás szerint számítja ki. A pénzforgalmi jellegű elszámolás lényege az, hogy a bevételeket és a kiadásokat a tényleges pénzmozgáshoz (kifizetéshez) kapcsolódóan kell figyelembe venni. Ez az elszámolás egyébként a Javaslat előtti személyi jövedelemadó rendszerben is általános és kizárólagos volt.

A külföldi pénznemben keletkezett jövedelem forintra történő átszámítási szabálya nem változott, tehát az évközi kifizetés (átutalás) napján érvényes árfolyamot kell alapul venni. Új - és hiánypótló - rendelkezés viszont az, hogy ha az adott külföldi fizetőeszköznek nincs az MNB által jegyzett árfolyama, akkor az MNB - megkeresésre - közli a kifizetés időpontjában érvényes hivatalos árfolyamot.

Az 5. §-hoz

A Javaslat a bevétel fogalmát széles értelemben, a magánszemély összjövedelme szempontjából határozza meg. A Javaslat szerint bevételt az, amelyet a magánszemély készpénz, jóváírás, értékpapír, ingó dolog vagy ingatlan stb. formájában valamely tevékenység ellenértékeként, vagy más jogcímen az adott évben megszerez, függetlenül attól, hogy az egy korábbi évben végzett tevékenység ellenértéke, vagy egy jövőbeni teljesítés előrehozott ellenértéke. A bevételek elszámolásának részletes szabályait a Javaslat 1. számú melléklete tartalmazza.

A 6. §-hoz

Meghatározott esetekben a magánszemély olyan bevételekhez is juthat, amelyek vagy teljes egészében, vagy bizonyos feltételek mellett érdektelenek a személyi jövedelemadózás szempontjából. A "nem bevétel" fogalma valójában azt fejezi ki, hogy egyes bevételek, véglegesen vagy ideiglenesen, kívül maradnak az adó hatókörén.

Nem bevétel a hitelként (kölcsönként) kapott, illetőleg visszatérítet összeg, viszont adókötelezettség alá esik - a társasvállalkozás által a tagjának, továbbá a munkáltató által az alkalmazottjának nyújtott hitel (kölcsön) visszafizetésének elengedése, valamint az az összeg is, amelyet a társaság a tagja helyett fizet vissza.

A visszatérített adó és adóelőleg ugyancsak nem bevétel, kivéve, ha ezt az összeget korábban költségként már elszámolták.

A vállalkozásba befektetett összeg (vagyoni érték) szintén nem bevétel a kivonásakor, kivéve a Javaslatban meghatározott mindazon eseteket, amikor valamely ok miatt a tőkét adózatlan jövedelemből fektették be, vagy az adókötelezettség halasztásra került, vagy ha a befektetett összeg utána magánszemély összjövedelem csökkentő tételt vett igénybe.

A bűncselekmény útján szerzett vagyoni érték - tekintettel a büntetőjogi konzekvenciákra (tipikusan a vagyonelkobzásra) - továbbra sem tartozik a jövedelemadó hatókörébe.

Az ún. ingyenes értékpapír (szövetkezeti üzletrész, vagyonjegy, dolgozói részvény stb.) nem minősül bevételnek a megszerzéskor, viszont az adót - a szerzéskori névérték 20 százalékát alapul véve - az elidegenítéskor, illetőleg a Javaslatban meghatározott más esetekben meg kell fizetni. A rendelkezés összefügg a 29. § (1) bekezdés b) pontjában foglaltakkal, ahol a Javaslat kimondja, hogy az ingyenes értékpapírt kibocsátó jogutód nélküli megszűnése (felszámolás, végelszámolás) esetében a bevétel az értékpapírra ténylegesen kifizetett ellenérték.

Egyes esetekben a magánszemély olyan kifizetéshez (bevételhez) jut, amely átmenetileg van a birtokában. Amennyiben az összeg felhasználásáról a magánszemély a kifizető részére közvetlenül köteles bizonylattal elszámolni (pl. anyagbeszerzés céljából utazási és vásárlási költség), akkor jövedelem valójában nem keletkezik. Ennek fordítottja is lehetséges, ezért mindkét esetre kiterjed a "nem bevétel" fogalom.

A fizetőeszközök jogszerű átváltása önmagában nem keletkeztet jövedelemadó kötelezettséget, ami egyben a valuta árfolyam nyereséget is kivonja az adókötelezettség alól.

Új rendelkezés végül a lakásingatlan és a lakótelek értékesítéséből származó bevétel időleges "nem bevétel"-nek minősítése, amely az 1991. december 31-éig hatályban volt egyik adómentességi szabályt váltja fel. Lényege az, hogy az említett ingatlanok elidegenítéskori forgalmi értékéből nem minősül bevételnek az a jövedelem összeg, amelyet a magánszemély a saját részére állandó lakóhely céljából lakás tulajdonjogának, haszonélvezeti-, használati- vagy bérleti jogának megszerzésére fordít, addig, amíg az ily módon szerzett lakásnak tulajdonosa, vagy az említett jogokkal rendelkezik.

A 7. §-hoz

A Javaslat 41 pontban sorolja fel az adómentes jövedelemfajtákat. Ezek főbb csoportjai a következők:

1. Az állami szociális-, illetőleg társadalombiztosítási rendszer keretében nyújtott ellátások nagyobb része (pl. anyasági segély, házastársi pótlék, lakbérhozzájárulás).

2. A szociális gondoskodáshoz kapcsolódó egyéb juttatások (pl. természetben nyújtott oktatási-, egészségügyi és szociális ellátás).

3. Más jogintézményekre épülő, illetőleg gyakorlati szempontokat követő adómentességek (pl. az örökség, a játékkaszinóból és a pénznyerő automatákból származó nyeremény).

Az adómentességre vonatkozó - 1991 végéig hatályos - rendelkezések főbb változásai a következők:

1. Megszűnik a nemzeti gondozott gondozói díjának, a gyermekgondozási segélynek, az ösztöndíjnak, a munkaruha pénzbeli megtérítésének, a munkáltató által pénzben nyújtott étkezési hozzájárulásnak, a munkáltató által viselt (átvállalt) szállásdíjnak valamint az üdülés kedvezményének az adómentessége.

2. Megszűnik 1992. január 1-jétől az elidegenítéstől számított 10 évnél régebben szerzett ingatlan, illetőleg a vagyoni értékű jog értékesítéséből származó jövedelem adómentessége, azonban az ezen időpont előtt megszerzett ingatlanokra, illetőleg vagyoni értékű jogokra a rendelkezés nem vonatkozik.

3. Fontos változás a mentességek körében az, hogy megszűnik a munkáltató által a dolgozó javára kötött nyugdíjbiztosítás átvállalt díjának adómentessége, míg a kifizető által viselt, a magánszemély javára kötött kockázati élet, valamint balesetbiztosítás díja a Javaslatban az adómentes körbe tartozik. Nem mentes azonban az adó alól a társasági adóról szóló törvényben megállapított feltételeknek megfelelő munkavállalói nyugdíjalapból kapott járadék vagy annak egyösszegű megváltása, tekintettel arra, hogy az e nyugdíjalapba befizetett összegek a magánszemély összjövedelméből (meghatározott korláttal) levonhatók.

4. Módosul a személyi jövedelemadó és a vagyonszerzési illeték egymáshoz való viszonya annyiban, hogy a gépjármű és pótkocsi szerzése, továbbá ingatlanok és vagyoni értékű jogok cseréje esetén az illetékkötelezettség fennállása nem eredményez önmagában feltétlen adómentességet.

5. Bővül az adómentességi kör az életmentő emlékéremhez kapcsolódó pénzjutalommal, továbbá a belügyminiszter, a honvédelmi miniszter és a nemzetbiztonsági szolgálatot felügyelő miniszter által adományozott emléktárgy meghatározott értékével.

6. A mezőgazdasági kistermelő 500 ezer forint árbevételig terjedő adómentességét évi 150 ezer forintig terjedő mezőgazdasági termelésből származó jövedelem-levonási lehetőség váltja fel.

A 8-11. §-hoz

A Javaslat a II. fejezetben határozza meg a jövedelemszámítási szabályokat. Tevékenységi alapon kétfajta jövedelmet különböztet meg. A nem önálló tevékenységből származó jövedelem körébe tartozik egyrészt a munkaviszonyból (és hasonló tartalmú más jogviszonyból), származó másrészt az ún. társas vállalkozás tagi minőségében szerzett jövedelem.

A munkaviszonyból és a társas vállalkozásból származó bevételnek az egésze jövedelme, azaz sem a munkabérrel, se a vállalkozás tagi kifizetésével szemben nem lehetséges a magánszemély (munkavállaló, illetőleg tag) részéről költség elszámolása. A munkabér esetén a munkáltató kötelessége olyan munkavégzési körülmények biztosítása, hogy a munkavállalónak ezzel kapcsolatos külön kiadásai ne merüljenek fel, illetőleg ha igen, a költségtérítéssel, költségátalánnyal ellentételezhető (továbbá erre tekintettel érvényesül a havi 250 Ft-os alkalmazotti adókedvezmény). A társas vállalkozás a tagjának történő kifizetés esetén a tagnál felmerülő költségeket a vállalkozás költségei között számolja el, tehát ezek a társasági adó alapját csökkentő tételek.

Különleges eset az, ha külföldi illetőségű munkáltató a belföldön kizárólag munkavégzés céljából tartózkodó alkalmazottja részére fizet ki munkabért, akkor - az itt tartózkodás többletköltségének elismerése alapján - a munkabér 70 százaléka tekintendő jövedelemnek.

A tagi viszony alapján az adózás utáni eredményből kifizetett összeget a Javaslat az eddig hatályos szabályok szerint értékpapírból származó jövedelemnek minősíti (pl. osztalék).

A 12-13. §-hoz

A Javaslat - a nem önálló tevékenységre is tekintettel - egy gyűjtőfogalomba sorolja az előző "ellentétét", az ún. önálló tevékenységből származó jövedelmek csoportját. Ide tartozik a nem munkaviszony, illetőleg nem társas vállalkozás keretében végzett valamennyi, a Javaslat által máshol nem nevesített tevékenység.

Az önálló tevékenységből származó bevétellel szemben elszámolható a bevételszerző tevékenységgel közvetlenül összefüggő, annak megszerzése érdekében az adóévben felmerült és igazolt valamennyi kiadás. A költség - főszabály szerint - az adóévben megszerzett bevétel erejéig számolható el, ez alól kivétel az egyéni vállalkozó, aki meghatározott módon, a veszteségét is érvényesítheti. Abban az esetben, ha a magánszemély a tevékenységével kapcsolatban felmerült költségét nem kívánja elszámolni, akkor a bevételének 90 százaléka tekintendő jövedelemnek. A költségek elszámolásának részletes szabályait az 1. számú melléklet tartalmazza.

A 14. §-hoz

E szakasz a gazdasági társaság tagja által a társaságában mellékszolgáltatásként vállalt tevékenységének ellenértékéről, annak jövedelemszámításáról rendelkezik. Ez az eset kivételt jelent a tagi jogviszonyos jövedelemhez képest, mert ebben az esetben a magánszemély költséget számolhat el, feltéve, hogy ezt a költséget a társaság nem érvényesítette.

A 15-19. §-hoz

A Javaslat e szakaszai szabályozzák az egyéni vállalkozásból származó jövedelem megállapításának legfontosabb kérdéseit. E szerint a magánszemély egyéni vállalkozásból származó bevételének a tevékenység folytatása érdekében felmerült és elszámolható költségekkel, valamint az e körre vonatkozó külön kedvezményekkel csökkentet része tekinthető jövedelemnek.

Az egyéni vállalkozó a vállalkozói tevékenységével kapcsolatosan felmerült költségét, amennyiben ez meghaladja az egyéni vállalkozásból származó bevételének az összegét, mint elhatárolt veszteséget az adóévet követő öt év bevételeivel szemben számolhatja el.

Az az egyéni vállalkozó, aki szakmunkástanulót képez, vagy legalább 50 százalékban csökkent munkaképességű alkalmazottat foglalkoztat, személyenként és havonként a vállalkozásból származó bevételét az adóalap megállapításához havi 1000 forinttal csökkentheti.

Fontos kérdés annak meghatározása, hogy e törvény alkalmazásában ki minősül egyéni vállalkozónak. Egyéni vállalkozónak tekintendő a vállalkozói igazolvánnyal rendelkező magánszemély; az a magánszemély, aki a törvényben hivatkozott MT, valamint SZEM rendelet alapján egészségügyi és szociális vállalkozást folytat; a mezőgazdasági kistermelést végző magánszemély akkor, ha az évi bevétele a 2 millió forintot meghaladja; az egyéni vállalkozásról szóló törvény hatálybalépését megelőző jogszabályok alapján kisiparosnak, magánkereskedőnek minősülő magánszemély, továbbá a jogi személy részlegét szerződéses rendszerben üzemeltető magánszemély; az egyéni ügyvédi tevékenységet folytató magánszemély, valamint a közjegyző.

A 20-21. §-hoz

A Javaslat meghatározza a mezőgazdasági kistermelést végző magánszemély fogalmát, illetőleg felsorolja azokat a tevékenységeket, amelyek mezőgazdasági kistermelésnek minősülnek. A Javaslat a mezőgazdasági kistermelés adózási feltételeit kiterjeszti a bérleti jogviszonyban folytatott mezőgazdasági munkálatok produktumára is.

Alapvető változás, hogy az évi 2 millió forint árbevételig terjedő, vélelmezett jövedelemhányad számítást a Javaslat nem tartalmazza, tehát a mezőgazdasági kistermelő is tételes költségelszámolás és jövedelemkimutatás alapján állapítja meg a jövedelmét.

A 22-25. §-hoz

A Javaslat 22-25. §-a rendezi az ingatlan, illetve az ingó vagyontárgy, továbbá a vagyoni értékű jog átruházásból származó bevétel jövedelemtartalmának megállapítására irányuló legfontosabb szabályokat.

Eszerint, ha ingó dolgot nem üzletszerűen értékesítenek, továbbá ingatlant vagy vagyoni értékű jogot átruháznak, akkor a bevételből le kell vonni az ingatlannak, az ingó dolognak, a vagyoni értékű jognak a megszerzése idején képviselt forgalmi értékét, továbbá a megszerzéssel és értékesítéssel kapcsolatban felmerült költségeket (pl. illeték, hirdetési költség), valamint az értéknövelő beruházásra fordított és igazolt költségeket, feltéve, hogy ezeket a levonandó összegeket korábban a magánszemély költségként nem számolta el.

A Javaslat szerint a hatálybalépést követően megszerzett ingatlan, vagyoni értékű jog átruházása esetén a szerzés idején képviselt forgalmi értéket csökkenteni kell a szerzéssel kapcsolatban igénybevett vissza nem térítendő munkáltatói, illetőleg helyi önkormányzati támogatás, valamint az ezzel összefüggésben elengedett hitelszerzés összegével, illetőleg növelni kell az igénybevett, jelzáloggal biztosított hitel megfizetett kamatával.

A földrendezés vagy kisajátítás során kapott csereingatlan szerzésénél az adómegállapítási és adófizetési kötelezettség a kapott csereingatlan átruházásakor keletkezik.

A Javaslat meghatározza, hogy a jövedelem megállapításakor az ingatlan, illetőleg a vagyoni értékű jog forgalmi értékét az illetékről szóló törvényben foglaltak szerint kell megállapítani. Lakásbérleti jog forgalmi értéke az adott lakásra irányadó lakáshasználatbavételi díj tízszerese, állami, önkormányzati visszavásárlás esetén a kapott ellenérték. Külföldről behozott ingó dolog esetén forgalmi érték a vámkiszabás alapjául szolgáló érték.

Ha jogi személy értékesített magánszemély részére ingatlant és a szerződést nem kellett illetékkiszabásra bemutatni, a szerződésben szereplő teljes vételárat kell a szerzés idején képviselt forgalmi értéknek tekinteni.

Ha az ingó dolognak, a vagyoni értékű jognak, illetve az 1991. december 31-éig szerzett ingatlannak szerzéskori forgalmi értéket nem lehet megállapítani, jövedelemnek az eladáskori forgalmi érték 25 százalékát kell tekinteni. Ha 1991. december 31. után szerzett ingatlannak a szerzés idején képviselt forgalmi értéke nem állapítható meg, akkor azt - a magánszemély kérésére, vagy egyébként hivatalból - az adóhatóság határozza meg.

A Javaslat 25. §-a meghatározza, hogy ingatlanok, vagyoni értékű jogok cseréje esetén mit kell jövedelemnek tekinteni; ingatlan, ingó dolog, valamint vagyoni értékű jog gazdasági társaságba történő bevitele esetén mit kell bevételként figyelembe venni.

A 26. §-hoz

A Javaslatnak e §-a a takarékbetétből, értékpapírból származó jövedelmeket határozza meg. Ide tartozik minden megtakarítási forma és a hitelviszonyt, tagsági viszonyt megtestesítő értékpapír. A nevesítetteken túl ide tartozik a külön jogszabályban ilyenként meghatározott egyéb értékpapír. Az ezekből származó bevételnek, a megtakarítás hozadékának (kamat, osztalék stb.) egésze jövedelemnek tekintendő.

A 27-28. §-hoz

A Javaslat alapvetően gyakorlati megfontolásból tartja fenn továbbra is a kisösszegű kifizetésekre vonatkozó sajátos szabályt. Az e §-ban meghatározott esetekben a magánszemély bevételének egésze jövedelemnek tekintendő. Így, ha a kifizető egy szerződés alapján önálló tevékenységből (pl. megbízás teljesítéséből) származó 3000 forintot meg nem haladó összeget fizet ki a magánszemélynek - de nem egyéni vállalkozónak vagy mezőgazdasági kistermelőnek -, az így kapott bevétel egésze jövedelem, amely az adótábla legmagasabb kulcsával adózik.

Ha a társasház vagy társasüdülő közös tulajdonban lévő helyiségét hasznosítják - függetlenül a szerződések számától, a megszerzett összegek nagyságától és attól, hogy ezt a jövedelmet az érintettek között szétosztják vagy a közös költségek fedezésére fordítják - a bevétel egészét jövedelemnek kell tekinteni és a jövedelmet nem kell bevallani, abból 20 százalékos forrásadót kell levonni. ez a módszer vonatkozik a totó-lottó árusítás után elszámolt jutalékra (ha azt nem egyéni vállalkozás keretében végezték), továbbá a szerencsejáték szervezéséről szóló törvényben meghatározott engedélyhez kötött sorsolásos játékból, az ajándéksorsolásból, valamint a fogadásból származó nyereményre, továbbá a földjáradékra is.

A magánszemélynek lehetősége van arra, hogy az egyébként kisösszegűnek minősülő, továbbá a földjáradékból származó jövedelmét az összes jövedelmével összevonja. Ezt a szándékát írásban kell közölnie a kifizetővel.

A 29. §-hoz

A Javaslat kimondja, hogy a 8-28. §-okban nem szabályozott módon szerzett bevétel egészét jövedelemnek tekinti, azaz a bevétellel szemben nem számolható el költség, különösen a következőknél:

- az ingyenes értékpapír formájában adókötelessé vált jövedelem (névérték, tényleges érték);

- a jövedelmet pótló kártérítés, illetőleg a biztosítási jogviszony alapján kapott jövedelmet helyettesítő felelősségbiztosítás összeg, továbbá a munkavállalói nyugdíjalapból kapott járadék vagy annak egyösszegű megváltása;

- a természetben nyújtott üdülési kedvezmény adómentes részét [7. § (1) bekezdésének 4. pontja] meghaladó összeg, valamint a magánszemélynek adott albérleti (szállás) és lakásbérleti díj összege;

- a kormányrendelet vagy annál magasabb szintű jogszabályon alapuló költségtérítésből a 30. § (2) bekezdése a) és b) pontjában meghatározottak szerint a költségként igazolt részt meghaladó összeg;

- a munkavállalói érdekképviseletet ellátó szervezet által adott pénzbeli vagy természetbeni juttatás.

A nem magánszemély tulajdonában lévő gépjárművek magáncélú használata esetén - ha azt ellenérték nélkül kapja a kifizetőtől a magánszemély - az erről szóló szerződés (megállapodás) alapján - a beszerzési ár 20 százaléka jövedelem. Ha a magánszemély a magáncélú használat után ellenértéket fizet, azt az összeget le kell vonni a beszerzési ár 20 százalékából.

A 30-31. §-hoz

A költségtérítésre, költségátalányra vonatkozó rendelkezések lényege, hogy a jogszabályon alapuló költségtérítés, költségátalány a jogszabályokban meghatározott mértékig külön erről szóló igazolás nélkül költségnek minősül. Az ezt meghaladó mértékű térítés esetén azonban a teljes, e címen juttatott kifizetéssel szemben a költség igazolása lehetséges. A Javaslat szerint a külföldről származó napidíjból igazolás nélkül az a rész számolható el, amely nem haladja meg az azonos országbeli ideiglenes tartózkodás alapján adható napidíj felső összegét.

A jogszabályon alapuló költségtérítések körénél szigorító rendelkezés az előzőekhez képest az, hogy jogszabályon kormányrendeletet, vagy annál magasabb szintű jogszabályt kell érteni.

A nem jogszabályi rendelkezésen alapuló térítés, átalány (pl. tanfolyami hozzájárulás, oktatási költségtérítés, a tudományos konferencia, kongresszus részvételi díjának megtérítése) az általános költségigazolási szabályok alapján számolható el.

A bedolgozói jogviszonyhoz kapcsolódó költségtérítés elszámolási rendje az előzőekhez igazodik (de az éves munkabér, munkadíj 30 százalékáig terjedő költségtérítés igazolás nélküli költségkénti elismerése tartalmilag nem változik). A gépjármű költségátalány esetében - ha azt a magánszemély egyidejűleg több kifizetőtől kapja - a jogszabályban meghatározott mérték csak egy, a magánszemély választása szerinti legelőnyösebb költségátalányra vonatkozhat, míg a többi, ilyen címen kapott költségátalányával szemben az általános költségigazolási szabályok szerint járhat el.

A 32. §-hoz

A Javaslat III. fejezete az adó alapjáról, mértékéről és az adókedvezményekről szól. Rögzíti, hogy a magánszemély adott évben megszerzett összes jövedelmét - az itt meghatározott kivételekkel - az adózás szempontjából össze kell vonni. Ez az előírás döntő jelentőségű abban, hogy a magánszemély összes jövedelmét egységes elvek szerint terhelje az adó. Enélkül nem lenne értelme a progresszív adóztatásnak. Az összjövedelem megállapítása után az összjövedelmet csökkentő összegekkel csökkentett összeg tekintendő adóalapnak és az adót ennek alapján kell kiszámítani.

Az adóalap megállapításánál a házassági vagyonközösség fennállása alatt a közös vagyonhoz tartozó vagyontárgyak elidegenítéséből, hasznosításából vagy átengedéséből származó jövedelmet a házastársak között egyenlő arányban kell figyelembe venni, kivéve, ha a házastársak egymás közötti vagyoni viszonyaikat a házassági életközösség tartamára közokiratba foglalt szerződéssel ettől eltérően rendezik. A Javaslat ehhez igazodva arra is lehetőséget ad, hogy a házastársak az összjövedelem megállapításakor a házassági vagyonközösség fennállása alatt a közös vagyontárgyak elidegenítéséből, hasznosításából vagy átengedéséből származó jövedelmet a szerződésben rögzítettek szerinti arányban osszák meg egymás között. Ugyanez az irányadó akkor is, ha az egyik házastárs a dolog hasznosítását a másik házastárs részére - egyébként jogszerűen átengedi. Az adókötelezettség tehát a családjogi törvény előírásaihoz igazodik. Nem vonatkozik arra az esetre, ha az egyik házastárs a hasznosítási tevékenységet egyéni vállalkozóként végzi.

A Javaslat a találmányból, az egyes szellemi tevékenységből, továbbá az ingatlan-átruházásból származó jövedelmek megoszthatóságát - tekintettel arra, hogy tényleges előnye, gyakorlati jelentősége nem volt - megszüntette.

A munkaviszony megszűnésével összefüggő végkielégítés évek között megosztható azért, hogy az egyszerre kifizetett viszonylag nagyobb összeget ne terhelje aránytalanul nagy adó. A Javaslat szerint először azt kell megállapítani, hogy a végkielégítés hány hónapra vonatkozik, majd a végkielégítés teljes összegét a hónapok számával el kell osztani. Az így kapott havi végkielégítést úgy kell tekinteni, mintha a magánszemély azt ténylegesen is az egymást követő hónapokban szerezte volna meg. A tárgyév további hónapjait meghaladó hónapokra jutó jövedelemrész a következő évre (évekre) átvihető.

A 33. §-hoz

Az adózás szempontjából fontos rendezni, hogy a magánszemély mikor jut hozzá a jövedelemhez. Az esetek döntő részében ez külön szabályozást nem is igényel. Az esetek egy kisebb részében vitatott lehet, hogy egy jövedelmet mikor kell bevallani, mely év jövedelmével kell összevonni, illetve melyik év szabályai szerint kell eljárni.

A jövedelem megszerzésének időpontja általában az a nap, amikor a magánszemély az adott bevételhez (ingó, ingatlan, vagyoni értékű jog, pénz, értékpapír stb.) hozzájutott. A nem pénzbeli juttatást a birtokbavétel napján, a jóváírt összeget a jóváírás napján kell a bevételhez hozzászámítani. Ha a kifizető a magánszemély részére átutalással fizet nem munkaviszonyból származó összeget és az adóelőleget levonja, a jövedelmet az átutalás vagy a postára adás napjával kell megszerzettnek tekinteni, feltéve, hogy azt a magánszemély a tárgyévre vonatkozó adóbevallása benyújtásáig, illetve a munkáltató részére adott nyilatkozat megtételéig ténylegesen megszerezte. Ennek az áthidaló szabálynak a hiányában ugyanis a kifizetők adatszolgáltatása és a magánszemély adóbevallása nem egyezne meg, és így a magánszemélyek széles körét az adóhatóság indokolatlanul zaklatná. A váltót a birtokbavétel napján szerzi meg a magánszemély. A munkaviszonyból származó előző naptári évre vonatkozó munkabért, munkadíjat, a munkáltató által kifizetett táppénzt, gyermekgondozási díjat, gyermekgondozási segélyt, terhességi-gyermekágyi segélyt, ha azt a munkáltató január 15-ig kifizette, akkor azt az előző naptári év utolsó napján megszerzett jövedelemnek kell tekinteni.

Ez a megoldás teszi összehasonlíthatóvá az adóbevallás adatait a legfontosabb statisztikai adatokkal. Speciális szabályok vonatkoznak a kifizető által viselt biztosítási díj, az ingyenes értékpapír formájában megszerzett jövedelem, a munkavállalói nyugdíjalapba történő munkáltatói befizetés, továbbá más adómentesen szerzett és vállalkozásba befektetett vagyoni érték adókötelezettségének keletkezésére. Ezek azt célozzák, hogy a magánszemély akkor legyen köteles adófizetésre, amikor az ingyenes megszerzett vagyoni érték pénzbeli ellenértékéhez hozzájut.

A 34. §-hoz

Az adórendszerben nyújtható kedvezmények egyik csoportját képezik az összjövedelmet csökkentő összegek, amelyek mentesítik a magánszemélyt a levont összegre jutó teljes adó megfizetése alól. Jellegzetességük, hogy mértékük az összjövedelem nagyságához igazodik, ami azzal járhat, hogy az alacsonyabb jövedelműek esetleg egyáltalán nem jutnak kedvezményhez.

Az összjövedelemből levonható a belföldi székhelyű alapítvány céljára és a közérdekű kötelezettségvállalásra fordított összeg. A Javaslat meghatározza, hogy mely területeken (pl. tudományos, kutatási, kulturális, szolgáltatási, vallási cél stb.) lehet közérdekű kötelezettségvállalás, illetőleg alapítvány címén a ráfordított összeggel az összjövedelmet csökkenteni. Ezeken a jogcímeken az adóalap csökkentését sok országban megengedik. Méltányos, hogy az állam a társadalmi problémák megoldásához önként felajánlott összeg után az adót ne szedje be. A súlyosan fogyatékos személy jövedelméből havi 2000 forint vonható le. Ez a kedvezmény a fogyatékos állapottal kapcsolatos, más formában el nem ismert többletköltségek fedezetére hivatott.

Az Alkotmánybíróság döntésével összhangban a Javaslat lehetővé teszi, hogy a munkavállalói érdekképviseletet ellátó szervezet részére az adóévben befizetett (levont) tagdíj teljes összege levonható legyen az összjövedelemből.

A Javaslat az ún. gyermekkedvezmény igénybevételét valamennyi családi pótlékra jogosult magánszemély részére biztosítja, annak is, aki rokkantsági járadékban részesülő, súlyosan fogyatékos magánszemélyt a saját háztartásában gondoz.

Összjövedelmet csökkentő tétel továbbá a munkavállalói járulék összege, valamint a helyi adók címén az adóévben esedékes és befizetett összeg is, kivéve az olyan helyi adót, melyet a magánszemély a költségei között elszámolhatott. Az összjövedelmet csökkentő tételek a Javaslat szerint kiegészültek a mezőgazdasági kistermelést végző magánszemélynek nyújtott kedvezménnyel. E szerint az e tevékenységből származó jövedelmét, maximum évi 150 000 Ft-ot a mezőgazdasági kistermelő levonhatja az összjövedelméből.

A 35-36. §-hoz

A Javaslat az ún. befektetési kedvezmény jogintézményét továbbra is fenntartja a személyi jövedelemadó rendszerében, de a korábbiakhoz képest szűkített formában. A Javaslat csak arra ad lehetőséget, hogy ha a magánszemély belföldön bejegyzett részvénytársaság meghatározott körétől új, nyilvános zárt végű kibocsátású részvényt, illetőleg a befektetési alapokról szóló törvény szerinti nyilvános kibocsátású zárt végű befektetési jegyet vásárol, akkor ezzel az összeggel az adóalapját csökkentheti.

A Javaslat továbbra is tartalmazza a kedvezmény célját szolgáló biztosítékok beépítését. Indokolt kimondani, hogy csak azokra az értékpapírokra fordított összeg vonható le az adóalapból, amely a megszerzés éve utolsó napján még a magánszemély birtokában van. Hasonlóképpen az is, hogy a magánszemély az adóalapját az összjövedelmének legfeljebb 30 százalékáig csökkentheti ilyen módon.

A befektetési kedvezményt igénybe vevő magánszemély adómegállapítási és adófizetési kötelezettsége akkor következik be, amikor a levonás alapjául szolgáló értékpapírt elidegeníti, vagy az adóhatóság felhívására 15 napon belül nem igazolja, hogy az birtokában van, illetve, hogy a joggal rendelkezik, valamint akkor, amikor a RT jogutód nélkül megszűnik. Amennyiben a magánszemély a szerzés évét követő három évet meghaladóan az értékpapírt tulajdonában tartja, ezt követő elidegenítés esetén az összjövedelemből korábban levont összeg után az adót nem kell megfizetnie. Az előbbiek szerint kell eljárni abban az esetben is, ha a magánszemély a Magyar Köztársaság területét a végleges távozás szándékával elhagyja.

Ha a magánszemélynek a már ismertetettek szerint adómegállapítási és adófizetési kötelezettsége keletkezik, a levont összeget a kötelezettségek keletkezésének évében kell az összjövedelméhez hozzászámítani azzal, hogy önellenőrzési pótlékot is kell fizetnie.

Vissza kell fizetni természetesen a kedvezményt a korábbi jogszabály szerint igénybe vett esetekben is, ha az ott meghatározott feltételek nem teljesülnek.

A Javaslat az összjövedelemből levonható tételek körét bővítette. Így az összjövedelemből, ennek 25 százalékáig de legfeljebb évi 500 ezer forintig terjedő mértékben levonható az erről szóló jogszabályban, valamint a társasági adóról szóló törvényben megállapított feltételeknek megfelelő munkavállalói nyugdíjalapba a munkavállaló magánszemély, illetőleg a munkáltató által az adott évben kifizetett díj összege.

A 37. §-hoz

Az adósávoknak és adókulcsok mértékének megállapításánál döntő szempont az, hogy a korábbi évek meredek progressziója és bizonyos esetekben a teljesítményt fékező adótábla alacsonyabb marginális adókulcs mellett és kevesebb, jobban széthúzott sáv alkalmazásával kerüljön meghatározásra.

A takarékbetét adóköteles kamata, valamint az értékpapírból - kivéve az osztalékot - a föld hasznosításából, a totó-lottó árusításából, az adóköteles nyereményből, az ingyenes értékpapír juttatáskori névértéke alapján számított jövedelem után az adó mértéke 20 százalék. Amennyiben az ingyenes értékpapír kibocsátója jogutód nélkül megszűnik (felszámolás, végelszámolás) a ténylegesen kifizetett ellenértéket kell névértéknek tekinteni. Az osztalék után az adó mértéke 10 százalék. Ezek a jövedelmek nem vonhatók össze a magánszemély egyéb jövedelmével.

A Javaslat szerint a külföldről származó jövedelem a többi, adóköteles jövedelemmel összevontan adózik. Ha a magánszemély a külföldről származó jövedelem után a külföldön már adózott, e jövedelmét is hozzá kell számítani az összjövedelemhez, de az összjövedelem utáni adóból le kell vonni a külföldön már igazoltan megfizetett adót. A levonás után fennmaradó adó összege azonban nem lehet kevesebb, mint a külföldön adózott jövedelem nélkül számított összjövedelem utáni adó összege.

A 38. §-hoz

Az adókedvezmények fontos csoportja az, amikor az összjövedelem adójából levonható egy adott jövedelem önmagában kiszámított adója. Ez a kedvezmény hatásában megegyezik azzal, mintha az összjövedelem alsó sávjaiban engednék el az adót, ezért ezt a módszert „alulról adott kedvezménynek” is nevezik. Ilyen kedvezményben részesül a nyugdíj - ideértve a korkedvezményes nyugdíjat, az előnyugdíjat és külön jogszabály alapján folyósított pótlékot - a nemzeti gondozott gondozási díja, a mezőgazdasági szövetkezeti tagok öregségi és munkaképtelenségi járadéka, a mezőgazdasági szövetkezeti tag özvegyének özvegyi járadéka, a szakszövetkezeti tag részére járó növelt összegű öregségi járadék, a munkaképtelenségi járadék, a gyermekgondozási segély, a szakmunkástanuló, a közép- és felsőfokú oktatási intézmény nappali tagozatos hallgatójának ösztöndíja, pénzbeli szociális támogatása, jövedelemkiegészítő pótléka és jutalma, továbbá a nyugdíjas magánszemély tagsági pótléka. Amennyiben a magánszemély nyugdíja az adott évben nem haladja meg a 108 ezer forintot, akkor az egyéb keresete is mentes az adó alól 108 ezer forint összeghatárig. Ez a szabály nem vonatkozik azokra, akiknek a nyugdíja adómentes (pl. külföldi nyugdíj). A nyugdíjashoz hasonlóan kell kezelni a legalább 67 százalékban csökkent munkaképességű, de rokkantsági nyugdíjban nem részesülő magánszemélyt, valamint az öregségi nyugdíjra való jogosultság korhatárát elért magánszemélyt a korhatár elérése évétől úgy kell tekinteni, mint aki nyugdíjban részesül.

A Javaslat meghatározza ebben a körben a fizetendő adó megállapításának módját: eszerint az összevont adóalap után számított adóból le kell vonni a kedvezményezett összegnek adótáblázat alapján külön megállapított adóját.

A 39. §-hoz

A Javaslat lehetővé teszi, hogy a magánszemély az adóból levonja a lakótelek és lakás vásárlása, építése, bővítése céljából az adott évben pénzintézetnél elhelyezett, elkülönítetten kezelt, legfeljebb évi 60 ezer forint megtakarítás 20 százalékát.

Ha a magánszemély a lakáscélú megtakarítást nem saját maga, gyermeke vagy más, a Javaslatban megjelölt kedvezményezett részére - lakásvásárlás, építés, bővítés, illetve lakótelek vásárlás céljára - használta fel, valamint az elhelyezést követő egy éven belüli felvétel esetén, az egy éven belül befizetett összegre igénybe vett adókedvezményt késedelmi pótlékkal növelt összegben kell a korábban igénybe vevő magánszemélynek visszafizetnie.

A földadó fizetésére kötelezett magánszemély az adóévben esedékes és abban az évben befizetett földadó összegét levonhatja a mezőgazdasági tevékenységének adójából.

A 40. §-hoz

*A Javaslat az ún. alkalmazotti adókedvezménnyel biztosítja a bérből élők adóterhének mérséklését és ezt kiterjeszti a munkanélküli járadékban, képzési támogatásban, illetőleg a pályakezdők munkanélküli segélyében részesülő személyekre is. Nem illeti meg az adókedvezmény a tartósan külföldön foglalkoztatott dolgozót a külszolgálat időtartama alatt.

A javaslat rendelkezik arról, hogy az adókedvezmények összege nem haladhatja meg a fizetendő adó összegét.

A 41. §-hoz

Az adó megállapításának általános módja az önadózás. Ez azt jelenti, hogy a magánszemély jogszabályban meghatározott időpontokban saját maga köteles összjövedelmét és adóját megállapítani, továbbá azt bevallani, és külön felszólítás nélkül kell az adóelőleget, valamint az adót megfizetni.

Nem kell bevallania az adómentes, a takarékbetétből, valamint a kisösszegű és egyes más kifizetésekből származó jövedelmet, kivéve, ha ez utóbbiakat a magánszemély az összes adóköteles jövedelmével össze kívánja vonni.

A Javaslat az adóbevallás (munkáltatói elszámolás) kötelezettségét az összevont jövedelmek mellett kiterjeszti az értékpapírok jövedelmére, illetőleg az osztalékra.

Az önálló tevékenységet folytató magánszemély akkor is adóbevallás adására kötelezett, ha e tevékenységből nem származott adóköteles jövedelme.

Ha a magánszemély a munkáltató részére nyilatkozatot ad arról, hogy más forrásból adóköteles jövedelme nem volt, az adózással kapcsolatos feladatokat a továbbiakban a munkáltatója látja el. A magánszemély e nyilatkozatát a személyi jövedelemadó rendszere adóbevallásnak tekinti.

A 42. §-hoz

Ez a § állapítja meg a munkáltatói elszámolás sajátos szabályait. Így eltérő megoldást követ a szabályozás akkor, amikor előírja, hogy a munkáltatónak (szövetkezetnek, társaságnak) akkor is el kell számolnia év végén a magánszeméllyel - ha a nyilatkozatot megteszi - amennyiben annak több forrásából is származik jövedelme. Ez alól kivétel, ha a magánszemély költséget számol el, amikor a kifizetőnek egyszerűen nincs módja a bevétel jövedelemtartalmát vagy annak adófizetési kötelezettség alá eső részét megállapítani (pl. mezőgazdasági kistermelés, egyéni vállalkozás, ingó-, ingatlan értékesítés).

A munkáltatónak akkor is el kel számolnia adót, ha a magánszemély év közben került az adott munkáltatóhoz, vagy, ha a munkavállaló egyébként nyugdíjas, vagy év közben katonai szolgálatot teljesített, illetve táppénzen volt.

A 43-44. §-hoz

Az adó megfizetésének és időpontjának módját részben a Javaslat, részben az adózás rendjéről szóló jogszabályok tartalmazzák. E § előírásai a szükséges kivételes eseteket rendezik.

A takarékbetét kamata után az adót a pénzintézet a kamat jóváírásakor köteles megállapítani és levonni.

Az értékpapírból és a törvényben meghatározott egyéb adóköteles vagyoni érték elidegenítéséből származó jövedelem után az adót a kifizető a kifizetés, illetőleg jóváírás napján állapítja meg és maga vonja le. Az adóköteles nyeremény kifizetője az adót a magánszemély részére kiosztásra kerülő teljes nyereményösszegből egy tételben vonja le és fizeti be.

Ha az értékpapírból származó jövedelem magánszemélytől ered (pl. részvény-árfolyamnyereség), akkor a jövedelmet az azt megszerző magánszemélynek kell megállapítania és bevallania.

A kisösszegű kifizetésekből és a földjáradékból - ha a magánszemély ezt az összjövedelmével nem kívánja összevonni - a társasház közös tulajdonában lévő közös helyiség hasznosításából, valamint a totó-lottó árusításából származó jövedelem adóját a kifizető a kifizetéskor állapítja meg, maga vonja le és fizeti be.

A 45. §-hoz

A magánszemélynek az általa megszerzett jövedelem után nemcsak adót, hanem adóelőleget is kell fizetnie. Az adóelőleg fizetésének kettős szerepe van. Egyrészt biztosítja azt, hogy a magánszemély az adó egy jelentős részét akkor fizesse meg, amikor a jövedelmet ténylegesen megszerzi. Indokolatlanul súlyos terhet jelentene a magánszemély számára az, ha a jövedelem megszerzésének időpontja és az adó megfizetésének időpontja egymástól jelentősen eltérne. Az adóelőleg megfizetése mellett szóló másik érv az, hogy a költségvetési kiadások is az év során folyamatosan esedékesek, így a költségvetés részére is folyamatosan kell bevételeket biztosítani.

Az adóelőleg megfizetésének szabályai a legjellemzőbb adózási helyzetekhez igazodóan azt célozzák, hogy a magánszemély megközelítőleg annyi adóelőleget fizessen év közben, amennyi a fizetendő adója lesz. Minél pontosabb megközelítésre törekszik a jogalkotás - a jövedelemszerző tevékenységek sokszínűsége miatt -, annál részletesebb, aprólékosabb szabályokra van szükség.

Az adóelőleget a kifizető vonja le és fizeti be az adóhivatalnak.

A kifizető az adóelőleget, illetőleg az adót a magánszemély illetőségére (belföldi vagy külföldi) tekintet nélkül vonja le. Abban az esetben, ha a külföldi illetőségű magánszemélyre az adókötelezettség nem vagy csak részben terjed ki, a magánszemély az adóévet követően adóbevallásában ezt az összeget az adóhatóságtól visszaigényelheti.

A 46. §-hoz

A magánszemélyek többsége a jövedelmét munkaviszonyból szerzi.

E rendszeres havi jövedelemből a munkáltató úgy vonja le az adóelőleget, hogy az adott havi jövedelem tizenkétszerese után - figyelembevéve az összjövedelem csökkentő tételeket is - kiszámítja az adót, és ennek egytizenketted részét vonja le. Ez, optimális esetben (ha a magánszemély az év minden hónapjában ugyanakkora jövedelmet szerez) forintra pontossá teszi az adóelőleg levonását. A magánszemély azonban a munkaviszonyában nemcsak rendszeres jövedelmet, hanem ún. „nem rendszeres” jövedelmet is szerezhet, pl. prémiumot vagy jutalmat. Ekkor úgy kell eljárni, hogy a rendszeres havi jövedelem tizenkétszeres megszorzásával számított éves jövedelemhez hozzá kell adni a nem rendszeres jövedelmet, és az így számított jövedelem adójából le kell vonni a számított éves jövedelem adóját. A különbözet a nem rendszeres jövedelemből levonandó adóelőleg. Ez a számítás szintén kellően pontos, túlfizetést abban az esetben adhat, ha a magánszemély viszonylag alacsony rendszeres jövedelem mellett többször kap nagyösszegű nem rendszeres jövedelmet. Ebben az esetben a magánszemélynek év végére nagyobb fizetési kötelezettsége keletkezhet. A Javaslat erre is tekintettel rendelkezik az ilyen helyzet elkerülését eredményező módszer alkalmazásának lehetőségéről.

Másfajta számítást követel az, ha a magánszemélynek a nyugdíja mellett származik a munkaviszonyból jövedelme. Ekkor a magánszemély havi nyugdíját és havi rendszeres jövedelmét össze kell adni, s az együttes összeg tizenkétszerese után kell számítani az adót. Az így számított adóból pedig le kell vonni az évi nyugdíjra, de legalább a 108 ezer forintra jutó adót, a maradékot pedig tizenkettővel kell elosztani, hogy a levonandó adóelőleg összegét megkapjuk. Hasonló eljárást kell követni a nyugdíjas munkaviszonyból származó nem rendszeres jövedelem esetén is.

Ha a magánszemély munkaviszonyból származó jövedelmét egy hónapon belül több részletben fizetik ki - mint ahogy az a munkáltatók egy részénél szokásos -, akkor az adóelőleget csak azt követően kell megállapítani és levonni, ha a magánszemély havi jövedelmének összege ismert. Annak nincs akadálya - sőt éppen kívánatos -, hogy a munkáltató havi első kifizetés során a kifizetett jövedelemből olyan összeget visszatartson, amely a teljes összeg adóelőlegének megfelel.

Ha a magánszemély részére fizetnek ki több havi munkaviszonyból származó rendszeres jövedelmet, akkor az adóelőleget úgy kell kiszámítani, mintha a magánszemély a jövedelmet ténylegesen is havonta szerezte volna meg. Így elkerülhető az, hogy pl. három havi jövedelem egyszerre történő kifizetése során a tizenkétszeres szorzó alkalmazása miatt jelentős adóelőleg-túlfizetés keletkezzen.

Amennyiben a munkaviszonyt hónapközben megszünteti a magánszemély vagy a munkáltató, akkor az adóelőleget az általános szabályok szerint kell levonni. Ha a magánszemély az adott hónapban új munkaviszonyt létesít, az új munkáltatónak az általa történő kifizetés és az elszámolás során tekintettel kell lennie az adott hónapra vonatkozó, levont adóelőlegre és a már korábban megszerzett jövedelemre.

A visszamenőleges hatállyal történő béremelés esetén a korábbi hónapok korrigálásával kell az adóelőleget megállapítani.

A 47. §-hoz

Ha a kifizető nem mezőgazdasági tevékenységet folytató egyéni vállalkozónak fizet számla alapján, akkor az általános forgalmi adót nem tartalmazó számlaérték három százalékát kitevő adóelőleget kell levonnia. Ha a kifizető a mezőgazdasági termelőnek fizet tevékenysége után ellenértéket, a számla értékének állat- és állati termék értékesítése esetén 0,5 százalékát, növény értékesítése esetén 2,5 százalékát vonja le adóelőlegként.

Nem kell adóelőleget vonni akkor, ha az adóelőleg összege nem éri el a 100 forintot.

A 48. §-hoz

A nem munkaviszonyból származó jövedelmek után az adóelőleg-levonás általános szabálya szerint a magánszemélynek az adóelőleget úgy kell megfizetnie, illetve a kifizetőnek az úgy kell levonnia, hogy a magánszemély jövedelméhez a "0" kulccsal adózó sáv értékét hozzá kell adnia. Az előírás hátterében az áll, hogy a magánszemélyek döntő többsége munkaviszonyban (szövetkezeti tagsági viszonyban) áll és az egyéb jövedelmeit a munkaviszonyból származó jövedelem mellett szerzi meg. Ha az adóelőleget nullától göngyölítve vonnák le a magánszemélytől, az egyéb jövedelme miatt év végére nagyon jelentős adótartozása gyűlhetne össze.

A nyugdíjas 108 ezer forintig nem köteles adót fizetni. Mivel a nyugdíjas évi nyugdíja rendszerint előre ismert, indokolt, hogy egyéb jövedelmeit az évi nyugdíjához számítsák hozzá az adóelőleg kiszámításakor.

Előfordulhat az is, hogy a magánszemély által szerzett bevétel egy jelentős része nem jövedelem, hanem a költségeinek fedezete. Ha a magánszemély nyilatkozik, hogy a bevételének egy hányadát költségként kívánja elszámolni, ebből az összegből az adóelőleget nem kell levonni.

A társas vállalkozásból származó jövedelmekre az előírás az, hogy a jövedelmeket nullától kell összesíteni (göngyölíteni). Ebben a körben a jövedelemkiegészítés során olyan „hullámzások” történnek, hogy a tizenkétszeres szorzással történő számítás súlyos eltéréseket (rendezendő adókülönbözetet vagy visszajáró adóelőleget) okozna az év lezárásakor. A nulláról való göngyölítéssel elérhető, hogy a magánszemély pontosan annyi adóelőleget fizet az év folyamán, amennyi az évi adója, ha egyébként adókedvezményben nem részesül, és más forrásból nincs jövedelme. Hátránya e rendszernek az, hogy az év elején szerzett jövedelmeket adó egyáltalán nem terheli (a magánszemély az egész bruttó jövedelmét megkapja), az év előrehaladtával azonban a megszerzett jövedelemből arányaiban egyre több adóelőleget kell fizetnie.

A 49. §-hoz

Ha a magánszemély az önálló tevékenységből származó jövedelmét nem kifizetőtől szerzi meg - kivéve az egyéni vállalkozót és a mezőgazdasági kistermelőt -, akkor az adott negyedévben megszerzett jövedelem 20 százalékának megfelelő összeget kell negyedévenként adóelőlegként megfizetnie.

E § további rendelkezései néhány esetre nézve állapítanak meg a sajátosságokhoz igazodó szabályokat.

Az 50. §-hoz

Ez a § az adókötelezettség alá eső társadalombiztosítási ellátások utáni adóelőleg levonásáról rendelkezik. A szabályozás elve az, hogy amennyiben a munkáltató fizeti a társadalombiztosítási ellátást, akkor a munkaviszonyból származó jövedelem sorsát osztja. Amennyiben a kifizetést a társadalombiztosítás szervei teljesítik, akkor sajátos szabályok érvényesülnek.

Külön intézkedik a Javaslat a szabadságvesztés-büntetésüket töltő, a javító- nevelőmunka büntetés hatálya alatt állók esetében az adóelőleg levonásáról.

Az 51. §-hoz

A Javaslat ezen §-a néhány, a korábbi gyakorlatban gondot okozó esetre nézve állapít meg sajátos szabályokat. Ezek mindegyike azt a célt szolgálja, hogy adóelőleg túlfizetés ne keletkezzék.

Az 52. §-hoz

A Javaslat lehetőséget nyújt arra, hogy azok a kifizetők, akik az ehhez szükséges számítástechnikai feltételekkel rendelkeznek, az adóelőleget az előírttól eltérő módszerrel számítsák ki. Az ilyen módszer alkalmazását az adóhatóság akkor engedélyezi, ha általa a tényleges adókötelezettséget jobban megközelítő adóelőleg-összeg adódik.

A Javaslat jogot ad a magánszemélynek arra, hogy a kifizetőtől az egyébként előírtnál nagyobb összegű adóelőleg levonását kérje. Ennek abban van a jelentősége, hogy a magánszemélynek, felkészülve arra, hogy több forrásból származó jövedelmeinek összevonásával jelentős adó terheli majd, azt módjában áll megelőzni.

Az 53. §-hoz

A magánszemély az adóelőleg megfizetésével az adófizetés kötelezettségének még nem tett eleget. A progresszív adórendszer következményeként a magánszemély több forrásból származó jövedelmét az év végén össze kell vonni, és így kell megállapítani a fizetendő adó nagyságát. A magánszemélytől levont vagy általa évközben befizetett, illetve az összjövedelem után kiszámított adó különbözetét a magánszemély év végén (pontosabban az azt követő elszámoláskor) az adóhatóság részére köteles megfizetni. Abban az esetben, ha a magánszemélytől több adóelőleget vontak le, vagy több adóelőlege keletkezett, mint amennyi az évi adófizetési kötelezettsége, akkor ezt az összeget az adóhatóság köteles a magánszemélynek visszatéríteni. Nem kell visszatéríteni ezt az összeget, ha a magánszemélynek egyébként adótartozása van, vagy az adóbevallásában úgy rendelkezik, hogy ez az összeg maradjon az adó-folyószámláján és a későbbi adófizetési kötelezettségének fedezetéül szolgáljon. Ha az adókülönbözet a 100 forintot nem éri el, akkor azt nem kell befizetni, és azt az adóhatóság nem téríti vissza. Ez utóbbi szabály nem vonatkozik a munkaviszonyban álló olyan magánszemélyekre, aki az adózási kötelezettségüknek nyilatkozattal, a munkáltatóval való elszámolás keretében tesznek eleget. A 100 forintot el nem érő, továbbá a magánszemély rendelkezése szerinti összegek ilyen kezelése azt a célt szolgálja, hogy a költséges utalványozások elkerülhetők legyenek.

Előfordulhat az is, hogy az adókülönbözet megfizetése a magánszemély részére súlyos teherrel jár. A körülmények változása indokolttá teheti, hogy az adóhatóság legfeljebb tizenkét havi részletfizetést engedélyezzen a magánszemélynek.

Az 54. §-hoz

A magánszemélyt védi az az előírás, hogy ha az adóelőleget a kifizető vonta le, akkor azt úgy kell tekinteni, mint ha a magánszemély az adóhatóság részére befizette volna. Ezt az összeget az adóhatóság csak az azt levonó kifizetőtől követelheti. Ha a magánszemély adólevonás útján adózik, akkor az adó megállapításáért, levonásáért és befizetéséért is a kifizető felel. Ezt az összeget az adóhatóság a magánszemélyen akkor sem követelheti, ha azt a magánszemélytől nem vonták le. Ez a szabály természetesen nem vonatkozik arra az esetre, ha a kifizető (pl. munkáltató) nem adót, hanem csak adóelőleget köteles levonni.

Az 55. §-hoz

A magánszemély adózási kötelezettségét alapvetően jogkövető magatartással teljesíti. Ennek során azonban a magánszemély elkövethet hibát, illetve előfordulhat szándékos adócsalás is. Ezért az adóhatóság feladata, hogy a magánszemély adókötelezettségének teljesítését ellenőrizze. Ellenőrzés hiányában előfordulhatna az is, hogy a magánszemélyek e kötelezettségüket teljesen elhanyagolják. Ha az adóhatóság eljárása eredményeként megállapítja, hogy a magánszemély nem nyújtott be adóbevallást, vagy az adóbevallás valótlan (hibás) volt, határozattal állapítja meg az adót. Ez arra az esetre is kiterjed, ha a magánszemély indokolatlanul sok adót fizet. Természetes azonban, hogy a kapcsolódó jogkövetkezmények adóhiány és adó túlfizetés esetén eltérőek. Az adóhatóság részletesen szabályozott eljárásban, a tudomására jutott adatok és más bizonyítékok mérlegelésével hozza meg határozatát.

-----STARTING---POINT---VEGE---

Az 56-60. §-hoz

A Javaslat záró rendelkezései mondják ki, hogy e törvény 1992. január 1-jén lép hatályba, rendelkezéseit az 1992. január 1-jétől megszerzett jövedelemre és keletkezett adókötelezettségre kell alkalmazni kivéve, ha a törvény ettől eltérően rendelkezik.

A zárórendelkezések tartalmazzák azokat a felhatalmazásokat, amelyek alapján a Kormány és a pénzügyminiszter a kapcsolódó jogszabályokat megalkothatja.