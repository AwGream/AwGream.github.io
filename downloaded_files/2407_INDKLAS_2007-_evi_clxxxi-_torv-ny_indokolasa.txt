2007. évi CLXXXI. törvény indokolása

a közpénzekből nyújtott támogatások átláthatóságáról

-----STARTING---POINT---ALTALANOS--- 

Az államháztartásból, az Európai Uniótól származó forrásokból és számos nemzetközi megállapodásból juttatott támogatásból származó források biztosítják a magyar gazdaság fejlődését, a társadalmi egyenlőtlenségek csökkentését, a civil szervezetek működését. Elemi nemzeti érdek, hogy ezek a támogatások minden külső befolyástól mentesen kerüljenek kiosztásra. Sem a döntés előkészítése, sem a döntés meghozatala során nem fordulhat elő, hogy illetéktelen magánérdekek veszélyeztessék a támogatás céljának megvalósulását. Ennek érdekében a törvény széleskörű kizárási szabályokat tartalmaz: nem pályázhat, támogatásban nem részesülhet az állami vezető, a regionális fejlesztési tanács elnöke, a fejlesztési ügynökség vezetője, a döntéselőkészítésben közreműködő, illetve maga a döntéshozó. Az érintettek hozzátartozói és gazdasági érdekeltségük is a kizárt körbe tartoznak. A civil szféra és a politika éles elválasztása érdekében az előkészített, a közpénzekből finanszírozott támogatások átláthatóságáról szóló törvény öt évre kizárja az államháztartásból, uniós forrásból vagy nemzetközi megállapodás alapján nyújtott nem normatív támogatásokból azokat a társadalmi szervezeteket, egyházakat, szakszervezeteket és alapítványokat, amelyek párttal együttműködési megállapodást kötöttek, közös jelöltet állítottak, vagy - időkorlát nélkül - amelyek képviseleti szervében párt országgyűlési, európai parlamenti vagy helyi önkormányzati képviselői ülnek.

A törvény a kizárási szabályok érvényesülése érdekében bejelentési és nyilvánosságrahozatali szabályokat tartalmaz. Így a közpénzekből finanszírozott minden támogatás átláthatóvá, a nyilvánosság által ellenőrizhetővé válik. Valamennyi pályázatot egy központi honlapon közzé kell tenni a nyertesek és a nyert összeg megjelölésével, valamint a pályázat teljesítését igazoló beszámolóval együtt.

A törvény szigorú szankciórendszert rendel alkalmazni az összeférhetetlenség ellenére támogatást szerzőkkel szemben. A támogatás egészét késedelmi pótlékkal együtt kell visszafizetni. A kizárt pályázó a kizárástól számított két évig más támogatást sem szerezhet.

-----STARTING---POINT---RESZLETES---

Az 1. §-hoz

A törvény hatálya minden olyan az államháztartáson kívülre folyósított pénzügyi támogatásról szóló egyedi döntésre kiterjed, amely az államháztartás alrendszereiből, európai uniós forrásból, vagy nemzetközi megállapodás alapján finanszírozott egyéb programokból származó kifizetésről szól. Így a törvény hatálya alá nem csak a központi kormányzati támogatások tartoznak, hanem a helyi önkormányzati támogatások is. Ugyancsak differenciálás nélkül vonatkozik a törvény minden, az Európai Unió által nyújtott pénzügyi forrás szétosztására vonatkozó döntéshozatalra.

A törvény rendelkezéseit a támogatásról szóló döntés meghozatalának formájától függetlenül kell alkalmazni, akár pályázati formában, akár pályázati rendszeren kívül - például egyszemélyi mérlegelés alapján - születik meg a támogatás odaítélésről szóló döntés. Nem tartoznak viszont a törvény hatálya alá a normatív támogatások, amelyek esetében a kifizetés feltételeit, a jogosultak körét részletesen valamely jogszabály, többnyire törvény rögzíti, és a döntés nem diszkrecionális jogköre sem egy szervezetnek, sem egy testületnek.

A törvény alkalmazása szempontjából nem releváns, hogy milyen célra fordíthatóak az odaítélt pénzügyi eszközök, így a törvény hatálya a fejlesztési és beruházási célú támogatások mellett a működési és egyéb célokra fordítható támogatásokra is kiterjed.

A 2. §-hoz

A törvény értelmező rendelkezései meghatározzák azt a személyi kört, amely esetében a törvény vagy a pályázati eljárásokban való részvételt tiltja meg, vagy a pályázaton való indulásról szóló tájékoztatás közzétételét írja elő. Ennek érdekében a törvény definiálja a döntés-előkészítésben közreműködő, a döntéshozó, a kizárt közjogi tisztségviselő, illetve a nem kizárt közjogi tisztségviselő fogalmát.

A döntés-előkészítésben közreműködő és a döntéshozó személyek a pályázati eljárás résztvevői, befolyással bírnak a támogatás odaítéléséről szóló döntés megszületésére, még ha nem is feltétlenül személyesen hozzák a döntést, vagy nem egyszemélyi döntést hoznak. A közjogi tisztségviselők nem feltétlenül az eljárásokban való részvételük miatt, hanem megbízatásukra tekintettel tartoznak a törvény személyi hatálya alá. Ezek a tisztségviselők még ha nem is rendelkeznek döntéshozatali jogkörrel a támogatási döntések meghozatalában, pozíciójuknál, informális kapcsolataiknál, befolyásuknál fogva hatással lehetnek egy pályázati eljárás végeredményére. A közjogi tisztségviselőket a törvény két csoportba osztja. A kizárt közjogi tisztségviselőkre szigorúbb szabályok vonatkoznak, mint a nem kizárt közjogi tisztségviselőkre, előbbiek kifejezetten ki vannak zárva a támogatásért való pályázati eljárásokból. A kettéválasztás alapja, hogy a kizárt közjogi tisztségviselők feladatköre egyébként is összefügg a források szétosztásával.

A vezető tisztségviselő fogalmáról a gazdasági társaságokról szóló törvény rendelkezik. A Gt. 21. §-a szerint vezető tisztségviselő a közkereseti és a betéti társaságban az üzletvezetésre jogosult tag, a korlátolt felelősségű társaságban az ügyvezető, a részvénytársaságban az igazgatóság tagja, az igazgatótanács tagja vagy a vezérigazgató, az egyesülésben az igazgató vagy az igazgatóság tagja.

Tekintettel arra, hogy a törvény az eljárás konkrét formájától függetlenül minden támogatás odaítéléséről szóló döntés meghozatalára vonatkozik, nem csak a pályázati úton, hanem az azon kívül odaítélt forrásokra is kiterjed, ezért a (2) és (3) bekezdések értelmező rendelkezésekkel a nem pályázati úton odaítélt támogatásokra is elrendelik a törvény alkalmazását.

A (4) bekezdés meghatározza azt, hogy a törvény alkalmazásában milyen esetekben minősül egy gazdasági társaság valamely személy tulajdonában álló gazdasági társaságnak. A nyílt részvénytársaságok kivételével bármilyen tulajdoni aránnyal is rendelkezik egy a törvény hatálya alá tartozó természetes személy egy gazdasági társaságban, az a tulajdonában álló gazdasági társaságnak minősül. A nyilvánosan működő részvénytársaság esetében az 5%-os tulajdonrész már érdemi befolyást és lényeges gazdasági érdekeltséget jelenthet.

A 3. §-hoz

Tekintettel arra, hogy a közélet tisztaságának és átláthatóságának egyik legeredményesebb eszköze a nyilvánosság, a legteljesebb adatnyilvánosság érdekében a törvény egyértelművé teszi a támogatásokkal kapcsolatos adatkezelési szabályokat. Ennek érdekében a törvény alapján közérdekből nyilvános minden olyan adat, amelyet a támogatási döntés meghozatalának teljes folyamata során a pályázati kiírást előkészítő, a pályázatot kiíró, a támogatási döntést előkészítő és a támogatási döntést meghozó szerv vagy személy kezel. Ennek értelmében a támogatások odaítélése során keletkezett minden adat megismerésére a személyes adatok védelméről és a közérdekű adatok nyilvánosságáról 1992. évi LXIII. törvénynek a közérdekű adatokra vonatkozó rendelkezéseit kell alkalmazni, és így az adatok megismerésének a megtagadása is csak az ott meghatározott körben lehetséges.

A (3) bekezdés, amely a Polgári Törvénykönyvről szóló 1959. évi IV. törvény 81. § (3) bekezdésének második mondatát ismétli meg, egyértelművé teszi, hogy az üzleti titokra történő hivatkozással csak olyan adatokhoz való hozzáférés tagadható meg, amelyek megismerése az üzleti tevékenység végzése szempontjából aránytalan sérelmet okozna. Így a támogatások esetében sem lesznek megismerhetők például a technológiai eljárásokra, a műszaki megoldásokra, a gyártási folyamatokra, a munkaszervezési és logisztikai módszerekre vagy a know-how-ra vonatkozó adatok.

A 4. §-hoz

A törvényben meghatározott szabályok érvényre juttatása érdekében felhatalmazást kap a döntéshozó, hogy a pályázó érintettségét megalapozó személy hozzátartozójának nevét, születési helyét és idejét, valamint lakcímét kezelje. Az adatkezelés szükséges ahhoz, hogy a döntéshozó jogszerűen megállapíthassa, hogy az összeférhetetlenség valóban fennáll-e.

Az 5. §-hoz

A nyilvánosság biztosítása érdekében a törvény központi honlap fenntartását rendeli el. A Kormány által kijelölt szerv által üzemeltetett honlap egységes felületet biztosít a pályázati eljárás alatt minden pályázat alapvető adatainak, a támogatási döntés meghozatala után az elnyert támogatások adatainak, és végül a benyújtott és elfogadott támogatási elszámolás közzétételére. Az (5) bekezdés a közzétételi kötelezettséget nem rendeli el azon támogatások tekintetében, amelyeket természetes személyek számára a Munkaerőpiac Alapból nyújtanak. A keresőrendszerrel ellátott honlapot bárki ingyenesen használhatja.

A 6. §-hoz

A törvény a 6. §-ban meghatározott személyeket kizárja pályázati eljárásokban való részvételből. A természetes személyek közül nem indulhat pályázóként a pályázati eljárásban döntés-előkészítőként közreműködő vagy döntéshozó személy, illetve a kizárt közjogi tisztségviselő, valamint ezen személyek közeli hozzátartozói. A törvény alapján nem megengedett bizonyos jogi személyek támogatási igénye sem. Így tilos a törvény alapján az olyan gazdasági szervezet részvétele a pályázatokon, amely az eddig felsorolt személyek tulajdonában áll, illetve az a gazdasági szervezet, alapítvány vagy társadalmi szervezet sem indulhat, amelyben az említett személyek valamelyike vezető tisztségviselő, az alapítvány kezelő szervének, szervezetének tagja, tisztségviselője, vagy a társadalmi szervezet képviseleti szervének tagja. A törvény végül kizárja a pályázati eljárásokból azokat a társadalmi szervezeteket, illetve alapítványokat, amelyek valamely párttal a törvényben meghatározott módon kapcsolatban állnak vagy álltak. E § biztosítja, hogy a korábban kizárt pályázatok benyújtói két évig ne részesülhessenek támogatásban.

A 7. §-hoz

A törvény különös szabályként a helyi önkormányzatok és a kisebbségi önkormányzatok és érdekeltségi körük által benyújtott pályázatok esetében kimondja, hogy a pályázataikról való támogatási döntés meghozatalában a megbízatásuk alapján a helyi önkormányzatok támogatásában feltehetően érdekelt közjogi tisztségviselők nem vehetnek részt.

A 8. §-hoz

A törvény azoknak a törvény hatálya alá tartozó személyeknek, akiknek a pályázaton való indulása az 5. § alapján nem kizárt, nyilvánosságra hozatali kötelezettséget ír elő, amennyiben támogatási pályázaton indulni kívánnak. A nyilvánosság tájékoztatását erről a tényről a pályázónak kell kezdeményeznie. A tájékoztatás a Kormány által fenntartott központi honlapon történik. Abban az esetben is fennáll a honlapon való közzététel kezdeményezésének a kötelezettsége, ha a pályázat benyújtása és a támogatási döntés megszületése között merül fel olyan körülmény, amely alapján a pályázónak a pályázaton történő indulását nyilvánosságra kellett volna hoznia.

A törvény alapján a honlapon történő tájékoztatási kötelezettség elmulasztásának szankciójaként a tájékoztatást elmulasztó személy nem részesülhet támogatásban.

A 9. §-hoz

A törvény klasszikus összeférhetetlenségi szabállyal biztosítja, hogy munkavégzésre irányuló jogviszony alapján érintett személyek az érdekeltségi körükbe tartozó személy vagy szervezet számára részrehajló módon ne járhasson el.

A 10-12. §-hoz

A törvény a döntés-előkészítő szerv, illetve a döntést hozó szerv vezetőjének vagy a döntést hozó személynek kötelezettségévé teszi a törvényben foglaltak betartatását. A döntés-előkészítő szerv vezetőjének írásbeli értesítési kötelezettsége van, ha a döntés-előkészítés során a törvény rendelkezéseinek megsértését tapasztalja.

A törvény az összeférhetetlenségi szabályok megszegésével benyújtott pályázatok esetében rendelkezik a pályázatok kötelező kizárásáról. Ez a rendelkezés tehát egyrészt vonatkozik azokra a pályázatokra, amelyeket a 6. §-ban meghatározott, a pályázaton való indulásból eleve kizárt személyek nyújtanak be, illetve azokra a 8. §-ban meghatározott személyek által benyújtott pályázatokra is, amelyek esetében a közzétételi kötelezettséget a pályázó elmulasztotta. Az összeférhetetlenségi szabályok betartása feletti kontroll egyik leghatékonyabb biztosítéka, hogy a pályázatból történő kizárást bárki, tehát adott esetben a pályázaton szintén induló, ellenérdekű fél is kezdeményezheti.

A pályázatból történő kizárásról a döntést hozó szerv vagy személy soron kívül határoz, ebben a döntésben a kezdeményezéssel érintett személy nem vehet részt. Amennyiben a döntéshozó szerv vagy személy a törvény szabályainak megszegését állapítja meg, az érintett pályázat automatikusan elutasítottnak minősül; ha pedig ezt nem állapítja meg, a döntéshozatali eljárás tovább folytatódik az érintett pályázó részvételével.

A 13. §-hoz

A honlap üzemeltetője a kizárt pályázatokról nyilvános nyilvántartást vezet. Nem kell ugyanakkor közzétenni a kizárt pályázó adatait, ha a kizárási okról a döntéshozatalra jogosult még a döntést megelőzően, az érintettől vagy az érintettségét megalapozó személytől értesült.

A 14. §-hoz

A törvényben fogalt követelmények betartásának biztosítékát jelenti az a kötelezettség is, hogy a pályázóknak a pályázati anyaghoz csatolniuk kell nyilatkozatukat arról, hogy nem tartoznak a 6. §-ban felsorolt, a pályázaton történő indulásból kizárt személyi körbe. Ez az előírás azzal jár, hogy amennyiben egy pályázó szándékosan valótlan tartalmú nyilatkozatot tesz, akkor nemcsak a törvényben foglalt szankciókkal kell számolnia, hanem adott esetben okirat-hamisítás miatt büntetőjogi felelősségre vonással is.

A 15. §-hoz

Amennyiben a pályázati eljárás során beépített garanciák ellenére mégis olyan pályázó részesülne támogatásban, aki a törvény rendelkezései alapján nem lett volna erre jogosult, a törvény további következményként a pályázat elfogadására, érvényesnek nyilvánítására vonatkozó döntés érvénytelenné nyilvánítására ad lehetőséget. Az érvénytelenné nyilvánított döntés alapján kötött szerződés semmis, és ebben az esetben a támogatásban részesülő személynek a folyósítás és a visszafizetés időpontja közötti időszakra eső késedelmi kamattal együtt vissza kell fizetnie.

A döntés érvénytelenné nyilvánítását a döntéshozatalt követő két éven belül lehet döntést hozó szerv vezetőjénél vagy a döntést hozó személynél kezdeményezni. A döntéshozatalt követő hat hónapon túl, illetve a pályázatban foglaltak megvalósítását követően a § szankciói nem alkalmazhatók, az esetleges büntetőjogi felelősség és a két évig tartó kizárás ugyanakkor továbbra is fennáll. Az érvénytelenné nyilvánítás kezdeményezésére bárki jogosult. A kezdeményezésről annak beérkezése után 15 napon belül kell dönteni.

A 16. §-hoz

A törvény kizárja azt az eshetőséget is, hogy egy, az összeférhetetlenségi szabályok hatálya alá eső döntéshozó személy a támogatás elnyerése után szerezzen egy gazdasági társaságban részesedést. Ennek az esetnek a szabályozatlansága esetén ugyanis előfordulhatna, hogy az összeférhetetlenségi szabályokat egy érintett személy oly módon játssza ki, hogy a pályázati eljárás előtt eladja a gazdasági társaságban fennálló tulajdoni részesedését, majd a támogatási döntés megszületése után visszavásárolja azt. Ennek érdekében a törvény kimondja, hogy támogatást elnyert gazdasági társaságban a támogatással való elszámolás elfogadását követő két évig nem szerezhet tulajdonrészt az a döntéshozó, aki a pályázat elbírálásában részt vett.

A 17. §-hoz

A törvény a kizárásról hozott határozat bírói felülvizsgálatára a nemperes eljárások szabályait rendeli alkalmazni.

A 18. §-hoz

A törvény felhatalmazást ad a Kormánynak, hogy kormányrendeletben rendezze a törvényben előírt közzétételi kötelezettségekkel kapcsolatos részletes szabályokat.

-----STARTING---POINT---VEGE---

A 19. §-hoz

A törvény hatálybalépésére a kihirdetését követő negyedik hónap első napján kerül sor. A kihirdetés és a hatálybalépés között a szabályozás tárgyára tekintettel mindenképpen érdemes néhány hónapot hagyni, hogy kellő idő maradjon a törvény alkalmazására való felkészülésre.

Az összeférhetetlenségi szabályokat csak a hatálybalépés után kiírt pályázatoknál kell alkalmazni, mivel ellenkező esetben a már kiírt, folyamatban lévő pályázatoknál a rendelkezések egy része betarthatatlan lenne, emellett a szabályozás a törvényben felállított, civil részvételű testületeknél átmeneti szabállyal biztosítja, hogy a korábban e testületekbe került tagokat ne érhesse hátrány.