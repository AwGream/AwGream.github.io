1996. évi XXXI. törvény indokolása

a tűz elleni védekezésről, a műszaki mentésről és a tűzoltóságról

-----STARTING---POINT---ALTALANOS--- 

A tűz elleni védekezésről és a tűzoltóságról szóló hatályos jogszabályok 1973-ban léptek hatályba. Az állami tűzoltóság területi szervei ekkor tanácsi intézményként, az illetékes tanács igazgatási feladatokat ellátó szakigazgatási szervének általános irányítása alá kerültek. A szakmai irányítást a belügyminiszter az országos parancsnok útján gyakorolta.

Az önkéntes tűzoltóság tanácsi intézményként működött, amelynek fenntartásáról és fejlesztéséről az illetékes tanács gondoskodott. Ugyanakkor a jogszabályok egyesületi jogosítványt biztosítottak az önkéntes tűzoltóságoknak és ez az ellentmondás rendkívül sok gondot jelentett mind a tanácsok, mind az önkéntes tűzoltó egyesületek számára.

A gazdálkodó szerveknél és az intézményekben vállalati tűzoltóságok működtek. Ezek fenntartása a gazdálkodó szervek és az intézmények hatáskörébe tartozott. A létszámukra és felszerelésükre vonatkozó előírásokat a belügyminiszter rendeletben határozta meg.

Az önkéntes és a vállalati tűzoltóságok szakmai felügyeletét a területileg illetékes állami tűzoltóságok látták el.

Ennek alapján a szakmai irányítás egyértelműen centrális volt, míg a működés biztosításának feltételei az adott tanácsi, vállalati szervek hatáskörébe tartoztak.

A helyi önkormányzatokról szóló 1990. évi LXV. törvény a tűzvédelemről való gondoskodást a települési önkormányzatok feladatkörébe utalta anélkül, hogy azt kötelezővé tette volna. Ezen annyiban változtatott az 1991. évi XX. törvény, ún. hatásköri törvény, hogy a hivatásos önkormányzati tűzoltóságok székhelye szerinti települési önkormányzatok kötelező közszolgáltatási feladataként határozta meg a tűzoltást és a műszaki mentést. Ezzel a rendelkezéssel az állami tűzoltóság területi szervei önkormányzati tűzoltóságokká, ugyanakkor a korábbi önkormányzati tűzoltóságként működő megyei tűzoltóságok pedig állami tűzoltósággá váltak.

A tűzvédelmi hatósági jogkör elsőfokon az önkormányzati tűzoltóság székhelye szerint illetékes jegyző, fővárosban a főjegyző hatáskörébe került. A hivatásos önkormányzati tűzoltóságok működtetésének és fenntartásának, valamint létesítésének és fejlesztésének fedezetét a központi költségvetés a Belügyminisztérium útján biztosította.

Az önkéntes tűzoltóság a társadalmi szervezetek körébe került. Ezzel megszűnt az önkormányzatok kötelezettsége, hogy támogassák a székhelyük szerinti önkéntes tűzoltóságot, ami jelentős visszaesést okozott e szervezetek életében. Döntő többségük megszűnt vagy csak formálisan működött.

A vállalati tűzoltóságok a gazdasági szerkezet átalakulása következtében nagy arányban megszűntek. A kis vállalkozások nem érezték magukra nézve kötelezőnek ezek fenntartását, a külföldi érdekeltségű gazdálkodó szervek pedig nem tudták vagy nem akarták tudomásul venni, hogy ilyen szervezeteket kell fenntartani. Rendkívül kedvezőtlen hatású volt az 1991. évi XX. törvénynek azon rendelkezése, amely hatályon kívül helyezte a vállalati tűzvédelmi szervezetek működtetésére vonatkozó kötelezettséget.

Az eltelt négy esztendő során bebizonyosodott, hogy mind a korábbról hatályos, mind az új szabályozások több vonatkozásban nem felelnek meg a követelményeknek. Így többek között gondok jelentkeztek a tűzvédelmi hatósági feladatok hatékony ellátásában, a tűzoltóság irányítási és finanszírozási rendszerében, az önkéntes és a vállalati tűzoltóság, valamint a vállalati tűzvédelmi szervezetek működtetésében.

Az új szabályozás kiadását indokolják azok a körülmények is, amelyek a társadalmi és a gazdasági életben a rendszerváltozás óta végbementek. A privatizáció, valamint a hazai gazdaságban a külföldi tulajdon növekvő részvétele a korszerű tűzmegelőzési követelmények érvényre juttatását követeli. Ugyanakkor gondoskodni kell azoknak az előírásoknak a befogadásáról, amelyek az európai jogharmonizáció, illetőleg nemzetközi szabványosítás területén a tűzvédelmet érintik. Szükségessé teszi a tűzvédelmi rendelkezések korszerűsítését az is, hogy romlott a tűzbiztonság. Tendenciáját tekintve növekszik a tűzesetek és a műszaki mentések száma, így a korábbinál lényegesen nagyobb kár éri a nemzetgazdaságot.

Az 1995. évi költségvetésről szóló törvényben az Országgyűlés úgy rendelkezett, hogy a hivatásos önkormányzati tűzoltóságok fenntartásával és működtetésével kapcsolatos költségek fedezetét 1995. július 1-jével az illetékes önkormányzatok rendelkezésére bocsátja. Az ehhez szükséges törvényi és kormányzati szintű szabályozások megtörténtek és az érintett önkormányzatok döntő többsége a hivatásos tűzoltóságokat, mint önkormányzati intézményeket átvette.

Ugyanakkor nem történt lényeges változás a gazdálkodó szervek tűzvédelmét elsődlegesen biztosító vállalati tűzoltóságok és tűzvédelmi szervezetek működésének szabályozásában.

A törvényjavaslat szerint a korábbiaktól eltérő tartalommal ugyan, de fennmarad a tűzoltóságok több évtized alatt kialakult tagozódása (a hivatásos állami, hivatásos önkormányzati, az önkéntes és létesítményi tűzoltóság). Ezen a rendszeren a hivatásos önkormányzati tűzoltóságok diszlokációja (elhelyezkedése), az önkéntes tűzoltóságok több mint egy évszázados hagyományai, valamint a létesítményi tűzoltóságok helyi fontossága miatt nem célszerű változtatni.

Az állami tűzoltóság körébe tartozó országos és megyei tűzoltóparancsnokságok feladatköre csökken, tevékenységük súlypontját a szakmai felügyelet ellátása képezi.

A törvényjavaslat kiemelt gondot fordít a 94 készenléti szolgálattal rendelkező önkormányzati tűzoltóságra. Ezeknek kell gondoskodniuk a közel 3200 település tűzvédelméről. Működtetésük, fenntartásuk fedezetét, összhangban az önkormányzati törvénnyel, a központi költségvetésből a fenntartó önkormányzatok hozzájárulásként kapják meg. A fejlesztés és a beruházás céljára rendelkezésre álló fedezet központi kezelésben marad, ugyanis szétosztása a fejlesztés ellehetetlenüléséhez vezetne. A főváros helyzete speciális, mivel a közszolgáltatás biztosítása a kerületi határokat nem veheti figyelembe. Erre tekintettel a fővárosi önkormányzat intézményeként működik a hivatásos tűzoltóság. A fővárosban - a megyéktől eltérően - felügyeleti jogosítványokkal rendelkező állami tűzoltóság nincs. Ezt a feladatot a törvényjavaslat szerint az országos parancsnokság látná el. Nemzetközi kötelezettség alapján a Ferihegyi Repülőtér, valamint az Országház tűzvédelméről a hivatásos állami tűzoltóság gondoskodna.

A tűzoltóságok rendszerében új szerepet kap a fokozatosan fejlődő és a jövőben köztestületként működő önkéntes tűzoltóság, amelynek feladata a hivatásos tűzoltóságok által nem kellően védett területek tűzvédelmének biztosítása. Azok az önkéntes tűzoltóságok, amelyek a külön jogszabályban meghatározott feltételeket teljesíteni tudják, önálló működési területtel rendelkezhetnek és ebben az esetben az átvállalt feladattal arányos központi támogatást is megkapják.

A vállalati tűzoltóságok helyébe a törvényjavaslat szerint a létesítményi tűzoltóságok lépnének, amelyek elsősorban a tűzvédelmi szempontból kiemelkedő veszélyességű tevékenységet végző gazdálkodó szervek védelmét szolgálnák. Működtetésükről, fejlesztésükről a fenntartó köteles gondoskodni.

A törvényjavaslat részletesen szabályozza a gazdálkodó tevékenységet folytató magánszemélyek, a jogi személyek, a jogi és magánszemélyek jogi személyiséggel nem rendelkező szerveinek tűzvédelemmel és műszaki mentéssel kapcsolatos feladatait. Ezeknek a rendelkezéseknek a megfogalmazására a gazdasági életben történt átalakulás, valamint annak a négy évnek a tapasztalatai adtak alapot, amelynek során bebizonyosodott, hogy a szabályozatlan helyzetben a tűzvédelmi fegyelem lényegesen fellazul és ennek következtében növekszik a veszélyhelyzet, valamint az ezekből következő tűzesetek és műszaki mentések száma.

A tűzvédelmi fegyelem erősítését kívánják szolgálni a törvényjavaslatnak azon rendelkezései, amelyek a tűzvédelmi bírság szabályait, a kiemelkedően veszélyes tevékenység kötelező tűzbiztosítását, illetőleg a biztosítók tűzvédelemmel kapcsolatos kötelezettségeit határozzák meg. Ez utóbbiak a nemzetközi gyakorlatban elfogadottak és a hazai szabályozásban sem újszerűek, mert már az 1936. évi X. Tc. is rendelkezett a biztosítók tűzvédelemmel kapcsolatos kötelezettségeiről.

-----STARTING---POINT---RESZLETES---

Az 1-3. §-hoz

A törvényjavaslat ezen §-ai rendelkeznek a törvény hatályáról, amely a hatályos szabályozáshoz képest új megoldást tartalmaz. Eddig nem volt törvényi szintű szabályozás arra, hogy a tűz elleni védekezésre, a műszaki mentésre és tűzoltóságra vonatkozó szabályokat milyen körben és mértékben kell alkalmazni.

A törvényjavaslat alapvetően minden, a Magyar Köztársaság területén tartózkodó magánszemélyre, jogi személyre, magán- és jogi személyek jogi személyiséggel nem rendelkező szervezeteire kiterjed. Ugyancsak kiterjed a hatály a Magyar Köztársaság területén folytatott tűzvédelemre kiható és a tűzoltóság által végzett valamennyi tevékenységre. Mentességet csak a diplomáciai körre, illetőleg a Magyar Honvédség létesítményeire és bányák föld alatti részeire biztosít.

Kiemelkedő fontosságú rendelkezése a törvényjavaslatnak a tűzoltás és műszaki mentés önkormányzati kötelezettségként való meghatározása, e feladatok térítésmentességének kimondása és a tűzoltóságok együttműködési kötelezettségének előírása. Az általános rendelkezések részét képezi az a szabályozás is, amely lehetővé teszi a tűzoltóságok számára meghatározott körben az alkotmányos jogok korlátozását.

A 4. §-hoz

Az értelmező rendelkezések a tűz, a tűz elleni védekezés, a tűzmegelőzés, a tűzvédelmi megfelelőségi tanúsítvány, tűzoltási feladat, a tűzvizsgálat, valamint a műszaki mentés fogalmának meghatározását tartalmazzák.

Az 5. §-hoz

A tűzjelzéssel kapcsolatos szabályozások részben a hagyományos rendelkezésekre alapulnak, részben az új megoldásokat foglalják magukba. Ennek megfelelően változatlanul kötelezettségként határozzák meg mindenki számára a tűz jelzését, az ehhez szükséges segítségnyújtás biztosítását, valamint azokat a szervezeteket, amelyeknél a tűzjelzést be kell, illetve be lehet jelenteni. Fontos rendelkezés, hogy a tűzjelzés díjtalan és más hívásokkal szemben elsőbbséget élvez.

A 6. §-hoz

A tűzoltásban való részvétel kötelezettségeit a törvény két körben határozza meg. Az egyik a személyes részvételt jelenti, amely arra terjed ki, hogy abban mindenki köteles részt venni ellenszolgáltatás nélkül, a személyes képességeitől függően. A másik, hogy a tűzoltás feltételeit befolyásoló körülményeket az érintettek haladéktalanul kötelesek bejelenteni a tűzoltóságnak.

A 7. §-hoz

A törvényjavaslat a hatályos szabályozáshoz hasonlóan rendkívül széles jogosítványokat kíván biztosítani a tűzoltásvezető számára. Ezt abból a megfontolásból teszi, hogy érdemi intézkedést gyorsan és hatékonyan csak az a személy tud tenni, aki megfelelő felhatalmazásokkal rendelkezik. Erre, és az alkotmányossági szempontokra figyelemmel a törvényjavaslat a tűzoltásvezető jogait és kötelezettségeit egyértelműen taxatíve felsorolja. Ennek megfelelően a törvényjavaslat szabályozza azokat a lehetőségeket, amelyek keretei között a tűzoltásvezető a különféle szervek, illetőleg magánszemélyek igénybevételéről rendelkezhet, azokat a korlátozásokat, amelyeket a tűz színhelyén megtehet, illetőleg azt az együttműködési módot, amelyet a különféle egységek a tűzoltásvezető irányítása alatt kötelesek végezni.

A 8. §-hoz

A tűzjelzés, a tűzoltás, a műszaki mentés és az ezzel kapcsolatos gyakorlatok során természetesen károk is keletkezhetnek. A törvényjavaslat rendelkezik arról, hogy ezeknek a károknak a megtérítését milyen formában és kitől lehet igényelni.

A 9. §-hoz

Új rendelkezése a törvényjavaslatnak a műszaki mentés szabályozása, amely alapjaiban megegyezik a tűzoltásra vonatkozó elgondolásokkal.

A 10. §-hoz

Az elmúlt időszakban gyakorlattá vált, hogy a tűzoltóságot szakmai feladatain túl más egyéb tevékenységre is igénybe vették úgy, hogy azért térítést nem fizettek. Figyelemmel arra, hogy a tűzoltóság fenntartása és működtetése rendkívül költséges, ezért indokolt, hogy a tűzoltáson és műszaki mentésen túli tevékenységeket a tűzoltóság csak az érdekelt kérelmére és költségére végezhesse el, nem veszélyeztetve a riaszthatóságot.

A 11. §-hoz

A tűzvédelmi hatósági tevékenység fogalmát a törvényjavaslat az engedélyező, tiltó és korlátozó intézkedésekben, a tűzesetre vonatkozó hatósági bizonyítványok kiadásában, a tűzvédelmi ellenőrzésben, valamint a tűzvédelmi kötelezettségek megsértőivel szemben alkalmazandó bírság kiszabásában fogalmazza meg. Ez a hatályos szabályozástól csak a tűzvédelmi bírság kiszabásában jelent változást.

A 12. §-hoz

A tűzvédelmi hatóságok köre az elmúlt két évtized során jelentősen változott. Korábban az állami tűzoltóságok, majd azt követően a hivatásos önkormányzati tűzoltóságok székhelye szerinti jegyzők látták el ezt a feladatot. Az elmúlt négy év gyakorlati tapasztalatai bebizonyították, hogy a tűzvédelmi hatósági jogkör ily módon való telepítése az elvárható szakmai követelmények érvényesülését nem tudta minden esetben maradéktalanul biztosítani. Ebből kiindulva a törvényjavaslat olyan megoldást keresett, amely összhangban áll az Alkotmánnyal, illetőleg az önkormányzati törvénnyel, ugyanakkor figyelembe veszi azokat a szakmai követelményeket is, amelyek a tűzvédelmi hatósági jogkör megfelelő érvényesítéséhez nélkülözhetetlenek.

Ennek megfelelően a törvényjavaslatban a hatósági jogkör megosztásra került. Első fokon az általános tűzvédelmi hatáskört a települési önkormányzat jegyzője (körjegyző, fővárosban a főjegyző), másodfokon a megyei, fővárosi közigazgatási hivatal vezetője látja el. Az illetékes önkormányzati tűzoltóparancsnok jár el viszont a tűzvizsgálatban, a tűzvédelmi ellenőrzés során és a szakhatósági ügyekben.

Ezzel a megosztással mód nyílik arra, hogy az önkormányzatok a hatáskörükbe tartozó hatósági ügyekben önállóan intézkedjenek, ugyanakkor lényeges mértékben csökkenjen azoknak az ügyeknek a száma, ahol az önkormányzatok jegyzői csak formális tevékenységet láttak el. Új a szabályozásnak az a rendelkezése, hogy a tűzvédelmi hatósági jogkört valamennyi települési önkormányzat jegyzőjére kiterjesztette, növelve ezzel az önkormányzatok szerepét a tűzvédelemben, illetve az önkormányzati jelleget.

A 13. §-hoz

A törvényjavaslat ezen rendelkezése különleges hatósági eljárási szabályt fogalmaz meg, mert meghatározott körben az országos parancsnok hatáskörébe utal engedélyezési, illetve eltérési jogosítványt. Tekintettel arra, hogy ezekben az esetekben országosan bevezetendő eszközökről, illetőleg eljárásokról van szó, ezek nem adhatók az önkormányzatok körébe.

A 14. §-hoz

A törvényjavaslat a tűzvizsgálat szabályozásában alapjaiban véve új elgondolásokat nem tartalmaz, mert a jelenlegi gyakorlat megfelelő volt, hiszen a bűncselekmény alapos gyanúja esetén a tűzvizsgálatot a rendőrség átvette, más esetben viszont a tűzoltóság, mint államigazgatási cselekményt folytatta le. Sem a tűzoltóság, sem a rendőrség ez irányú tevékenységével kapcsolatosan kifogások nem merültek fel, így nem indokolt a jelenlegi jogi szabályozás megváltoztatása.

A 15-16. §-hoz

A magánszemélyek tűzvédelemmel és műszaki mentéssel kapcsolatos feladatait eddig elsősorban a hatályos törvényerejű rendelet végrehajtásához kapcsolódó alsóbb szintű szabályozások határozták meg. Az alkotmányjogi követelményekre figyelemmel ezeket - bár tartalmukban lényeges változását nem foglalnak magukban - törvényi szinten indokolt szabályozni.

A műszaki, technikai fejlődés mind szélesebb körű elterjedésével szükségszerűen együtt jár, hogy a háztartásokban és a magángazdaságokban egyre nagyobb mértékben alkalmazzák azokat a berendezéseket, felszereléseket, eszközöket és anyagokat, amelyek alkalmasak arra, hogy megfelelő ismeret hiányában tüzet okozzanak. Ezért kívánja a törvényjavaslat előírni azt, hogy minden területen az érintettek megismerjék a használatukban lévő eszközök, anyagok alkalmazásával kapcsolatos tűzvédelmi szabályokat, illetőleg ha a tűz vagy a műszaki mentést igénylő esemény mégis bekövetkezik, az ezzel kapcsolatos jelzési, illetőleg beavatkozási kötelezettségeiket.

A 17. §-hoz

Sok gondot okoz, hogy tűzvédelmi ismeretekkel nem rendelkező gyermekek, fiatalkorúak, illetőleg cselekvésükben korlátozottak nem ismerik a legalapvetőbb tűzvédelmi szabályokat sem. Ezért rendelkezik úgy a törvényjavaslat, hogy kötelezi ezeket a személyeket arra, hogy a nevelésük, felügyeletük alatt álló személyek a legalapvetőbb tűzvédelmi szabályokat megismerjék és tevékenységükkel tüzet vagy közvetlen tűzveszélyt ne okozhassanak.

A 18-20. §-hoz

A törvényjavaslat részleteiben szabályozza a gazdálkodó tevékenységet folytató magánszemélyek, a jogi személyek, a jogi- és magánszemélyek jogi személyiséggel nem rendelkező szervezeteinek tűzvédelemmel és műszaki mentéssel kapcsolatos feladatait. Ezek lényegesen meghaladják azokat a kötelezettségeket, amelyeket az e körbe nem tartozóknak teljesíteniük kell. Részben a tűzesetek megelőzésére, részben a tűzoltási feltételek biztosítására, részben pedig az általuk foglalkoztatottak tűzvédelmi képzésére vonatkozó előírásokat tartalmazza a törvény.

A 21. §-hoz

A tűzmegelőzés szempontjából rendkívül fontos, hogy már a tervezés időszakában érvényre jussanak azok a jogszabályban, kötelezően alkalmazandó szabványban, hatósági előírásban meghatározott követelmények, amelyek a biztonságot szolgálják. Ezért írja elő a törvény a tervező és a kivitelező kötelezettségét a tűzvédelmi előírások érvényre juttatása érdekében.

A 22. §-hoz

A tűzvédelmi ismeretek oktatása minden képzési szinten alapvető fontosságú. Erről eddig csak a végrehajtási rendeletek, illetőleg a különféle minisztériumok belső szabályozásai rendelkeztek. Nem célszerű kettéválasztani az alapoktatást és a tűzvédelmi felkészítést, ezért a törvényjavaslat azt a megoldást választja, hogy minden szinten az alapoktatáshoz kell kapcsolni a tűzvédelmi képzést. Változatlanul fenntartja, hogy azokban a foglalkoztatási ágakban, ahol a felkészülés különös tűzvédelmi ismereteket igényel, csak megfelelő szakvizsgával rendelkező személyek dolgozhassanak. Előírja a munkáltató kötelezettségét az általa foglalkoztatott dolgozó tűzvédelmi képzéséért és megtiltja számukra, hogy olyanokat alkalmazzanak, akik tűzvédelmi felkészítéssel, illetőleg a szükséges tűzvédelmi szakvizsgával nem rendelkeznek.

A 23-24. §-hoz

A törvényjavaslat a hatályos szabályozásoknak megfelelően a belügyminiszter hatáskörébe utalja a tűzvédelem, a műszaki mentés, valamint a tűzoltóság tevékenységének központi irányítását. Részletesen összefoglalja azokat a jogosítványokat, amelyeket a belügyminiszter ebben a feladatkörében gyakorolhat.

A 25-26. §-hoz

A törvény az országos parancsnok tevékenységét a korábbiaktól eltérő módon határozza meg. Ez adódik abból, hogy a hivatásos önkormányzati tűzoltóságok az illetékes önkormányzatok irányítása alá kerültek, illetőleg állami tűzoltóságként csak az országos és a megyei parancsnokságok működnek. A törvényjavaslat részletesen ismerteti az országos parancsnok jogkörét, amely egyfelől az állami tűzoltóság irányításában, másfelől a tűzvédelemmel kapcsolatos irányítási jogosítványok előkészítésében, illetőleg a hivatásos önkormányzati, az önkéntes és a létesítményi tűzoltóságok felügyeletében, valamint eseti közvetlen utasításokban jelenik meg.

A 27. §-hoz

A törvényjavaslat jelentős változást hoz a megyei tűzoltóparancsnokságok tevékenységében. Lényegesen szűkül a korábbi centrális felépítésből adódó közvetlen beavatkozások köre, ugyanakkor számos olyan jogosítványt gyakorolhatnak továbbra is, amelyek az egységes működést lehetővé teszik.

A 28-29. §-hoz

A helyi önkormányzatok - összhangban az önkormányzati törvénnyel és annak azon rendelkezésével, hogy a helyi tűzvédelemről való gondoskodás feladatkörükbe tartozik - nagyobb felelősséget és ezzel összefüggésben több jogosítványt kapnak a helyi tűzoltóságok működésével kapcsolatosan. A törvényjavaslat tételesen felsorolja a hivatásos önkormányzati tűzoltósággal rendelkező, illetőleg a hivatásos önkormányzati tűzoltósággal nem rendelkező önkormányzatok feladat- és hatáskörét, továbbá azt, hogy az önkormányzatok kötelesek gondoskodni a településen a víznyerési lehetőségek biztosításáról.

A 30-32. §-hoz

A hivatásos tűzoltóságra vonatkozó rendelkezéseket a törvényjavaslat alapjaiban az állami és az önkormányzati tűzoltóságra bontja. Meghatározza az állami tűzoltóparancsnokság szervezeti felépítését, feladatait és tevékenységi rendszerét. A hivatásos önkormányzati tűzoltóság esetében szabályozza annak feladatait és elhelyezkedési rendszerét.

Rendelkezik a törvény a tűzoltó szakiskolák hivatásos szolgálati viszonyban álló tagjairól. Erre azért van szükség, mert oktatóik és hallgatóik jogviszonya eddig nem volt egyértelműen szabályozott.

A 33-34. §-hoz

A tűzoltó egyesület és az önkéntes tűzoltóság egymáshoz kapcsolódását mind a hatályos, mind a korábbi szabályozások közel fél évszázada nem határozták meg egyértelműen. Korábban az önkéntes tűzoltóságokat félig állami szervként kezelték, majd egyesületeknek minősítették azokat, ezzel azonban megfosztották őket attól a lehetőségtől, hogy kötelező önkormányzati vagy állami támogatásban részesüljenek. Ezen a helyzeten kíván változtatni a törvényjavaslat, amely az önkéntes tűzoltó egyesületet különválasztja az önkéntes tűzoltóságtól. Amíg az egyesület az egyesülési jogról szóló törvény alapján működő társadalmi szervezetnek minősül, addig az önkéntes tűzoltóság köztestületként működik és ebből adódóan fenntartásáról az önkormányzatnak, illetőleg ha működési területet vállal, akkor a központi költségvetésnek meghatározott arányban kell gondoskodnia.

A 35. §-hoz

A létesítményi tűzoltóság a korábbi vállalati tűzoltóságok szerepkörét veszi át részben megváltozott feladattal. Erre a módosításra azért van szükség, mert a megváltozott gazdasági feltételek között a gazdálkodó szervek egyre inkább vonakodtak attól, hogy a saját védelmüket elsődlegesen szolgáló tűzoltóság létrehozásáról és fenntartásáról gondoskodjanak.

A 36-40. §-hoz

A törvényjavaslatnak az önkéntes és a létesítményi tűzoltóságra vonatkozó közös rendelkezései tág határokat biztosítanak arra, hogy a létesítésre kötelezettek egymással megállapodást köthessenek a tűzvédelmi feladatok ellátására.

Törvényi garanciát igényel, hogy az önkéntes és a létesítményi tűzoltók a tűzoltási műszaki mentési és az erre való felkészítési, illetve az ezzel kapcsolatos rendkívüli szolgálatok időtartamára mentesek legyenek a munkavégzési kötelezettség alól. Ennek hiányában nem lenne biztosítható, hogy ezek a tűzoltóságok működésüket folyamatosan el tudják látni és adott település, illetőleg létesítmény védelméről megfelelően gondoskodjanak. Új rendelkezése a törvényjavaslatnak, hogy a hatályos szabályozástól eltérően a kieső munkaidőre járó munkabért és társadalombiztosítási ellátást az igénybe vevő szervezetnek kell biztosítania.

Rendelkezik a törvényjavaslat arról is, hogy igénybevétel esetén az önkéntes és a létesítményi tűzoltók ellátásáról és költségeinek megtérítéséről az igénybevevő köteles gondoskodni. Ugyancsak szabályozza az önkéntes és létesítményi tűzoltó kártérítésére vonatkozó szabályokat, valamint meghatározza azt is, hogy ezek a tűzoltók mentesíthetők a tartalékos katonai szolgálat, valamint a polgári védelmi kötelezettség teljesítése alól.

Biztosítja a törvényjavaslat az önkéntes és létesítményi tűzoltók számára és a tűzoltóegyesületi tagoknak az egyenruha viselésének jogát.

A 41-42. §-hoz

A tűzoltóság anyagi és pénzügyi ellátása rendkívül összetett és részletes szabályozást kíván a jogalkotótól. Egyfelől el kell különíteni az egyes tűzoltóságokra vonatkozó szabályokat, másfelől eltérő módon kell gondoskodni a működtetés, a fenntartás, illetőleg a létesítés és a fejlesztés feltételeinek biztosításáról.

Egyértelmű, hogy a hivatásos állami tűzoltóság esetében a költségvetés minden tétele az államot terheli. A hivatásos önkormányzati tűzoltóságnál a központi költségvetés meghatározott norma alapján gondoskodik a fenntartással és működéssel kapcsolatos költségekről és a már bevált rendszerrel összefüggésben a fejlesztésről, illetőleg a létesítésről. Ezeket a korlátokat a jelenlegi szűkös anyagi feltételek szabják meg. Azok a felmérések, amelyek a hivatásos önkormányzati tűzoltóság esetében valamilyen normatíva kidolgozását tették volna lehetővé, kudarcba fulladtak amiatt, hogy e szervezeteknél a működési költségek közel 85%-át a bér és bérjellegű juttatások kötik le. További 6-8%-ot jelentenek a létesítmények üzemeltetésével kapcsolatos kiadások és ennek alapján célszerűtlennek látszott bármiféle norma kialakítása. A hivatásos önkormányzati tűzoltóságok területi elhelyezkedésének és tényleges teljesítményének felmérése 1995. első felében megtörtént és a szükséges átcsoportosításokat a tényleges munkaterhek függvényében még az 1995. július 1-jei költségvetési átadást megelőzően megtették. Ezekre figyelemmel újabb változtatásokra a meglévő költségvetési feltételek mellett nincs lehetőség.

Rendkívül fontos intézkedése a törvényjavaslatnak, hogy rögzíteni kívánja azt a már működő intézményt, amely szerint a tűzoltóságok készenléti szolgálatot ellátó tagjaira élet- és balesetbiztosítást kell kötni. Ez ma a jogszabályi előírás nélkül is működik, de miután nincs költségvetési fedezete, így csak a különféle átcsoportosítások, illetőleg megtakarítások révén lehet róla gondoskodni.

Rögzíteni kívánja a törvény azt a gyakorlatot is, amelyet az alsóbb szintű jogszabályok tettek lehetővé, hogy a Belügyminisztérium szakiskoláin a hivatásos és az önkéntes tűzoltóság meghatározott tagjainak képzési költségeit a központi költségvetésből a Belügyminisztérium fogja biztosítani, illetve e törvény erejénél fogva tandíjmentes képzésben részesülnek.

A 43-45. §-hoz

Új intézményt kíván bevezetni a törvényjavaslat a tűzvédelmi bírsággal. Az ezirányú külföldi tapasztalatok, valamint a hazánkban alkalmazott környezetvédelmi, természetvédelmi, építésrendészeti stb. bírságok során szerzett tapasztalatok megfelelő alapot adnak arra, hogy a tűzvédelem területén elkövetett jelentősebb szabályszegések ne csak szabálysértési, hanem attól lényegesen súlyosabb anyagi hátrányt jelentő bírsággal legyenek sújthatók.

Mind a külföldi, mind a korábbi hazai jogalkotási gyakorlatban bevált eszköz volt, hogy a tűzoltóság fejlesztéséhez a biztosítók bevételük meghatározott részével hozzájárultak. Ezt az indokolja, hogy a megfelelő technikai eszközzel és felszereléssel rendelkező tűzoltóság gyors és hatékony beavatkozása esetén lényegesen csökken az a tűzkár, amelyet a biztosítónak meg kell térítenie. Ebből kiindulva fogalmazza meg a törvényjavaslat, hogy a biztosítók kötelesek meghatározott díjat fizetni a tűzvédelem fejlesztése céljára.

A tűzoltóság fejlesztését szolgálja, hogy a tűzvédelmi bírságot a hivatásos és önkéntes tűzoltóságok a tűzoltási és műszaki mentéshez szükséges technikai eszközeinek, felszereléseinek beszerzésére, fejlesztésére lehet felhasználni.

A 46-49. §-hoz

A törvényjavaslat ezen §-ai egyfelől a tűzoltóságok használatában, kezelésében, illetőleg tulajdonában álló ingó és ingatlan vagyontárgyak sorsát kívánják megnyugtató módon szabályozni.

-----STARTING---POINT---VEGE---

A törvényjavaslat felhatalmazást ad a Kormány, illetőleg a belügyminiszter számára, hogy meghatározott körben a részletes rendelkezéseket készítse elő, illetőleg a kiadásáról gondoskodjon. Ugyanakkor intézkedik a hatályon kívül helyezendő törvényi szintű szabályozások hatályon kívül helyezéséről és a törvény hatályba léptetéséről.