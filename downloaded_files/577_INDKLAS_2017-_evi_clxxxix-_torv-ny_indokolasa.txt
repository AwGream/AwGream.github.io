2017. évi CLXXXIX. törvény indokolása

egyes törvények honvédelmi kérdésekkel összefüggő módosításáról

-----STARTING---POINT---ALTALANOS--- 

Az egyes törvények honvédelmi kérésekkel összefüggő módosításáról szóló törvény két témakört ölel fel:

A honvédek jogállásáról szóló 2012. évi CCV. törvény módosítása, amely egyrészt a hivatásos állományba kerülés szabályainak rugalmasabbá tételére vonatkozó rendelkezéseket határozza meg, másrészt az állomány tagjának a kötelező egészségbiztosításról szóló törvény szerinti baleseti ellátásra való jogosultsága részletszabályainak pontosítását tartalmazza, az általános közigazgatási rendtartásról szóló 2016. évi CL. törvénynek megfelelően.

A védelmi és biztonsági célú beszerzésekről szóló 2016. évi XXX. törvény módosítása, melynek célja a jogorvoslati szabályok felülvizsgálata, tekintettel az általános közigazgatási rendtartásról szóló 2016. évi CL. törvény (a továbbiakban: Ákr.), a közigazgatási perrendtartásról szóló 2017. évi I. törvény (a továbbiakban: Kp.) és, a polgári perrendtartásról szóló 2016. évi CXXX. törvény (a továbbiakban: Pp.) 2018. január 1-jei dátummal történő hatályba lépésére. Az Ákr. és a Kp. a közigazgatási eljárások, illetve a közigazgatási perek olyan új szabályrendszerét fektette le, amely - többek között - a Vbt. beszerzésekkel kapcsolatos jogorvoslatokra vonatkozó szabályait is jelentős mértékben érinti, különös tekintettel az ún. egységes perek fenntarthatóságára, ezért szükségessé vált a védelmi és biztonsági beszerzési jogorvoslatokkal kapcsolatos szabályok reformja.
 
-----STARTING---POINT---RESZLETES---

Az 1. §-hoz

A módosítás annak törvényi alapjának megteremtésére irányul, hogy szolgálati viszony teljeskörű alkalmassági vizsgálat lefolytatása nélkül is létesíthető legyen, ha a törvényben meghatározott kizáró okok nem állnak fenn. A törvény az ehhez kapcsolódó eljárásrendet és az alkalmasság feltételeit miniszteri rendelet szintre utalja.

A 2., 27. §-hoz

Az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény 429. §-a iktatja a Hjt.-be 2018. január 1-jétől, hogy a baleseti járadék megállapításával és továbbfolyósításával kapcsolatos eljárásokban az eljáró szerv a kötelező egészségbiztosításról szóló törvényben meghatározottak szerint az egészségkárosodás mértékének megállapítására irányuló szakvélemény kiadása érdekében megkeresi az orvosszakértői szervet. Mivel a rendelkezés kihirdetése óta eltelt időben a jogszabályi környezet módosult, indokolt a rendelkezés hatályba nem lépéséről rendelkezni, és helyette új módosító rendelkezést megállapítani. A rendelkezés pontosítja továbbá a 142. § (3) bekezdés a) pontjának szövegét is, figyelemmel arra, hogy az abban hivatkozott eljárás a honvédelmi tárcán belüli feladatátadások következtében egyfokúvá válik.

A 3-26. §-hoz

Az Ákr., a Kp., valamint a Pp. 2018. január 1-jén történő hatályba lépésére tekintettel szükségessé vált a Vbt. jogorvoslati eljárásokra vonatkozó részének módosítása. Az említett törvények jelentősen megreformálták a közigazgatási eljárások alapvető szabályait. A Vbt.-nek a védelmi és biztonsági beszerzési eljárások során felmerülő jogorvoslatokra vonatkozó szabályait hozzá kellett igazítani a többnyire kógens rendelkezéseket tartalmazó jogszabályok előírásaihoz. A változások egyrészről a Közbeszerzési Döntőbizottság (a továbbiakban: KDB) jogorvoslati eljárására vonatkozó, másrészről a KDB eljárása során hozott határozatokkal szemben indítható jogorvoslati eljárások rendelkezéseit érintették. A beszerzési szerződéseket a törvény nem minősíti közigazgatási szerződésnek tekintettel arra, hogy ezen szerződések - bár a védelmi és biztonsági beszerzési szabályozásból adódóan rendelkeznek bizonyos sajátosságokkal - meghatározó részben a szerződések jogában általános elemeket tartalmaznak és a szerződésekkel kapcsolatban felmerülő vitás kérdések is alapvetően polgári jogi kérdéseket érintenek, nem indokolt ezért ezen jogviták közigazgatási bírósági hatáskörbe utalása.

A KDB előtti jogorvoslati eljárás újraszabályozása tekintetében ki kell emelni azon változást, amely szerint az ügyfél fogalma pontosításra kerül. A jelenleg hatályos szabályozás szerint a KDB az eljárás megindításáról az ügyfeleket és a beszerzési ügyben érdekelteket értesíti és felhívja, hogy öt napon belül küldjék meg észrevételeiket. Szintén minden, a beszerzési ügyben érdekeltnek megküldi az ellenérdekű ügyfelek, illetve egyéb érdekeltek nyilatkozatait, hogy azokra észrevételt tehessenek. Tekintettel a beszerzési ügyben érdekeltek esetlegesen jelentős számára, a KDB tehermentesítését és az ügymenet gyorsítását, egyszerűsítését szolgálja azon megoldás, miszerint a KDB az eljárás megindításáról továbbra is értesíti a beszerzési ügyben érdekelteket, azonban az észrevételek megtételére vonatkozó felhívást csak azon beszerzési ügyben érdekelteknek küldi meg, akik az értesítés átvételét követően jelezték, hogy a jogorvoslati eljárásban részt kívánnak venni. Az eljárás során tehát ügyfélnek minősülnek az ajánlatkérő, az eljárás kérelmezője és az eljárást hivatalból kezdeményező, azonban a beszerzési ügyben további érdekeltek közül csak azon érdekeltek tekinthetők ügyfélnek, akik a jogorvoslati eljárásban történő részvételi szándékukat jelezték, illetve akiket a részvételi szándék jelzésének hiányában is a KDB ügyféli minőségben az eljárásba bevon. Az ügyfél fogalmának pontosításával elhagyhatóak azok a kiegészítések, amelyek az ügyfél mellett a beszerzési ügyben érdekelteket az eljárás külön résztvevőjeként említik.

További változás, hogy a jogorvoslati eljárásban a KDB és az ügyfelek közötti kapcsolattartás kötelező jelleggel elektronikus formában valósul meg. A tényállás minél teljesebb körű tisztázása érdekében szükséges volt azt is rögzíteni, hogy a KDB - az Ákr. csupán egy alkalommal történő hiánypótlási felhívás kibocsátását engedő szabályával ellentétben - több ízben is hiánypótlásra hívhatja fel a kérelmezőt vagy a hivatalbóli eljárást kezdeményező szervet. A módosítással érintett legjelentősebb változás a KDB hatáskörének bővítése. A hatáskör bővítésének indoka, hogy a hatályos szabályozás szerint amennyiben az ügy érdemében hozott határozatában a KDB a Vbt. 104. § (1) bekezdés szerinti jogsértést állapított meg, úgy polgári pert kellett indítania a szerződés érvénytelenségének kimondása és az érvénytelenség jogkövetkezményeinek alkalmazása iránt. Ezen, a közbeszerzési szabályozással azonos tartalmú rendelkezés közbeszerzési gyakorlati alkalmazásával kapcsolatos visszajelzések alapján, az érvénytelenség tényének megállapítása mellett, a KDB-nek az érvénytelenség jogkövetkezményeinek alkalmazása iránti perindítási kötelezettsége a gyakorlatban túlnyomó részt okafogyottnak bizonyult. Az ilyen perek utólagos ellenőrzés által feltárt, a közbeszerzés mellőzése jogsértés miatt indultak, a perindítás időpontjáig a szerződések már teljesedésbe mentek és az esetek túlnyomó részében az eredeti állapot helyreállítása sem lehetséges. A KDB álláspontja szerint a kötelező perek felesleges többletköltséget generálnak mind a döntőbizottsági, mind a bírósági, mind a piaci szereplők oldalán. Tekintettel arra, hogy a Vbt. 104. § (1) bekezdésében meghatározott okok a szerződés semmisségét idézik elő, így hatékonyabb és gyorsabb eljárást eredményez az a megoldás, amely szerint a KDB ezen semmisségi okok megállapítása mellett ki is mondja a szerződés semmisségét, illetve amennyiben a Kbt. 104. § (3) bekezdésében foglalt körülmények fennállnak, úgy azt is kimondhatja, hogy a szerződés a jogsértés ellenére nem minősül semmisnek. Ebben az esetben azonban bírságot szab ki. Az uniós közbeszerzési jogorvoslati irányelvek rendelkezéseire tekintettel a KDB-nek indokolt azt is megvizsgálnia, hogy az eredeti állapot természetben történő helyreállítása a szerződés érvénytelensége jogkövetkezményei alkalmazása körében lehetséges-e (a jogkövetkezmény tipikusan csak dologszolgáltatásra kötött szerződéseknél alkalmazható). Amennyiben a KDB megállapítja, hogy az eredeti állapot helyreállítására nincs mód, azaz az érvénytelenség jogkövetkezményei nem érvényesülnek visszamenőlegesen, szintén bírságot szab ki. A KDB a bírságolás gyakorlása mellett nem rendelkezik az érvénytelenség jogkövetkezményei alkalmazásának módjáról. Amennyiben előfordulna, hogy a jogorvoslati eljárás olyan szerződést érint, ahol a feleknek az érvénytelenség jogkövetkezményei kapcsán vitája keletkezik, az ezzel kapcsolatos vagyoni igények megítélését a jogalkotó már nem kívánta a KDB hatáskörébe utalni - a KDB eljárásának keretei erre nem is lennének alkalmasak -, az érvénytelenség jogkövetkezményeinek alkalmazása körében tehát továbbra is polgári per indítható. Közigazgatási per indítása esetén a bíróság a Kbt. 104. § (1) bekezdésében meghatározott jogsértések megállapítása esetén ugyanolyan hatáskörrel bír, mint a KDB. A KDB határozatával szemben a Kp. szerint közigazgatási per indítható, melyek elbírálására a jövőben a törvényszék rendelkezik hatáskörrel tekintettel arra, hogy a KDB autonóm államigazgatási szervnek minősül és eltérő hatásköri szabály kimondására nem volt szükség. A Kp. a Fővárosi Törvényszék kizárólagos illetékességét mondja ki a törvényszék hatáskörébe tartozó, autonóm államigazgatási szerv közigazgatási tevékenységével kapcsolatos perekre. A Kp. és az új Pp. alapján szükséges volt a KDB határozatával szemben indítható perfajták módosítása. A régi szabályozás szerint lehetőség volt az ún. egységes, valamint az ún. egyesített perek indítására, melyek azonban az új szabályozásra tekintettel elvesztették létjogosultságukat tekintettel arra is, hogy egyesített per esetén a kereseti kérelmek összekapcsolása nem megvalósítható a továbbiakban, illetve ezen speciális perfajták fenntartására a KDB hatáskörének megváltozása folytán nincs szükség.

A Vbt. módosított rendelkezései idomulnak a hatályba lépő új jogszabályok rendelkezéseihez annyiban is, hogy a jövőben a KDB által hozott végzésekkel szembeni jogorvoslat során a nemperes eljárások rendszere megszűnik. A Kp. a nemperes eljárások helyett az egyszerűsített pert intézményesíti. A bíróság az egyszerűsített perben ítélettel határoz. A Vbt. a fentiekben részletezett módosításokon túl a terminológiai változásokat is követi és átveszi a normaszövegbe. A törvény ezen felül szöveg- és hivatkozáspontosító jellegű rendelkezéseket is tartalmaz.

A törvény fő szabály szerint 2018. január 1-jén lép hatályba, ennek megfelelően az átmeneti rendelkezések az ezen időpontot megelőzően megindított eljárások tekintetében megengedik a megindításkor hatályos szabályok szerint az eljárások lefolytatását.

-----STARTING---POINT---VEGE---

A 28. §-hoz

A hatálybalépés időpontját határozza meg.

A 29. §-hoz

Jogharmonizációs záradékot tartalmaz.