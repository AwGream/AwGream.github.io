2001. évi LXXX. törvény indokolása

a jogellenesen kivitt kulturális javak visszaszolgáltatásáról

-----STARTING---POINT---ALTALANOS--- 

A Magyar Köztársaság és az Európai Közösségek és azok tagállamai közötti társulás létesítéséről szóló, Brüsszelben, 1990. december 16-án aláírt Európai Megállapodás kihirdetéséről szóló 1994. évi I. törvényben meghatározott jogharmonizációs kötelezettségnek megfelelően a jogellenesen kivitt kulturális javak visszaszolgáltatásáról szóló törvény a tagállamok területéről jogellenesen kivitt kulturális javak visszaszolgáltatásáról szóló 93/7/EGK tanácsi irányelvvel összeegyeztethető szabályozást tartalmaz.

A tagállamok kulturális öröksége védelmében született irányelv célja, hogy a tagállamok számára lehetővé tegye azoknak a kulturális javaknak a visszaszállítását saját területükre, amelyeket a kulturális javak védelméről szóló tagállami jogszabályok vagy a kulturális javak kiviteléről szóló 3911/92/EGKtanácsi rendelet megsértésével vittek ki egy másik tagállam területére.

Az Európai Unió tagság előfeltételeként meg kell teremteni a magyar jogrendszerben az irányelvben meghatározott visszaszolgáltatási eljárás jogszabályi és szervezeti hátterét, amelyet az alábbi törvény valósít meg.

A törvény az Európai Unióhoz való csatlakozáskor történő hatálybalépésével az Európai Unió valamely tagállama területéről jogellenesen kivitt és a Magyar Köztársaság területén lévő kulturális javak visszaszolgáltatására terjed ki, míg a Magyar Köztársaság területéről kivitt kulturális javak visszaszolgáltatásával kapcsolatos eljárást illetően a kulturális javak fellelhetőségi helyének belső joga az irányadó.

A 2001. évi XXVIII. törvénnyel kihirdetett lopott vagy jogellenesen külföldre vitt kulturális javak nemzetközi visszaadásáról szóló UNIDROIT Egyezmény 13. Cikke (1) bekezdése alapján a törvény hatálybalépésekor a Magyar Köztársaság nyilatkozatot tesz arról, hogy az irányelvben eltérően szabályozott, de az Egyezmény hatálya alá tartozó rendelkezések vonatkozásában az Unió tagállamaival szemben a közösségi irányelvet alkalmazza.

-----STARTING---POINT---RESZLETES---

Az 1-2. §-hoz

A törvény első része meghatározza a személyi és a tárgyi hatályt, valamint az irányelv 1. Cikkében foglaltaknak megfelelően tartalmazza a fogalmak magyarázatát. Kijelöli, hogy melyek azok a kulturális örökségnek minősülő kulturális javak, amelyekkel kapcsolatosan hazánkat visszaszolgáltatási kötelezettség terheli.

Mivel a visszaszolgáltatandó tárgy minősítésében a külföldi jog az irányadó, a törvény 2. §-a az irányelv 1. Cikkében megfogalmazott definíciókat alkalmazza, illetve a kulturális javak kategóriáinak felsorolását tartalmazó Melléklete az irányelv Függelékének felel meg.

A 3. §-hoz

A törvény az irányelv 2. és 9. Cikkével összhangban kimondja a jogellenesen kivitt kulturális javak visszaszolgáltatására vonatkozó kötelezettséget. A birtokos a birtoklás jogcímétől függetlenül köteles a kulturális javakat a kérelmező államnak visszaszolgáltatni.

A felróhatóság hiánya a javak megszerzése során, valamint a tárgy visszaszolgáltatása méltányos kártalanításra jogosítja a birtokost, melyről a visszaszolgáltatási eljárás során eljáró bíróság dönt.

A 4. §-hoz

Az irányelv 11. és 12. Cikkeinek megfelelően a törvény rendezi a joghatóság kérdését a visszaszolgáltatást követően a javak tulajdonjoga vonatkozásában, valamint kimondja, hogy a visszaszolgáltatási eljárás nem zárja ki a kérelmező állam, illetve a javak tulajdonosa egyéb igényei érvényesítésének lehetőségét.

Az 5. §-hoz

A törvény meghatározza azokat az eseteket, melyekben nem indítható visszaszolgáltatási eljárás, megállapítva az eljárás megindítására vonatkozó szubjektív és objektív határidőket.

A 6. §-hoz

Az eljárási szabályok a Fővárosi Bíróság hatáskörét és kizárólagos illetékességét kimondva, a perbeli felek személyét megállapítva a visszaszolgáltatási eljárás során az ott meghatározott eltérésekkel a Polgári perrendtartásról szóló 1952. évi III. törvény irányadó szabályait rendelik alkalmazni. A végrehajtással kapcsolatos költségeket az irányelv 10. Cikkének megfelelően a kérelmező állam viseli.

A 7. §-hoz

Az irányelv 3. Cikke alapján a Magyar Köztársaság központi szerveként kijelölt Kulturális Örökségvédelmi Hivatal látja el a visszaszolgáltatással kapcsolatos állami feladatokat. Az itt meghatározott teendői a Hivatalt a kulturális örökség védelméről szóló 2001. évi LXIV. törvény 64. §-ában foglaltakkal összhangban illetik.

Rendelkezik mindazokkal a jogosítványokkal és eszközökkel, amelyek alkalmassá teszik az irányelv 4. Cikkében foglaltaknak megfelelően megállapított feladatainak hatékony ellátására, így a kulturális javak felkutatására, a megtalált tárgyak állagmegőrzését biztosító intézkedések megtételére, valamint a visszaszolgáltatás meghiúsítására alkalmas, illetve a visszaszolgáltatást veszélyeztető cselekmények megakadályozását szolgáló ideiglenes intézkedésekre.

-----STARTING---POINT---VEGE---

A 8-9. §-hoz

A záró rendelkezések meghatározzák a törvény hatályba lépésének időpontját, valamint kimondják az irányelvvel kapcsolatos jogharmonizációs kötelezettség teljesülését.