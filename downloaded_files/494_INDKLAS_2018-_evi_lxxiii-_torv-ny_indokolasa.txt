2018. évi LXXIII. törvény indokolása

a Magyarország Kormánya és az Angolai Köztársaság Kormánya között a diplomata és szolgálati útlevéllel rendelkező állampolgáraik kölcsönös vízummentességéről szóló Megállapodás kihirdetéséről

Általános indokolás

Jelen törvény célja a Magyarország Kormánya és az Angolai Köztársaság Kormánya között a diplomata és szolgálati útlevéllel rendelkező állampolgáraik kölcsönös vízummentességéről szóló, 2018. szeptember 28-án, New York-ban aláírt Megállapodás (a továbbiakban: Megállapodás) kihirdetése.

A Déli Nyitás külkapcsolati stratégiájának hatékony végrehajtása érdekében megerősített együttműködésre és folyamatos politikai konzultációkra törekszünk a szubszaharai afrikai térség országaival. Törekvéseinkben kiemelt szerepet játszik Angola, ahol a kapcsolataink sokoldalú bővülése, valamint a luandai nagykövetség megnyitása kapcsán igény merül fel a diplomata- és szolgálati útlevéllel rendelkező állampolgáraink kölcsönös utazásainak megkönnyítésére. A miniszterelnök 15/2018. (II. 12.) ME határozatában adott felhatalmazás alapján javaslatot tettünk az angolai félnek a diplomata és a szolgálati útlevéllel rendelkező állampolgáraink kölcsönös vízummentességéről szóló megállapodás létrehozására. Az angolai félnek átadott szerződés-tervezetünk követi a más országokkal azonos tárgyban kötött nemzetközi szerződéseink korszerű rendelkezéseit, és összhangban van a hazánk EU és schengeni tagságából fakadó jogokkal és kötelezettségekkel. A Megállapodás szövegét magyar részről Szijjártó Péter külgazdasági és külügyminiszter, angolai részről Domingos Custódio Vieira, együttműködésért felelős külügyminiszter-helyettes parafálta 2018. február 14-én Luandában.

Az Európai Unióban (EU) főszabályként uniós hatáskörbe tartozik annak eldöntése, hogy a harmadik államok polgárai vízummentesek-e vagy pedig vízumkötelezettek. A külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló, 2001. március 15-i 539/2001/EK tanácsi rendelet (a továbbiakban: Rendelet) tartalmazza a harmadik államok besorolását a két kategória valamelyikébe. A Rendelet az Angolai Köztársaságot vízumkötelezett országként határozza meg. Ugyanakkor a Rendelet 4. cikk (1) bekezdés a) pontja lehetővé teszi, hogy az EU tagállamok saját hatáskörükben vízummentességet biztosítsanak az egyébként vízumkötelezett államok diplomata útlevéllel, szolgálati/hivatali útlevéllel vagy különleges útlevéllel rendelkező állampolgárainak. Magyarország Kormánya e lehetőséggel élve döntött a Megállapodás aláírásáról, és kezdeményezi a szerződés kötelező hatályának elismerésére való felhatalmazás megadását a kihirdetéséről szóló törvény tervezetének az Országgyűléshez történő benyújtásával.

Részletes indokolás

Az 1. §-hoz

A Megállapodás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért kötelező hatályának elismerésére az Nsztv. rendelkezéseit kell alkalmazni. Az Nsztv. 7. § (1) bekezdés a) pontjára, és (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást és az törvénnyel kerül kihirdetésre.

A 2. §-hoz

Az Nsztv. 7. §-ban foglaltak szerint a kihirdetés az Országgyűlés hatáskörébe tartozik.

A 3. §-hoz

Az Nsztv. 10. § (1) bekezdésének b) pontjában, illetve (2) bekezdésében foglaltaknak megfelelően, a törvény e szakasza rögzíti a belső jogba transzformált Megállapodás hiteles angol- és magyar nyelvű szövegét.

A Megállapodás leglényegesebb pontjai:

Az érvényes diplomata és szolgálati útlevéllel rendelkező magyar és angolai állampolgárok száznyolcvan napos időszakonként kilencven napot meg nem haladó időtartamra vízum nélkül utazhatnak be, illetve tartózkodásra jogosító engedély nélkül tartózkodhatnak egymás államának területén.

Az egyik Félnek a másik Félhez akkreditált képviseletein szolgálatot teljesítő azon állampolgárok és családtagjaik, akik érvényes diplomata és szolgálati útlevéllel rendelkeznek, ugyancsak vízum nélkül utazhatnak be száznyolcvan napos időszakonként kilencven napot meg nem haladó időtartamra a másik Fél államába. Az ennél hosszabb időre beutazni szándékozó állampolgároknak azonban beutazó vízumot kell beszerezniük a másik Fél területére történő beutazásukat megelőzően. A Megállapodás rendelkezései nem mentesítik a személyi hatálya alá tartozó állampolgárokat azon kötelezettség alól, hogy ott tartózkodásuk ideje alatt a másik Fél államának a beutazásra, tartózkodásra, munkavállalásra és jövedelemszerző tevékenység folytatására vonatkozó hatályos jogszabályait betartsák.

A Megállapodás biztosítja a Szerződő Felek azon jogát, hogy a beutazási vagy tartózkodási engedélyt megtagadják azon személyektől, akiknek a jelenléte közrendi, közbiztonsági vagy közegészségügyi okból nem kívánatos. A Megállapodás alkalmazását bármelyik Fél közrendi, közbiztonsági vagy közegészségügyi okból részben vagy egészben ideiglenesen felfüggesztheti. A felfüggesztés megkezdéséről és annak feloldásáról diplomáciai úton értesíteni kell a másik Szerződő Felet. A Szerződő Felek a Megállapodás végrehajtása során felmerülő vitáikat és nézeteltéréseiket konzultációk útján rendezik, harmadik állam vagy nemzetközi törvényszék bevonása nélkül.

A 4. §-hoz

A törvény - a 2-3. §-ai kivételével - a kihirdetését követő napon lép hatályba. A Megállapodás - a 16. cikkének 1. bekezdése szerint - a Feleknek a hatálybalépéshez szükséges belső jogi követelményeik teljesítéséről szóló írásbeli, diplomáciai úton küldött értesítései közül az utolsónak a kézhezvételétől számított harmincadik (30.) napon lép hatályba.

Az 5. §-hoz

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-a hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.