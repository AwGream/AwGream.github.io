2013. évi CVII. törvény indokolása

a termőföldről szóló 1994. évi LV. törvény módosításáról

-----STARTING---POINT---ALTALANOS--- 

A termőföldről szóló 1994. évi LV. törvény (a továbbiakban: Tft.) módosításának célja, hogy egyszerűsödjenek a földhasználattal kapcsolatos kötelezettségek. A földhasználat bejelentésére nyitva álló határidő elmulasztása nem jár automatikus bírsággal a földhivatal 30 napos teljesítési határidő megállapításával felszólítja a mulasztót s csak azt követően bírságolja.

-----STARTING---POINT---RESZLETES---

Az 1. §-hoz

A Tft. 25/B. § (2) bekezdése rögzíti a földhasználati bejelentési kötelezettséget, miszerint aki termőföldet használ, köteles a használatot a használat megkezdésétől számított 30 napon belül bejelenteni az ingatlanügyi hatósághoz (földhivatalhoz) a földhasználati nyilvántartásba vétel céljából. A Tft. 25/B. § (5) bekezdés alapján a földhasználati bejelentési kötelezettséget elmulasztó földhasználót a földhivatal - előzetes felszólítás nélkül - bírsággal sújtja.

A társadalmi és gazdasági igények alapján jelenleg az a legfontosabb cél, hogy a földhasználati nyilvántartás minél pontosabb és minél teljesebb legyen. E cél eléréséhez a bírság, mint szankció alkalmazása nem cél, hanem eszköz, ezért a törvény 1. §-a úgy módosítja a Tft. 25/B. § (5) bekezdését, hogy a szankció alkalmazása előtt a földhivatal felszólítja a földhasználói bejelentési kötelezettsége teljesítésére, lehetőséget adva ezzel az önkéntes jogkövetésre. A törvény rögzíti, hogy szankció alkalmazására csak akkor kerülhet sor, ha a földhasználó a felszólításban megállapított legfeljebb 30 napos határidővel sem tesz eleget.

A 2. §-hoz és a 6. § (2) bekezdéséhez

Az egyes agrár tárgyú törvények módosításáról szóló 2012. évi CCXIII. törvény (a továbbiakban: Módtv.) úgy módosította a Tft.-t, hogy 2013. július 1-jével lépnek hatályba a Tft. 25/C. §-ának azon rendelkezései, amelyek bevezetik a földhasználati összesítő szolgáltatását, mint a földhasználati nyilvántartásból történő új adatszolgáltatási formát.

Ehhez a földhasználati nyilvántartás központi személyi adatbázisának felállítására van szükség, melynek teljesítése érdekében a Tft. 25/G. §-a előírta a földhasználati nyilvántartásba 2012. december 31-ig már bejegyzett földhasználók számára az azonosító adataik (személyi szám, állampolgárság, statisztikai azonosító) közlését 2013. március 30-ig.

Ezért a Tft. 25/G. §-át a Módtv. 18. § b) pontja 2013. július 1-jével, a földhasználati összesítő szolgáltatására vonatkozó rendelkezések hatályba lépésével hatályon kívül helyezi.

Azonban az azonosító adatközlési kötelezettségüknek e határidőig a földhasználók nem a tervezett és várt mértékben tettek eleget. Ezért a földhasználati nyilvántartás központi személyi adatbázisának felállítása, majd ebből a földhasználati összesítő szolgáltatása nem valósulhat meg teljes körűen 2013. július 1-jével. Az új adatszolgáltatási forma bevezetése a hiányos adatok miatt nem járna a kívánt és tervezett eredménnyel, ezért a törvény újraszabályozza a földhasználati összesítő szolgáltatására vonatkozó szabályokat azzal, hogy ezen rendelkezések 2014. január 1-jén lépnek hatályba.

A 3. §-hoz

A törvény lehetőséget kíván adni arra, hogy az azonosító adatközlési kötelezettségüknek azon földhasználati nyilvántartásba bejegyzett földhasználók is eleget tudjanak tenni, akik ezt nem tették meg 2013. március 30-i határidőig. A törvény szerint ezért az azonosító adatok bejelentési kötelezettsége 2013. szeptember 30. határnappal kerül megállapításra.

A törvény ezen túlmenően adatvédelmi szabályokat rögzít, illetve szabályozza azt is, hogy az a földhasználó, aki e határidőig sem teljesíti azonosító adatközlési kötelezettségét, húszezer forint összegű bírsággal sújtandó. A szankció azonban itt is csak eszköz, a bejelentési kötelezettség a fenti határidőig az elmulasztott határidő ellenére szankció alkalmazása nélkül teljesíthető.

A 4. §-hoz

A törvény ezen rendelkezése egyértelműen meghatározza azt, hogy az azonosító adatközlési kötelezettségnek az új határidőn belül a földhasználók mely csoportjának kell eleget tennie. Így a bejelentési kötelezettség azokat terheli, akik a 2013. március 30-i határidőt elmulasztották, és emellett 2013. szeptember 30-ig nem tesznek földhasználati bejelentést.

Utóbbi feltétel előírását az indokolja, hogy a földhasználati nyilvántartás részletes szabályairól szóló 356/2007. (XII. 23.) Korm. rendelet alapján már 2013. január 1-jével a földhasználati bejelentés során is közölni kell az azonosító adatokat. Így akik jelenleg földhasználati bejelentést nyújtanak be a földhivatalhoz, rájuk nem vonatkozhat az önálló bejelentési kötelezettség az azonosító adatok közlése tekintetében, tehát ezen személyeket nem terhelheti külön az azonosító adatközlési kötelezettség.

Az 5. §-hoz

E § szövegcserés módosításokat tartalmaz. A Tft. 25/B. § (2a) bekezdését érintő módosítás egy helytelen hivatkozást orvosol. A Tft. 91. § (8) bekezdését érintő módosítás pedig kitolja az 1 hektárnál kisebb térmértékű földhasználatok bejelentési kötelezettségének határnapját - az azonosító adatközlési kötelezettséggel összhangban - 2013. szeptember 30-ára.

-----STARTING---POINT---VEGE---

A 6. § (1), (3) és (4) bekezdéséhez

Hatályba léptető rendelkezéseket tartalmaz. Az új adatszolgáltatási forma bevezetésére vonatkozó szabályok 2014. január 1-jén lépnek hatályba. Ezzel biztosított, hogy az azonosító adatok bejelentésének teljesítését követően az adatok feldolgozása is megtörténhessen és a központi személyi adatbázis biztonságosan felállítható legyen. A törvény ezen túlmenően rendelkezik arról is, hogy a Módtv. által megállapított, 2013. július 1-jével hatályos rendelkezések [Tft. 25/C. § (3) és (3a)-(3c) bekezdések], illetve ezen időponttól hatályát vesztő rendelkezések (Tft. 25/G. §) a törvény szerinti szabályozás miatt ne lépjenek hatályba.