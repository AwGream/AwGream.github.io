2015. évi XXXIII. törvény indokolása

a Budapesten megrendezendő Úszó-, Vízilabda-, Műugró, Műúszó és Nyíltvízi Világbajnokság megvalósításához szükséges létesítményfejlesztésről

-----STARTING---POINT---ALTALANOS--- 

A Nemzetközi Úszó Szövetség (FINA) döntése értelmében Budapest rendezi a 2017-es vizes világbajnokságot, amely az ország történetének eddigi legnagyobb nemzetközi sportrendezvénye lesz. A 2017-es vizes világbajnokságnak eredetileg Guadalajara adott volna otthont, ám a mexikói város pénzügyi okok miatt egy hónapja visszalépett. Hazánk korábban elnyerte a 2021-es vizes vb rendezési jogát, azonban FINA felkérésének eleget téve már négy évvel korábban 2017-ben Budapestre látogathatnak a világ legjobb úszói.

A felkészüléshez rendelkezésre álló idő rövidsége miatt széles körű összefogásra van szükség a várhatóan közel 2500 sportolót rajthoz állító sportrendezvény sikeres lebonyolítása érdekében.

A törvény a Budapesten 2017-ben megrendezendő Úszó-, Vízilabda-, Műugró, Műúszó és Nyíltvízi Világbajnokság megrendezésével összefüggésben megteremti annak a lehetőségét, hogy a rendezvényhez szükséges beruházások a rendelkezésre álló kevesebb, mint 2 év alatt megvalósulhassanak.

A Dagály Fürdő területén egy olyan 5000 férőhelyes uszoda építése szükséges, amely mobil lelátókkal 18 ezer fősre lehet bővíteni. Ennek érdekében szükséges a közigazgatási hatósági eljárások felgyorsítása. A törvény rendelkezik a beruházás területére vonatkozó sajátos településrendezési szabályok. a kisajátítási eljárás, illetve az árvíz- és tűzvédelem tekintetében.

-----STARTING---POINT---RESZLETES---

Az 1. §-hoz

A törvény 1. §-a a törvény hatályát határozza meg, megjelölve a törvény hatálya alá tartozó ingatlanokat és részlétesen körülírva a beruházást. Rögzíti továbbá az 1. §, hogy a törvény hatálya az ilyen módon meghatározott beruházással összefüggő beszerzésekre és közigazgatási hatósági eljárásokra is kiterjed. Az 1. § (2) bekezdésében kinyilvánításra kerül, hogy a beruházás illetve a beruházás érdekében kötendő szerződések kiemelten fontos közérdeket szolgálnak, ezáltal segítve a jogalkalmazót azon jogszabályok alkalmazása során, amelyek esetén a kiemelkedően fontos közérdek relevanciával bír.

A 2. §-hoz

A törvény 2. §-a egyértelműen kijelöli a beruházás építtetőjét. Az állami vágyon tekintetében jelenleg hatályos jogi szabályozással kompatibilis megoldásként építtetőként a Magyar Nemzeti Vagyonkezelő Zártkörűen Működő Részvénytársaság került kijelölésre.

A 3. §-hoz

A beruházással összefüggő közbeszerzési eljárások gyorsítása érdekében a törvény 3. §-a lehetővé teszi, hogy a beruházással összefüggésben a lehető leggyorsabban lebonyolítható közbeszerzési eljárásforma kerüljön alkalmazásra. Ugyanezen cél érdekében a törvény a beruházással összefüggő közbeszerzési eljárásokat kiveszi a közbeszerzések központi ellenőrzéséről és engedélyezéséről szóló kormányrendelet hatálya alól. A közbeszerzési eljárások jogszerűségét a magyar jogrendszer egyéb szabályai biztosítják, ugyanakkor ezzel a megoldással a beszerzések tekintetében e több hetes határidő rövidítés érhető el. A transzparencia és a verseny biztosítása érdekében ugyanakkor a törvény előírja, hogy minden esetben legalább három ajánlattevőt kell ajánlattételre felhívni, és az ajánlatok értékelési szempontja kizárólag a legalacsonyabb összegű ellenszolgáltatás lehet. Az átláthatóság érdekében rendelkezik továbbá a törvény arról, hogy e közbeszerzési eljárások lényeges dokumentumai nyilvánosak és megismerhetőek.

A 4. §-hoz

A törvény 4. §-ának célja ugyancsak a közbeszerzési eljárások gyorsítása, erre tekintettel a törvény a közbeszerzési hirdetmények ellenőrzéséről szóló miniszteri rendeletben megállapított határidőket rövidíti. Általános jelleggel az egyébként alkalmazandó határidőket a törvény a felére csökkenti.

Az 5. §-hoz

A törvény 5. §-a egyfelől sajátos beépítési követelményeket határoz meg a létesítményfejlesztés helyszínéül szolgáló ingatlan tekintetében. Az eltérő szabályok megalkotása azért indokolt, mert a vizes világbajnokság megrendezéséhez egy sajátos építmény megépítésére. van’ szükség, amelynek tekintetében az általános, szabályok alkalmazása több tekintetben megoldhatatlan. Az 5. § (6) bekezdése továbbá külön jogszabály alkotására ad felhatalmazást, amelyben a kulturális örökség védelmére vonatkozó törvény előírásaitól eltérő szabályok állapíthatók meg. Ennek indoka az, hogy az építkezés rendkívül feszített ütemét össze kell hangolni a régészeti feltárás érdekeivel. Ezt a célt megfelelő rugalmasságot biztosító kormányrendeleti szabályozással lehet elérni. A törvény 5. § (7) bekezdése egyes tevékenységeket építési engedély nélkül végezhető építési tevékenységnek minősít, ezen tevékenységek köre alapvetően az építkezés előkészítését szolgálja, és az építési engedély nélkül történő munkavégzés lehetőségének biztosítása ugyancsak annak elősegítésére szolgál, hogy a beruházás a rendelkezésre álló rendkívül rövid időn belül meg tudjon valósulni.

A 6. §-hoz

Tekintettel arra, hogy a beruházás helyszínéül szolgáló ingatlan árvízveszélyes területen helyezkedik el, a törvény 6. §-a megállapítja az árvízvédelemmel összefüggő feladatokat és kötelezettségeket, annak érdekében, hogy a beruházás megvalósításának időpontjára a beruházás helyszínének és tágabb környezetének árvízvédelme mind jogi, mind műszaki szempontból teljes körűen megoldott legyen.

A 7. §-hoz

A 7. § a beruházással összefüggő közigazgatási hatósági eljárásokban alkalmazandó határidőket határozza meg, jelentősen lerövidítve az irányadó határidőket. A határidő csökkentés indokául szintén az a cél szolgál, hogy az engedélyeztetés időtartama csökkenjen és ezáltal a beruházás a lehető legrövidebb időn belül megkezdődhessen és a világbajnokság időpontjára biztonsággal elkészülhessen.

A 8. §-hoz

A beruházás részét képezi egy ideiglenes létesítményként funkcionáló, mintegy 14 ezer személy elhelyezésére szolgáló, lelátó létesítése, amely azonban csak a világbajnokság időtartama alatt fog fennállni, a verseny megrendezését követően elbontásra kerül. Ezen lelátók ideiglenes jellegére tekintettel szükséges a rájuk vonatkozó speciális szabályokat megállapítani, amelyek alapvetően tűzvédelmi és katasztrófavédelmi szempontok alapján kell, hogy megállapításra kerüljenek. Erre tekintettel a törvény a katasztrófák elleni védekezésért felelős minisztert hatalmazza fel a létesítés feltételei részletes szabályainak megalkotására. Tekintettel e létesítmény ideiglenes jellegére, a törvény kimondja, hogy az épületek létesítésére vonatkozó általános építésjogi követelményeket e lelátók tekintetében nem kell alkalmazni.

A 9. §-hoz

Speciális szabályozást kíván az úgynevezett óriás toronyugrás versenyszám megrendezéséhez szükséges létesítmény létesítése. Ez a létesítmény szintén ideiglenes jellegűnek tekintendő, hiszen csak a versenyszám lebonyolításának idejére kerül felállításra, azt követően végleges jelleggel elbontásra kerül. Tekintettel arra, hogy a létesítmény csak rövid ideig fog fennállni, annak létesítése kapcsán nem indokolt az állandó jellegű épületek létesítése kapcsán egyébként alkalmazandó szabályok alkalmazása. Az óriás toronyugrás versenyszám lebonyolítása idejére a Dunán várhatóan hajózási korlátolást kell elrendelni, erre tekintettel a törvény felhatalmazza a Kormányt, hogy a vízi rendezvény engedélyezésének általános szabályaihoz képest speciális szabályokat állapítson meg.

A 10. §-hoz

A törvény 10. §-a biztosítja annak lehetőségét, hogy a települési s önkormányzat a tulajdonában lévő önkormányzati vagyont az állam javára versenyeztetés mellőzésével, akár ingyenesen is átruházza. Ezt a kivételt a nemzeti vagyonról szóló törvény általános szabályai alóli kivétel megteremtése céljából indokolt a törvénybe beiktatni.

A 11. §-hoz

A beruházás irányítását a kormány döntése alapján az egyes kiemelt jelentőségű budapesti beruházásokért felelős kormánybiztos látja el. Annak érdekében, hogy a kormánybiztos az irányítás jogát megfelelően gyakorolni tudja, a törvény 11. §-a általános tájékoztatási kérési jogosultsággal ruházza fel a kormánybiztost, illetve a beruházás megvalósítását elősegítő konkrét intézkedések megtételére vonatkozó javaslati jogot biztosít a számára.

A 12. §-hoz

Tekintettel arra, hogy a beruházás megvalósításáról a Kormány, illetve a jelen törvény elfogadásával az Országgyűlés döntött, indokolt a törvényben rögzíteni azt, hogy a beruházás finanszírozására szolgáló források felhasználásával kapcsolatban további jóváhagyásra nincs szükség.

A 13. §-hoz

A beruházás mind az alapépület, mind az ideiglenes kiegészítő létesítmények tekintetében jelenleg nem állami tulajdonban lévő ingatlanon valósul meg, ezért a törvény főszabályként rendelkezik arról, hogy az építtető az ingatlan tulajdonosával kösse meg a beruházás megvalósításához szükséges megállapodásokat. Arra az esetre, ha e megállapodások létrehozatala nem jár sikerrel, a törvény kimondja, hogy a szükséges ingatlanokat ki kell sajátítani, is kisajátításra vonatkozó általános szabályok szerint, azaz az érintett ingatlan tulajdonosa azonnali-és teljes körű kártalanítása mellett.

A 14. §-hoz

A törvény 14. §-a az építési beruházásoknál szokásos közterület használati hozzájárulás megadásának határidejét rögzíti. Tekintettel arra, hogy ez a határidő általános jelleggel jogszabályban nincs rögzítve, e rendelkezés célja szintén a beruházás gyorsítása lehetőségének biztosítása.

A 15. §-hoz

Felhatalmazó rendelkezéseket tartalmaz.

-----STARTING---POINT---VEGE---

A 16-17. §-hoz

A törvény 16. §-a a hatályba lépés napját állapítja meg, a 17. pedig átmeneti rendelkezéseket tartalmaz, amelynek értelmében a törvényt a folyamatban lévő ügyekben is alkalmazni kell.

A zökkenőmentes átmenet biztosítása érdekében ki kell mondani továbbá, hogy a Magyar Nemzeti Vagyonkezelő Zártkörűen Működő Részvénytársaság a beruházás tekintetében a korábban építtetőként eljárt Nemzeti Sportközpontok költségvetési, szervi jogutódjának tekintendő.

A 18. §-hoz

A törvény 18 §-a a kisajátításról szóló törvényt módosítja, és ezáltal jogcímet teremt a világversenyek céljából létesítendő létesítmények megvalósításához szükséges ingatlanok kisajátítására vonatkozóan.

A 19. §-hoz

A törvény 19. §-a a beruházásért felelős kormánybiztos működésének egyes szabályai tekintetében módosítja a központi államigazgatási szervekről, valamint a Kormány tagjai és az államtitkárok jogállásáról szóló törvényt.