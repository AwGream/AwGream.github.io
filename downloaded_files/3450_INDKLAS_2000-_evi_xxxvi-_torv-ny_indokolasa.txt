2000. évi XXXVI. törvény indokolása

az Észak-atlanti Szerződés Szervezete Biztonsági Beruházási Programjában való részvételhez szükséges törvénymódosításokról

ÁLTALÁNOS INDOKOLÁS

A NATO Biztonsági Beruházási Programja azon katonai célú beruházások, fejlesztések összessége, amelyeket e Szervezet védelmi képességének megőrzése vagy fokozása érdekében tervez és megvalósít. Ez lényegében azt jelenti, hogy a nem a tagállamok, hanem a Szervezet egésze védelmi képességeinek megőrzése és fokozása érdekében végrehajtott beruházásokat ez a program, tehát maga a Szövetség finanszírozza. A NATO Magyarországon is tervez ilyen beruházásokat végrehajtani, amelyek nyilvánvalóan a Szövetség védelmi képességeinek fokozása mellett hazánk védelmi képességeit is fokozzák. A beruházások jelentős anyagi ráfordítással járnak, de ezeknek csak a töredékét kell a Magyar Köztársaságnak állni. A jelen jogszabályi keretek között ezek a beruházások nem, illetve csak jelentős nehézségekkel hajthatók végre. Ez a törvény megteremti a végrehajtáshoz elengedhetetlenül szükséges jogszabályi hátteret.

RÉSZLETES INDOKOLÁS

Az 1. §-hoz

Meg kell határozni a Észak-atlanti Szerződés Szervezete Biztonsági Beruházási Programjának fogalmát és az abban való részvétel feltételének, a köztehermentességnek a tartalmát. A fogalom meghatározása a szabályozáshoz szükséges kiindulási alapot teremti meg. A köztehermentesség elvi szintű kinyilvánítása azért szükséges, mert ez szorosan hozzátartozik a Beruházási Program fogalmához. Ezzel elkerülhető egyúttal az is, hogy a később esetleg megalkotandó törvények új közteher bevezetésével ezt az elvet megtörjék. Ez utóbbi ok miatt feltétlenül szükséges a köztehermentesség törvényi szintű rögzítése, amelyet az 1. § tartalmaz. Ez a mentesség a környezetvédelmi termékdíj esetében visszaigénylés útján valósul meg. Ugyanakkor nem indokolt ezeket a beruházásokat mentesíteni az Áht. 10. §-ában ugyancsak szereplő bírságok megfizetése alól.

A 2. §-hoz

Akár a hazai versenyeztetési eljárás keretében, akár nemzetközi versenyeztetési eljárás szerint történik a beruházásokhoz a vállalkozók kiválasztása - a NATO Infrastruktúra Bizottság döntése alapján -, szabályozást igényel az az előzetes minősítési eljárás, amely feljogosítja a magyarországi gazdálkodó szervezeteket a Beruházási Program keretében meghirdetett pályázatokon való részvételre.

Egyúttal arra is szükség van, hogy a Magyarországon megvalósuló beruházásokban való részvételhez a gazdálkodó szervezetek kiválasztásának módja meghatározásra kerüljön, tekintettel arra, hogy a közbeszerzésekről szóló 1995. évi XL. tv. 6. § j) pontja alapján a közbeszerzési törvény hatálya alól a Beruházási Program keretében megvalósuló beszerzések mentesültek.

A 3. §-hoz

Az előzetes minősítési eljárásban - a szakmai és gazdasági-pénzügyi megfelelőségen túl - a gazdálkodó szervezeteket személyi és iparbiztonsági szempontból is vizsgálni kell. A hatályos szabályozás szerint a nemzetbiztonsági szolgálatokról szóló 1995. évi CXXV. törvény 68. § (4) bekezdés e) pontja alá tartozó közreműködők esetében a törvény erejénél fogva „C” típusú nemzetbiztonsági ellenőrzést kell elvégezni. Az eddigi ellenőrzések tapasztalatai alapján ennek a szabályozásnak a felülvizsgálata szükséges, mivel a jelenleg jogszerűen kezdeményezett „C” típusú ellenőrzések magas száma miatt az ellenőrzések formálissá, mechanikussá válhatnak, a tényleges veszélyhelyzetek kiszűrésére és kezelésére nem marad elegendő idő, energia. Annak érdekében, hogy az adott információt megismerő személyek esetében valóban az adattartalomnak megfelelő ellenőrzést végezzék el és az ellenőrzés megfelelő hatékonyságú legyen, differenciáltabb megfogalmazás szükséges.

A hazai minősítésű államtitkokat megismerő személyek esetében általános elvként „B” típusú ellenőrzés elvégzésére kerül majd sor, kivételt képeznek azok a kiemelt titokvédelemben részesülő információk, amelyek megismerésére az állampolgári jogok országgyűlési biztosáról szóló 1993. évi LIX. törvény szerint még az országgyűlési biztosoknak sincs módjuk. Ezen adatokat megismerő személyek esetében „C” típusú nemzetbiztonsági ellenőrzés kerül lefolytatásra. A nemzetbiztonsági kötelezettségvállalás alapján védett külföldi jelölésű vagy minősítésű adatok esetében a differenciálás a NATO standardhoz igazodik. A NATO tagállamokban kialakult gyakorlat szerint „A” típusú ellenőrzés elvégzése elegendő olyan személyek tekintetében, akik „NATO Bizalmas” minősítési jelöléssel ellátott adatot ismernek meg, „B” típusú ellenőrzés kell a „NATO Titkos” és „C” típusú ellenőrzés a „NATO Kiemelten szigorúan titkos” minősítésű adatok megismeréséhez.

A 4. §-hoz

A NATO biztonsági beruházások során, bár azok köztehermentességét ezen törvény 1. §-a elvi éllel kimondja, külön szabályozást igényel a környezetvédelmi termékdíj kérdése. Figyelembe véve azt, hogy ezen beruházások során környezetvédelmi termékdíj fizetésére kötelezett termékek importjára is sor kerülhet, tekintettel kell lenni arra a jogos igényre, hogy ezen termékek importjáról a szaktárcának tudomása legyen. Ezért a köztehermentesség a termékdíj esetében visszaigénylés útján valósul meg, amelynek részletes szabályait külön jogszabály állapítja meg.