1997. évi XCVII. törvény indokolása

a Kiváló és Érdemes Művészi járadékról

-----STARTING---POINT---ALTALANOS--- 

A Magyar Népköztársaság Kiváló Művésze és Érdemes Művésze kitüntető címet az Elnöki Tanács alapította az 1950. évi 27. törvényerejű rendelettel, amelyet 1963-ig adományozott, mikor is az adományozást az 1963. évi 36. törvényerejű rendelettel a Minisztertanács hatáskörébe utalta.

E rendelet tartalmazza a Magyar Népköztársaság Kiváló Művésze és a Magyar Népköztársaság Érdemes Művésze kitüntető címek adományozásának feltételeit és módját, valamint, a Tvr. 10. §-a rendelkezik arról, hogy „...a kitüntető cím használatára jogosult művésznek művészi tevékenységével összefüggő jövedelme továbbra sem lehet kevesebb átlagosan havi 3600, illetőleg 2400 forintnál”.

A cím adományozásakor egyszeri jutalomösszeg kifizetésére nem került sor.

A Kiváló és Érdemes Művész kitüntető cím adományozásáról rendelkező jogszabályokat a Magyar Köztársaság kitüntetéseiről szóló 1991. évi XXXI törvény hatályon kívül helyezte.

A kitüntető címmel járó nyugdíj-kiegészítést - 2500 Ft - pótlékként az 1991. évi XXII. törvény egyes nyugdíjak felülvizsgálatáról szóló jogszabály alapján folyósítják a kitüntetetteknek.

Az évek során, az 1963-ban még jelentős összeg sokat vesztett értékéből és a cím kitüntetettjei, az ország neves, köztiszteletben álló művészei anyagilag méltatlan helyzetbe kerültek, melyet haladéktalanul orvosolni kell.

Az 1991 előtt kapott kitüntető cím birtokosai - 1996. őszi adatok szerint 654 fő, ebből 198 Kiváló Művész és 456 fő Érdemes Művész - az infláció és nem utolsó sorban a kulturális élet tragikus alakulása miatt ellehetetlenülnek. A Kiváló és Érdemes Művészi járadékkal, mely a bérből és fizetésből élők átlagkeresetének megfelelő összeg - 1996 IV. negyedévi KSH adatok szerint mintegy havi nettó 30 000 Ft - erőteljesen javítanánk helyzetükön.

Az 1996. évi LI. törvény a Magyar Köztársaság kitüntetéseiről szóló 1991. évi XXXI. törvény módosításával a Kormány felhatalmazást kapott művészeti díj alapítására és adományozására.

A Magyar Köztársaság Kiváló Művésze díj jutalomösszege a Kossuth-díj mindenkori összegének 50%-a, a Magyar Köztársaság Érdemes Művésze díj jutalomösszege a Kossuth-díj mindenkori összegének 30%-a, mely egy összegben, készpénzben vehető fel, vagy nyugdíjpénztárba történő befizetésre váltható. Mivel az 1996-tól elismerésben részesülő művészek szabadon rendelkezhetnek, hogy majdani nyugdíj-kiegészítésre fordítják-e a kitüntetéssel járó összeget, rájuk a Kiváló és Érdemes Művészi járadék nem vonatkozna.

-----STARTING---POINT---RESZLETES---

Az 1. §-hoz

A törvény rendelkezik a jogosultak köréről, a járadék folyósításának kezdő valamint végső időpontjáról.

A 2. §-hoz

A Kiváló és Érdemes Művész cím jogosultjának özvegyét a járadék 50%-ának megfelelő mértékű özvegyi járadék illeti meg.

A 3. §-hoz

A törvény rendelkezik a járadék mértékéről, mely a bérből és fizetésből élők átlagkeresetének - KSH által számított - előző évi összege, illetve annak 60%-a.

A 4. §-hoz

A járadék fedezetét a központi költségvetés biztosítja.

Az 5. §-hoz

Az egyes nyugdíjak felülvizsgálatáról szóló 1991. évi XII. törvény 2. §-a rendelkezik többek között a Kiváló és Érdemes Művész címmel járó nyugdíj kiegészítéseknek pótékként való folyósításáról. A törvénnyel e- pótlékok folyósítása a továbbiakban nem indokolt, ez teszi szükségessé a hivatkozott törvény 2. § (2) bekezdéséből a Kiváló és Érdemes Művészekre utaló rész törlését.

-----STARTING---POINT---VEGE---

Az 6. §-hoz

A § a törvény hatálybalépéséről rendelkezik oly módon, hogy a jövő évi költségvetésben már a járadék éves összege tervehető, és az érintettek részére folyósítható legyen.