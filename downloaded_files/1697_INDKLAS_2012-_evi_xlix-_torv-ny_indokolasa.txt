2012. évi XLIX. törvény indokolása

a fordított adózás mezőgazdasági szektorra történő kiterjesztésével kapcsolatban egyes törvények módosításáról

-----STARTING---POINT---ALTALANOS--- 

A mezőgazdaságban előforduló csalások az évek során olyan nagyságrendet értek el, mely már zavarja az ágazat normális működését, rontja a gazdálkodók versenyképességét és rombolja az adómorált. A fordított adózás - mely azt jelenti, hogy az eladó az adókötelesen értékesített termék után nem számít fel áfát, az áfa megfizetésére a vevő kötelezett - olyan adózási mechanizmus, mely eredményesen hozzájárulhat a mezőgazdaság meghatározott területein jellemző áfa csalási módszerek visszaszorításához. A törvény ezért a gabona, olajosmag és fehérjenövény szektorban fordított adózást vezet be. A törvény szintén tartalmazza azt az intézkedést is, mely az adóhatóság ellenőrzési tevékenységének hatékonyságát növeli.

-----STARTING---POINT---RESZLETES---

Az 1. §-hoz

A törvény kiterjeszti a fordított adózást meghatározott mezőgazdasági termékek értékesítésére, vagyis az adót a termék beszerzője fizeti a törvénnyel újonnan beiktatott 6/A. számú mellékletében felsorolt termékek értékesítése esetében. A fordított adózás alkalmazásához az ügyletben érintett feleknek ebben az esetben is meg kell felelni az általános forgalmi adóról szóló 2007. évi CXXVII. törvény (a továbbiakban: Áfa tv.) 142. § (3) bekezdésében meghatározott feltételeknek. A törvény rögzíti azt is, hogy a fordított adózás nem alkalmazható a XIV. fejezetben szabályozott jogállású, mezőgazdasági tevékenységet folyató adóalanynak e tevékenységi körébe tartozó (kompenzációs felárra jogosító) termékértékesítésére és termékbeszerzésére.

A 2. §-hoz

A törvény átmeneti rendelkezései biztosítják, hogy az egyenes adózásról a fordított adózásra történő áttérés ne okozzon egy és ugyanazon ügyletnél kettős adóztatást vagy nem adóztatást. Főszabály szerint az Áfa tv. 142. § (1) bekezdésének új i) pontját azokban az esetekben kell alkalmazni, amikor a teljesítés 2012. július 1. napjára vagy azt követő időpontra esik. Ha az ügyletre a fordított adózást kell alkalmazni, a fizetendő adót a vevőnek nem a teljesítéskor, hanem az Áfa tv. 60. §-ában meghatározott időpontban kell megállapítani. Amennyiben azonban ez az időpont 2012. július 1-jét megelőző nap, akkor a fordított adózás nem alkalmazandó. Amennyiben a 2012. július 1-jén vagy azt követően teljesített ügylethez kapcsolódóan fizetett előleg jóváírása, kézhezvétele korábban történt, az előlegre az Áfa tv. 59. §-ában meghatározott rendelkezéseket alkalmazni kell, vagyis azt úgy kell figyelembe venni, mint amely a fizetendő adó arányos összegét is tartalmazza, és az adót - egyenes adózással - a termék értékesítője fizeti meg. A végszámlában az adóalapból a nettó összeget kell levonni, és a vevőnek (kivéve, ha az előzőek alapján a fordított adózás nem alkalmazandó) kizárólag a „maradék” összegre kell az adót megállapítani és megfizetni.

A 3. §-hoz

Az Áfa tv. új 6/A. számú melléklete sorolja fel azokat a termékeket, melyek értékesítésére kiterjeszti a fordított adózást.

A 4. §-hoz

A törvény a fordított adózást 2 éves átmeneti időszakra vezeti be.

Az 5. §-hoz

Az adóhatósági ellenőrzési tevékenység hatékonyságának javítása érdekében a törvény új adatszolgáltatási kötelezettséget ír elő, melyet azoknak az adóalanyoknak kell teljesíteni, akik/amelyek a kiterjesztett fordított adózás hatálya alá eső terméket értékesítenek vagy szereznek be. Az adatszolgáltatást vevőnként/eladónként, az értékesített termék az adózás rendjéről szóló 2003. évi XCII. törvény 176. § (13) bekezdése szerint Kereskedelmi Vámtarifa (a továbbiakban: vtsz.) szerinti bontásában kell teljesíteni, a teljesítési időpontnak, az értékesített/beszerzett mennyiségnek és az adóalapnak a feltüntetésével.

A 6. §-hoz

A törvény egyértelműsíti, hogy az adatszolgáltatást az átmeneti időszak utolsó napját magába foglaló adómegállapítási időszakra vonatkozóan is még teljesíteni kell.

A 7. §-hoz

A törvény az adatszolgáltatást a kiterjesztett fordított adózáshoz igazodóan átmeneti, 2 éves időszakra vezeti be.

-----STARTING---POINT---VEGE---

A 8. §-hoz

Hatályba léptető és hatályon kívül helyező rendelkezések.

A 9. §-hoz

Jogharmonizációs záradék.

Melléklethez

A törvény a bevezetett fordított adózás alá eső termékeket a jogalkalmazás egységessége és a jogbiztonság érdekében áruosztályozás alapján határozza meg. A vtsz. 2002. év július hó 31. napján hatályos besorolási rendjét kell ebben az esetben is irányadónak tekinteni.