1996. évi XLIII. törvény indokolása

a fegyveres szervek hivatásos állományú tagjainak szolgálati viszonyáról

-----STARTING---POINT---ALTALANOS--- 

A rendszerváltozással az alkotmányos demokrácia intézményrendszerének kiépítése után halaszthatatlanul megoldandó kodifikációs feladatként jelentkezett a munka világának a megváltozott társadalmi viszonyokhoz illeszkedő megújítása. Ennek keretében megalkotásra került a versenyszektorba tartozó munkáltatók és munkavállalók jogviszonyát szabályozó Munka Törvénykönyve, majd a közszolgálati szférát szabályozó, a köztisztviselők jogállásáról szóló 1992. évi XXIII. törvény (a továbbiakban: Ktv.), a közalkalmazottak jogállásáról, valamint az ügyészségi szolgálati jogviszonyról szóló törvény. A fegyveres szervek hivatásos állományú tagjainak szolgálati viszonyáról szóló törvényjavaslat (a továbbiakban: Javaslat) része ennek a törvényalkotási folyamatnak. Ugyanakkor integráns eleme annak a jogterületnek is, amely a teljes átalakítás alatt álló honvédelem viszonyait szabályozza és a honvédelemről szóló 1993. évi CX. törvény (a továbbiakban: Hvt.) elfogadásával kezdődött meg. A Javaslat a szervezeti és személyi hatályára tekintettel e törvényhozási folyamatba is szervesen beilleszkedik.

a) Az országunk függetlenségének, belső rendjének, biztonságának védelme - amit a honvédség, a határőrség, a rendőrség, a polgári nemzetbiztonsági szolgálatok, a polgári védelem, a vám- és pénzügyőrség, a büntetés-végrehajtási szervezet, valamint az állami és önkormányzati tűzoltóság (a továbbiakban együtt: fegyveres szervek) látnak el - állami, közösségi tevékenység. E szervek személyi állománya ennek megfelelően - a szervi hovatartozástól függetlenül - közszolgálatot teljesít. A fegyveres szervek feladatrendszerében meghatározó szerep hárul a hivatásos állományra, amelynek a szolgálati jogviszonya (a továbbiakban: szolgálati viszony) - a vele szemben támasztott fokozott követelmények miatt - a más közszolgálatban állók szolgálati viszonyához képest olyan mértékben eltérő, sajátos, hogy önálló szabályozást igényel.

b) A szolgálati viszony törvényi szabályozásának módját tekintve más megoldásra is nyílt volna lehetőség. Külön törvényben lehetett volna szabályozni a honvédség vagy a fegyveres erők, egy másik törvényben pedig a többi fegyveres szerv hivatásos állományú tagjainak szolgálati viszonyát.

A Javaslat abból kiindulva, hogy a hivatásos szolgálat - bármely fegyveres szervnél teljesítik is - tartalmát, ismérveit tekintve lényegében azonos, a hagyományt is követő, a valamennyi fegyveres szervet érintő egységes szabályozást valósítja meg. Ennek előnyei emellett az azonos tartalmú rendelkezések több törvényben való párhuzamos megjelenésének elmaradása, a szabályok jobb áttekinthetősége, kezelhetősége, az egységes jogalkalmazási gyakorlat kialakításának jobb lehetősége, a fegyveres szervek közötti rivalizálás megakadályozása, közöttük az „átjárhatóság” feltételeinek megteremtése.

E szabályozási módra tekintettel a Javaslat Első Része tartalmazza a szolgálati viszony valamennyi jogalanyára egyaránt vonatkozó általános, a Második Része pedig az egyes fegyveres szervek sajátosságait tükröző, garanciális jellegű szabályokat. A párhuzamos alkalmazás mellett a két szabályrendszer viszonylatában érvényesül a „lex speciális derogat generáli” elve, ami eltérés esetén a különös szabálynak ad elsőbbséget. A vegyes, átmeneti és záró rendelkezéseket felölelő Harmadik Rész szabályai értelemszerűen alkalmazandók a címzettek teljes körére.

c) A kodifikáció során a törekvés arra irányult, hogy a Javaslat a szolgálati viszonnyal kapcsolatos valamennyi törvényi szintű szabályozást igénylő kérdést teljes körűen tartalmazza. Magában foglalja ennek megfelelően az eddig alacsonyabb szintű jogszabályokban és belső rendelkezésekben szabályozott tárgyköröket, miáltal eleget tesz az Alkotmányban és a jogalkotási törvényben meghatározott, a jogalkotásban érvényesítendő követelményeknek. Ugyanakkor a szolgálati viszonyt közvetlenül érintő más törvényekben szereplő normákat - egyidejű hatályon kívül helyezésük mellett - átveszi. Az említett szabályok átvétele mindkét esetben az időközben szükségessé vált korrekciókkal történt. Ez a szabályozási mód egyúttal nélkülözhetővé teszi, hogy valamely fegyveres szerv funkcionális feladatait meghatározó, utóbb kiadásra kerülő törvény a szorosan vett szolgálati viszony körébe tartozó kérdésről rendelkezzen.

Az előbbiek mellett a Javaslat a szolgálati viszonynak megfelelő tartalommal és terminológiával átvesz más törvényekből - elsősorban a Munka Törvénykönyvéből - olyan szabályokat, amelyeknek általánosságuk folytán a szolgálati jogban is érvényesülniük kell.

A lehető legteljesebb körű, kódexszerű szabályozásra való törekvés ellenére is szükséges azonban egyfelől végrehajtási jogszabályok kiadása a Javaslatban adott felhatalmazások alapján, másfelől - ha szűk körben is - háttér jogszabályok egyidejű alkalmazása. A Javaslat u.i. nyilvánvalóan nem foglalhatja magában - márcsak terjedelmi okok miatt sem - a személyi hatálya alá tartozó alanyokra is érvényesülő, tárgyuknál fogva ugyancsak kódexszerű törvényeket. Ezért a társadalombiztosítási ellátás tekintetében azt a megoldást alkalmazza, hogy az eltérő szabályokat megállapítja, és elrendeli a társadalombiztosítási jogszabályoknak az eltérő rendelkezésekkel történő alkalmazását.

d) A hivatásos szolgálati viszony újraszabályozásánál a Javaslat érvényesíti azt a törvényalkotói szándékot, hogy a hivatásos állomány tagjainak, mint - többségükben - egyenruhás állampolgároknak jogai és kötelességei között a harmóniát megteremtse. Abból indul ki, hogy a hivatásos állomány tagjai az általánoshoz képest szigorúbb függelmi rendben és fegyelmezettséggel, fokozott pszichikai és fizikai terheléssel, áldozatvállalással, veszélyes helyzetben az élet kockáztatásával végzik feladataikat. Emellett a szolgálati viszony létesítésének feltételeként önkéntesen lemondanak alkotmányos jogaik gyakorlásáról, vállalva egyúttal - törvényben meghatározott fegyveres szerveknél történő szolgálatteljesítés esetén - a hozzátartozókra is kiterjedő nemzetbiztonsági követelményeknek való megfelelést. Ezek jog- és életvitelbeli korlátozást jelentenek. Mindezek figyelembe vételével a Javaslat az ugyancsak közszolgálatban álló köztisztviselők járandóságai alapulvételével, a társadalmi megbecsülés kifejezéseként kedvezőbben állapítja meg a hivatásos állomány tagjait megillető jogokat, juttatásokat.

-----STARTING---POINT---RESZLETES---

ELSŐ RÉSZ

ÁLTALÁNOS SZABÁLYOK

I. fejezet

Alapvető rendelkezések

Az 1-4. §-hoz

A Javaslat hatálya a Magyar Köztársaság szuverenitása, alkotmányos rendje, a közrend és közbiztonság védelme, valamint a lakosság életét és anyagi javait fenyegető veszély elhárítása érdekében a fegyveres szervek különleges közszolgálatot teljesítő hivatásos, illetve szerződéses állományú tagjainak szolgálati viszonyára és társadalombiztosítási ellátására terjed ki. A szabályozás egységesítése és egyszerűsítése érdekében a Javaslat a fegyveres szervek közé sorolja az állami és hivatásos önkormányzati tűzoltóságot.

A közszolgálat különleges jellege (szigorú függelmi rend, veszélyes helyzetben az élet- és testi épség kockáztatása, egyes alapvető állampolgári jogok korlátozásának elfogadása stb.) kihatással bír a szolgálatot teljesítők közeli hozzátartozóira is. Ezért a törvényben meghatározott egyes jogosultságok és kedvezmények tekintetében a Javaslat hatálya rájuk is kiterjed. Ugyancsak a közszolgálat különleges jellegéből fakadóan a fegyveres szervhez való kötődés és egyes részjogosultságok vonatkozásában a törvény hatálya kiterjed az aktív állományból nyugállományba helyezettekre is.

A nyolc fegyveres szerv jelentősen eltérő szervezeti és vezetési struktúrája, ezen belül a parancsnoki, vezetői beosztások különböző megnevezése a jogalkotóval szemben azt az igényt támasztja, hogy a jogalkalmazás megkönnyítése érdekében az általános, a rész- és a kiemelt munkáltatói jogkör gyakorlóit a Javaslat egységesen meghatározza. Ennek megfelelően a munkáltatói jogkörök túlnyomó többségét a személyi állományról alapnyilvántartást vezető, önálló állománytáblával rendelkező szervezeti egység parancsnoka (vezetője) gyakorolja, akit a Javaslat állományilletékes parancsnoknak nevez. Bizonyos rész munkáltatói jogköröket az állományilletékes parancsnok alárendeltségébe tartozó, alacsonyabb beosztású parancsnok, a kiemelt munkáltatói jogköröket pedig az állományilletékes parancsnoknál magasabb beosztású parancsnok (vezető) és a miniszter gyakorol.

A Javaslat számos nem közismert fogalmat, kifejezést, elnevezést tartalmaz, amelyek még a fegyveres szerveken belül sem egységesek. Ezért indokolt az értelmezésre szoruló legfontosabb kifejezések, megnevezések fogalmát meghatározni (2. §).

A szolgálati viszonyra vonatkozó eltérő rendelkezéseket a szükségállapot és a rendkívüli állapot idejére a Hvt. 3. §-ának (3) bekezdése szerinti külön jogszabályok állapítják meg.

A hivatásos szolgálat velejárója - a kivételektől eltekintve - az egyenruha és a rendfokozat viselése. Tekintettel a különböző rendeltetésű fegyveres szervek sokszínűségére, a Javaslatban indokolt meghatározni, hogy azok hivatásos állományú tagjai a szervük jellegének megfelelően rendszeresített - egymástól eltérő - egyenruhát, ugyanakkor egységes megnevezésű és külső megjelenésében is általában hasonló formájú rendfokozati jelzést viselnek. Ugyancsak egységesen kell meghatározni az egyes rendfokozatok viselésében eltöltendő un. várakozási időket, valamint a különböző rendfokozatokba való kinevezés, illetve előléptetés eseteit. Az egyenruha és az azon viselhető rendfokozati jelzések, jelvények, kitüntetések és egyéb elismerési formák viselésének szabályait miniszteri rendeletekben indokolt megállapítani.

II. fejezet

A szolgálati viszonyra vonatkozó alapelvek

Az 5-13. §-hoz

A Javaslat II. fejezete olyan általános, lényegében a Munka Törvénykönyvéből átvett szabályokat fogalmaz meg - a fegyveres szerveknél alkalmazott terminológiának megfelelően -, amelyek elsősorban a szolgálati viszony alanyaira, de ezen túlmenően az érdekképviseleti szervekre is vonatkoznak. Az e szabályokban kifejeződő követelményeknek érvényesülniük kell nemcsak a munkaviszonyban, hanem a köz- és ezen belül a szolgálati viszonyban is.

Általános jogelv, hogy a jogokat gyakorolni és a kötelezettségeket teljesíteni rendeltetésszerűen kell. A fegyveres szerveknél fennálló függelmi viszonyokra tekintettel különös jelentőséggel bír e követelmény törvényi deklarálása.

A hátrányos megkülönböztetés tilalmának a nemzetközi gyakorlattal összhangban történő kimondása azt jelenti, hogy ezt az elvet érvényesíteni kell a szolgálati viszony létesítésénél, megszüntetésénél, a jogok és kötelezettségek meghatározásánál csak úgy, mint a felelősség megállapításánál.

A Javaslat pozitívan határozza meg azokat a tényeket - pl. a rendfokozatot -, amelyek figyelembe vételét nem tekinti hátrányos megkülönböztetésnek.

Alapelv, hogy a munkaviszonnyal kapcsolatos jognyilatkozatokat általában alaki kötöttség nélkül lehet megtenni. A Javaslat ezt az elvet a szolgálati viszonyra is kimondja. A 7. § (2) bekezdése azonban olyan nagyszámú eltérést sorol fel, amelynek alapján a jognyilatkozatok túlnyomó részét írásban kell megtenni.

A jognyilatkozat érvénytelenségének két változatáról, mégpedig a megtámadhatóságról és a semmisségről a Javaslat a Munka Törvénykönyve szerinti szabályozással azonosan rendelkezik.

A szolgálati viszonyból származó igény elévülésére, valamint a határidők számítására vonatkozó általános szabályok meghatározásának a jogérvényesítés időbeli lehetősége szempontjából van jelentősége. Az elévülésre vonatkozóan speciális szabályok eltérő időtartamokat is megállapíthatnak.

III. fejezet

Az alapvető jogok korlátozása

A 14-26. §-hoz

Az Alkotmány XII. fejezete tételesen felsorolja azokat az alapvető jogokat, amelyek a Magyar Köztársaságban mindenkit megilletnek. Az alapvető jogok azonban törvényben korlátozhatók. Az Alkotmány 40/B. §-ának (4) bekezdése pl. megtiltja, hogy a fegyveres erők, a rendőrség és a polgári nemzetbiztonsági szolgálatok hivatásos állományú tagjai pártnak tagjai legyenek, illetve politikai tevékenységet folytassanak. A sztrájkról szóló 1989. évi VII. törvény 3. §-ának (2) bekezdése pedig nem engedi meg a sztrájkot a Javaslat hatálya alá tartozó szerveknél.

A hivatásos szolgálatteljesítés nyomatékos feltétele a törvényben meghatározott jogi korlátok eltűrése. Nem közömbös azonban, hogy e korlátozás milyen mérvű. A Javaslat kizárólag a szolgálat érdekében, csak feltétlenül indokolt esetben és mértékben írja elő a jogkorlátozást. Általános jelleggel határozza meg azt a követelményt, hogy a jogkorlátozás nem okozhat az elérni kívánt érdekkel nyilvánvalóan aránytalan hátrányt. Ha pedig a korlátozások között választási lehetőség van, úgy azt kell választani, amely az eredmény biztosítása mellett a legkisebb sérelemmel jár.

A hivatásos szolgálat egyik sajátossága az azt teljesítő személynek előre nem tervezhető időben történő igénybe vétele, ami szinte állandó készenlétet tételez fel. A hivatásos állomány tagjának ezért a 16. § (1) bekezdése alapján a szervezeti egysége munkarendjében meghatározott eseteken és módon be kell jelentenie a szolgálati időn kívüli tartózkodási helyét, hogy váratlan és halaszthatatlan szolgálati feladat végrehajtására visszarendelhető legyen. Bejelentési kötelezettség alá esik a külföldre utazás is.

A fegyveres szervek politikamentes működésének követelményével összeegyeztethetetlen a szolgálati helyen vagy szolgálati feladat teljesítése közben végzett politikai tevékenység. Emellett a Javaslatnak figyelembe kellett venni a már említett, az Alkotmány 40/B. §-a (4) bekezdését is, amely a fegyveres erők, a rendőrség és a polgári nemzetbiztonsági szolgálatok hivatásos állományú tagjainak a párt és politikai tevékenységét megtiltja. Ez a tilalom azonban nem terjeszthető ki az említett körbe nem tartozó hivatásos állományúakra, mert a politikai jogaik gyakorlását indokolatlanul korlátozná. Ha azonban párttisztséget viselnének, vagy pártérdekű közszereplést vállalnának, ez a fegyveres szervek pártsemlegességét indokló elv külsőségekben is kifejeződő megsértésének lenne a megnyilvánulása, ami a fegyveres szervnél a politikamentesség érvényesülését tenné aggályossá. A Javaslat ezért e személyi körre vonatkozóan a Ktv. ide vonatkozó szabályának megfelelően csak a párttisztség viselését és a pártérdekű közszereplést tiltja. A politikai tevékenység viszont általánosan tiltott a szolgálati helyen és a szolgálati feladat végrehajtása során. E tilalmak - amelyeket a 18. § (1)-(3) bekezdései tartalmaznak - egy demokratikus társadalomban erős korlátozásokat jelentenek a véleménynyilvánítás terén. Elképzelhető, hogy a parancsnok úgy véli, hogy a hivatásos állomány tagja nyilatkozata, véleménye vagy cselekménye e tilalmakat sérti. A Javaslat azonban az esetleges ütköztetéseket a 196. §-ban biztosított bírósági út igénybevételének lehetőségével hidalja át, amelynek révén a parancsnoki döntést felülvizsgálhatóvá teszi. A bíróság pedig figyelembe tudja venni a strassbourgi bíróság e tekintetben folytatott gyakorlatát.

A szolgálati parancs bírálata - a jog- és érdekérvényesítés körén kívül - demoralizálna, sértené a fegyelmet. Nem megengedhető emellett, hogy a hivatásos állomány tagja a szolgálati rendet sértő nyilatkozatot tegyen, vagy a sajtónyilvánosság igénybevételével hivatalos eljárásban magánvéleményt nyilvánítson.E magatartások ezért nem engedhetők meg. Ennyiben korlátozódik a véleménynyilvánítás szabadsága.

A Javaslat szerint a gyülekezési jog alapján a szolgálati helyen rendezvény csak az állományilletékes parancsnok engedélyével tartható. Az engedély adására jogosult parancsnok a címzettje azoknak a tételes rendelkezéseknek, amelyek az engedély megadását tiltják.

A szolgálati helyen kívüli politikai rendezvényen a hivatásos állomány tagja - a kivételtől eltekintve - egyenruhában nem jelenhet meg. Ezzel még a látszata is elkerülhető annak, hogy a fegyveres szerv a rendezvény céljának, irányultságának megfelelő politikát preferálná.

A Polgári és Politikai Jogok Nemzetközi Egyezségokmányával összhangban álló egyesülési törvény szerint a fegyveres erők és a fegyveres testületek tagjaira vonatkozóan az egyesülési jog gyakorlásának feltételeit és módját a szolgálati szabályzat határozza meg. Nyilvánvaló, hogy az említett szerveknél az egyesülési jog feltételei az általánoshoz képest csak szigorúbbak lehetnek. A Javaslat e tekintetben két irányban rendelkezik. Egyfelől az általa meghatározott keretben lehetőséget ad érdekképviseleti szervek létrehozására és az azokhoz való csatlakozásra, másfelől tiltja az olyan szervezethez való csatlakozást, amelynek tevékenysége a fegyveres szerv feladataival ellentétes.

A Javaslat 21. §-ának (3) bekezdése előírja, hogy a hivatásos állomány tagjának a hivatásával össze nem függő társadalmi szervezettel fennálló vagy létesülő tagságát az állományilletékes parancsnoknak előzetesen be kell jelentenie. Vannak ui. olyan társadalmi szervezetek, amelyek tevékenysége ellentétes a fegyveres szerv feladataival. Ezért az ahhoz való tartozás nyilvánvalóan összeférhetetlen. Ez előzhető meg a csatlakozás szándékának bejelentésével. Ezáltal az állományilletékes parancsnok számára lehetővé válik az összeférhetetlenség kérdésében való döntés. Ha az állományilletékes parancsnok erre tekintettel a társadalmi szervezethez való csatlakozást megtiltja - amit írásban tehet meg - a hivatásos állomány tagja jogorvoslat céljából bírósághoz fordulhat.

E jogkorlátozás a szolgálati rend és a közszolgálat természetes velejárója. Rendkívül visszatetsző lenne, ha a hivatásos állomány tagja a fegyelmet sértően nyilatkozna, vagy a feladatkörébe tartozó ügyben vagy eljárásban a saját maga (vagy a szerve) által kialakított hivatalos állásponttal szemben a sajtónyilvánosság előtt eltérő magánvéleményt hangoztatna.

A fegyveres szervek nem magyar anyanyelvű tagja szabadon használhatja anyanyelvét azzal a megszorítással, hogy a szolgálati- és vezényleti nyelv a magyar.

A hivatásos állomány tagjának be kell jelentenie az országgyűlési és helyi önkormányzati, valamint a polgármesteri választáson a passzív választójog gyakorlásával kapcsolatos lényeges tényeket: a jelöltként történt nyilvántartásba vételét, a jelöléstől való visszalépését, megválasztását, illetőleg annak elmaradását. E tényekhez ui. jelentős joghatások fűződhetnek, mint a szolgálati viszony szünetelése vagy a szünetelés megszűnése, amelyekről a Javaslat a szünetelésről szóló 51. §-ban rendelkezik. A hivatásos állomány tagjának az említett választásokon a szavazáson való részvételét - szükség esetén a szolgálati helyen - lehetővé kell tenni.

A munka és foglalkozás szabad megválasztására csak a szolgálati érdek sérelme nélkül, az ebből eredő korlátok között van lehetőség. Ugyanez vonatkozik a művelődéshez való jog, a tudományos és művészeti élet, a tanulás és tanítás szabadságához való jog gyakorlására is. Más kereső foglalkozás is csak az összeférhetetlenség szempontjait érvényesítő, a Javaslat által meghatározott keretben folytatható.

IV. fejezet

Érdek-képviseleti szervek és érdekvédelem

A 27-28. §-hoz

A fegyveres szerveknél speciális törvényi rendelkezés nélkül egyrészt az egyesülési jogról szóló törvény, másrészt belső rendelkezések alapján már eddig is létrehoztak a hivatásos állomány érdekeinek védelmére érdek-képviseleti szerveket. A Javaslat a sajátosságok miatt indokolt eltérésekkel a Munka Törvénykönyve ide vonatkozó szabályait „beemeli” a szolgálati jogba.

Minthogy a fegyveres szerveknél üzemi tanácsok, megbízottak nincsenek, az érdekképviseleti szervek részére, amelyek - ha az ehhez szükséges feltételekkel rendelkeznek - az Érdekegyeztető Fórum résztvevői is, szükséges biztosítani a megfelelő participációs jogokat.

A Javaslat - összhangban az Emberi Jogok Egyetemes Nyilatkozatának a szakszervezetekre vonatkozó előírásaival - korlátozza a fegyveres szerveknél működő szakszervezetek jogosítványait. Megtiltja, hogy sztrájkot szervezzenek - amiről a sztrájktörvény is rendelkezik -, valamint az olyan tevékenységet, amely a fegyveres szerv rendeltetésszerű működését, a parancsok és intézkedések végrehajtását akadályozná. A fegyveres szervek ui. olyan közérdekű feladatokat teljesítenek, amelyeknek az említett tevékenységekkel való megzavarása beláthatatlan helyi, vagy azon is túlmutató következményekkel járhat.

Az érdek-képviseleti szervek csak akkor képesek az állomány érdekében az érdekvédelmi és érdekérvényesítő tevékenység folytatására, ha részükre az ehhez szükséges infrastrukturális és információs feltételeket biztosítják. A Javaslat ezért e tekintetben együttműködési kötelezettségeket állapít meg a fegyveres szervek számára.

A Javaslat a teljes jogegyenlőség biztosítására törekedve leszögezi, hogy érdekképviseleti szervezethez való tartozás, vagy az attól való tartózkodás diszkriminációt nem vonhat maga után.

A 29-31. §-hoz

A szakszervezet érdek-képviseleti szerv, de nem minden érdekképviseleti szerv rendelkezik a szakszervezeteket megillető jogosultságokkal. A Javaslat ezért külön, nevesítetten is rendelkezik a szakszervezetekről, amelyeknek érdekképviseleti és érdekvédelmi jogosultságát tételesen is meghatározza. E körben mind a szervezeti egységnél működő, mind a felettes szakszervezeti szerv - az illetékessége határain belül - a fegyveres szervtől tájékoztatást kérhet a hivatásos állomány tagjai szociális, jóléti és kulturális viszonyait érintő kérdésekben, a vezetői intézkedéssel kapcsolatban véleményt nyilváníthat, a szolgálati és munkakörülményekre vonatkozó szabályok megtartását ellenőrizheti, a hivatásos állomány tagját a szolgálati viszonyt érintő körben képviselheti, a jogellenes intézkedés ellen halasztó hatályú kifogást nyújthat be.

A 32-35. §-hoz

A fegyveres szervek demokratizmusának egyik meghatározó belső eleme a szakszervezetek törvényes működése, amelyhez fontos érdek fűződik. Ezért a szakszervezetek tisztségviselői számára a közösségi munka végzéséhez, illetve - tagjaik részére is - a szakszervezeti képzésen való részvételhez a megfelelő szabadidőt biztosítani kell. Az e címen nyújtható szabadidőkedvezmény, illetőleg a helyette fizetendő megváltás mértéke nem térhet el a szervezeti egységnél szolgálatot teljesítők ilyen kedvezményétől.

A szakszervezeti tisztségviselőket megillető munkajogi védelem garantálása érdekében az adott szervezeten belüli reprezentatív szakszervezeti szerv előzetes egyetértése szükséges a választott szakszervezeti tisztségviselő szolgálati viszonyának felmentéssel történő megszüntetéséhez vagy a fegyveres szerv által kezdeményezett más beosztásba helyezéséhez. A tisztségviselő munkajogi védelme, a kifogás benyújtásának joga azonban csak akkor érvényesülhet, ha a szervezeti egységnél a szakszervezet reprezentatívnak minősül, azaz taglétszáma eléri a hivatásos állomány 10%-át, illetőleg enélkül is, ha az egyébként országosan reprezentatív szakszervezetnek a szervezeti egységnél legalább egy tagja van. A kifogás joga megilleti a nem reprezentatívnak minősülő szakszervezetet is a munkáltatói jogkört gyakorló elöljáró jogsértő intézkedésével szemben.

Hasonlóan alakul a reprezentativitás az Érdekegyeztető Fórumon való részvételi lehetőség tekintetében. Az ágazati érdekegyeztetésnél csak olyan szakszervezet részvétele indokolt, amely megfelelő szervezettséggel, létszám bázissal rendelkezik. E feltételnek az a szakszervezet felel meg, amelynek taglétszáma országosan eléri a fegyveres szerv hivatásos állományának 10%-át.

A Javaslat lehetőséget teremt Tárcaközi Érdekegyeztető Fórum működésére is.

V. fejezet

A szolgálati viszony létesítése

A 36-45. §-hoz

A Javaslat 36. §-a a hatályos rendelkezésekkel szemben meghatározza a szolgálati viszony alanyait. A szolgálati viszony egyik pólusán az államot megtestesítő fegyveres szerv, míg a másik pólusán a fegyveres szerveknél hivatásos szolgálatot vállaló és teljesítő természetes személy helyezkedik el. A fegyveres szervre ruházott jogalanyiság az állam jogalanyisága helyett jobban érzékelteti a jogalanyok közvetlen kapcsolatát.

A jogalanyisággal szoros összhangban határozza meg a Javaslat általánosan és vagylagosan a munkáltatói jogkört gyakorló kilétét. A különböző rendeltetésű fegyveres szervek eltérő hierarchikus és térségi tagozódása nem teszi lehetővé, hogy a munkáltatói jogkört gyakorló személyt minden igényt kielégítően a törvény határozza meg. Ezért a Javaslat a munkajog világában érvényesülő abból az általános gyakorlatból indul ki, hogy a szervezeti és vezetési rendszerben megjelölje azt a parancsnokot (vezetőt) aki beosztásánál fogva túlnyomó többségében gyakorolja a munkáltatói jogokat. Ez a személy az önálló állománytáblával rendelkező szervezeti egység parancsnoka (ezred-, dandárparancsnok, megyei rendőr-főkapitány stb.), gyűjtő elnevezéssel: állományilletékes parancsnok.

Bizonyos rész munkáltatói jogokat indokolt az előzőekben említett parancsnokok alárendeltségébe tartozó alacsonyabb vezetői szintre is meghatározni, mivel a hivatásos állomány tagjainak többsége ezeken a szinteken végzi szolgálati tevékenységét. Ennek alapján rész munkáltatói jogokat gyakorolhat a század-, zászlóalj-parancsnok, stb. A Javaslatban meghatározott kiemelt jelentőségű munkáltatói jogokat pedig - a vezetési hierarchiának megfelelően - az állományilletékes parancsnok szolgálati elöljárói és az irányító (felügyeletet ellátó) miniszter gyakorolják. Az Alkotmány és a Hvt. a köztársasági elnököt és a Kormányt is felruházza az e körbe tartozó kinevezési jogosultsággal.

A szolgálati viszony létesítésének feltételei (37. §) lényegében azonosak a hatályos szabályokban előírtakkal. Az alkalmazási feltételek közül - fegyveres szervekről lévén szó - kiemelt jelentősége van a büntetlen előéletnek és a nemzetbiztonsági követelményeknek való megfelelésnek.

A nemzetbiztonsági követelményeknek való megfelelés - a külön törvény előírásai szerint - a hivatásos állomány tagjával szemben fontos feltétel. E feltételnek való megfelelésről és az annak ellenőrzéséhez való hozzájárulásról a hivatásos állományba felvételre jelentkezőnek írásban nyilatkoznia kell. Az ellenőrzéshez való hozzájárulásról a jelentkezőnek csatolnia kell a hozzátartozója nyilatkozatát is.

A fegyveres erők és a rendőrség hivatásos állományának utánpótlása alapvetően a katonai és a rendvédelmi oktatási intézményekben végzett hallgatók hivatásos állományba vételével történik. Részben a rendvédelmi oktatási intézményben végzettek hivatásos állományba vételével történik a polgári nemzetbiztonsági szolgálatok, a büntetés-végrehajtási testület és a vám- és pénzügyőrség hivatásos állományának utánpótlása is. Ez azonban az említett szerveknél sem biztosítja a polgári felsőfokú iskolai végzettséghez (szakképesítéshez) kötött beosztásokba való utánpótlást. Ezért a 38. § a hatályos rendelkezések megszorításai nélkül lehetővé teszi - a feltételeknek való megfelelés esetén 45. életévük betöltéséig - polgári iskolai végzettségük (szakképesítésük) alapján a nem katonai vagy rendvédelmi oktatási intézményekben végzett jelentkezők hivatásos állományba vételét (orvos, mérnök, tanár stb.). így szintén lehetővé teszi a szerződéses állomány tagjának hivatásos állományba vételét is.

A szolgálati viszony határozatlan időre állományba vétellel és kinevezéssel létesül. A hivatásos állományba kinevezett személy esküt, akinek hite, vallási elve tiltja az eskütételt, az fogadalmat tesz. Ezek letétele hiányában a szolgálati viszony érvényesen nem jön létre (39. §).

A pályakezdőket a hivatásos állományba való felvétellel egyidejűleg ki kell nevezni a kezdő tiszti, illetve tiszthelyettesi rendfokozatba. Az oktatási intézményekben kiválóan végzettek eggyel magasabb rendfokozatba való előléptetésre jogosultak. A nem katonai vagy rendvédelmi oktatási intézmények elvégzése után hivatásos állományba vetteket a beosztásuk, iskolai végzettségük (szakképesítésük) és életkoruk figyelembe vételével kell az első rendfokozatba kinevezni, illetve besorolni. Igazságtalan lenne, ha e tekintetben indokolatlanul előnyösebb helyzetbe kerülnének, mint az említett oktatási intézmény befejezését követően folyamatos szolgálatot teljesítők.

A Javaslat (41. §) új intézményként lehetővé teszi a nem katonai vagy rendvédelmi oktatási intézmény elvégzése után hivatásos állományba felvettek esetében a próbaidő kikötését, amelynek tartama 12 hónapig terjedhet. A próbaidő kikötése kötelező, ha a felvett személy nem rendelkezik a fegyveres szervnek megfelelő szakirányú iskolai végzettséggel. A próbaidő egyfelől a szükséges szakirányú képzés megszerzését, másfelől a jogalanyok egymás kölcsönös megismerését és ennek alapján a szolgálati viszony fenntartása vagy megszüntetése ügyében való álláspont kialakítását szolgálja. A próbaidő tartama alatti szolgálati viszony tartalma megegyezik a próbaidő nélkül létrejött hivatásos szolgálati viszonnyal, azonban az előző a próbaidő alatt bármelyik fél részéről azonnali hatállyal indokolás nélkül megszüntethető.

A Javaslat teljes körűen meghatározza az állományba tartozás és a szolgálatteljesítés helyét, valamint ez utóbbi rendjét. Ennek megfelelően a hivatásos állomány tagja annak a fegyveres szervnek az (állandó) állományába tartozik, amelybe a kinevezési okmányba felvették (Magyar Honvédség, Határőrség stb.) és főszabályként annak szervezeti egységeinél teljesíti szolgálatát. E szerveken kívül azonban beleegyezésével az érintett miniszterek (hasonló jogállású vezetők) megállapodása alapján történt vezényléssel határozott vagy határozatlan időtartamban más (államigazgatási, bírósági, oktatási, gazdálkodó, érdekképviseleti, fegyveres) szervnél is teljesíthet hivatásos szolgálatot. Ez esetben rá a más szerv munkavállalóira vonatkozó szabályokat együtt kell alkalmazni a Javaslat rendelkezéseivel.

Mivel a Ktv. a minisztériumokban csak köztisztviselői státusokat ismer, a fegyveres szervek szervezeti egységeinél pedig csak közalkalmazotti munkakörök és hivatásos beosztások vannak - a hivatásos beosztások, a köztisztviselőkkel és a közalkalmazottakkal betölthető beosztások helyes arányának kialakítása érdekében -, indokolt felhatalmazni a Javaslatban az illetékes minisztert, hogy a köztisztviselői és közalkalmazotti munkaköröket hivatásos beosztássá, illetve hivatásos beosztásokat köztisztviselői vagy közalkalmazotti munkakörré minősítsen át, továbbá, hogy az állománytáblában megjelölt egyes beosztásokat, munkaköröket ideiglenesen a hivatásos állomány tagjával, köztisztviselővel vagy közalkalmazottal betölthessen.

A Ktv.-vel való harmonizációra tekintettel a 42. § (4) bekezdésében indokolt külön rendelkezni a hivatásos állomány állami vezetői tisztséget betöltő és az állami vezetői besorolású tagjainak a köztisztviselőktől és a hivatásos állomány tagjaitól eltérő jogállásáról. Az eltérés abban jut kifejezésre, hogy illetményüket a köztisztviselői illetményrendszer szerint kapják, kiegészítve azt a rendfokozati illetménnyel, amit a munkáltató folyósít. Ezen kívül, ha a szolgálati nyugállományba helyezésükre e tisztségből kerül sor, úgy a felmentési időt a hivatásos szolgálat felső korhatárának betöltése előtt kell részükre biztosítani.

Különböző okok (létszámcsökkentés, átszervezés, tanulmányok folytatása, egészségi állapot alakulása, stb.) óhatatlanul előidézik, hogy egy-egy fegyveres szerv hivatásos állományába tartozók közül egyeseket átmenetileg nem lehet beosztásba helyezni vagy beosztásában meghagyni. Az e körbe tartozók részére törvény létrehozza az ún. rendelkezési állományt. A rendelkezési állományba tartozás tartama a beosztás nélküliek esetében legfeljebb egy évig, a tanulmányokat folytatók esetében azok befejezéséig, az egyéb okból idetartozók esetében az ok megszűnéséig (pl. más szervhez vezényeltek, illetmény nélküli szabadságon lévők) tart. A rendelkezési állományba tartozók szolgálati viszonyból eredő jogai és kötelességei az odatartozás jogcímei szerint eltérő [44. § (1) bekezdés]. A rendelkezési állományba tartozók közül kiemelést érdemel a szakszervezeti tisztségbe megválasztottak esete, akik jogállása az illetmény nélküli szabadságon lévőkéhez hasonló, ami azt jelenti, hogy mint független tisztségviselők illetményét nem a fegyveres szerv, hanem a szakszervezet folyósítja saját költségvetéséből, a hivatásos állomány tagjait megillető jogokat és kedvezményeket pedig azokhoz hasonlóan élvezik.

A rendelkezési állományba tartozás biztosítja a hivatásos állomány tagja számára, hogy az időleges beosztás-nélküliség miatt ne kelljen megszüntetni a szolgálati viszonyát. A beosztás hiánya miatt rendelkezési állományba helyezett foglalkoztatásáról beosztásba helyezéséig a munkáltatói jogkört gyakorló elöljáró köteles gondoskodni. Az e körbe tartozókat tulajdonképpen átmenetileg létszámfelettieknek kell tekinteni.

A Javaslat új intézményként és a fegyveres szervekre általánosan bevezeti a pályázati rendszert. Ez lényegében a hivatásos állomány tagja előmeneteli pályaívébe beékelődő lehetőség. A rendszer kétféle pályázati lehetőséget kínál a karrier pályán előrehaladni kívánó hivatásos állomány tagja részére. Egyfelől a magasabb beosztáshoz szükséges iskolai végzettség (szakképesítés) megszerzéséhez, másfelől annak birtokában magasabb vagy más szakterületen lévő beosztás betöltéséhez.

Fontos garanciális szabály, hogy a pályázatra kiírt beosztások csakis a pályázaton résztvettekkel tölthetők be.

A fegyveres szervek felsőoktatási intézményeinek oktatói és kutatói beosztásai a meghatározott feltételek megléte esetén korlátozás nélkül megpályázhatók és a pályázatot elnyerőt a szolgálat érdekében oda kötelező kinevezni.

A fegyveres szervek egészségügyi intézményeiben - eltérő jogszabályi rendelkezés hiányában - a vezető beosztások kizárólag pályázat útján tölthetők be.

VI. fejezet

A szolgálati viszony módosítása

A 46-52. §-hoz

A Javaslat előírja, hogy a szolgálati viszony - a más közszolgálatban állókéval hasonlóan - csak a hivatásos állomány tagja beleegyezésével módosítható. A közös megegyezést szándékosan mellőzi a Javaslat, mert a 46. § (2) bekezdésében felsorolt módosítási esetek kezdeményezése többnyire a fegyveres szerv szolgálat érdekében történhet. Ez nem zárja ki természetesen, hogy pl. a szolgálati viszony szüneteltetését vagy a más szervhez történő vezénylést a hivatásos állomány tagja kezdeményezze.

A hivatásos állomány tagjának eredeti beosztásából való elmozdítása az esetek többségében a szolgálat érdekében szükséges. Ennek ellenére a Javaslat megköveteli, hogy magasabb beosztásba a hivatásos állomány tagját csak beleegyezésével lehet kinevezni. Az azonos vagy hasonló beosztásba történő kinevezés esetében beleegyezésre nincs szükség, ilyenre viszont kérelemre is van lehetőség. Az indokolatlan gyakori mozgatások elkerülése indokolja a 47. § (2) bekezdésének a rendelkezését, miszerint beleegyezés nélkül - a létszámcsökkentés és az átszervezés esetét kivéve - a betöltött beosztásból 5 éven belül nem kerülhet sor más beosztásba helyezésre.

A Javaslat - a kialakult gyakorlatot követve - egyértelművé teszi a felmentés, kinevezés és áthelyezés fogalmait. A fegyveres szerven belül más szervezeti egységhez történő kinevezés egyúttal áthelyezést is jelent akár magasabb, akár azonos beosztásba történő kinevezésről legyen szó. Az új helyre történő kinevezés ugyanis a korábbi beosztásból való felmentés következménye. Az áthelyezés pedig a más szervezeti egységhez történő beosztást jelenti, akár azonos, akár más helységbe.

Az áthelyezés tehát ebben az értelemben a fegyveres szerven belüli mozgatás egyik esete. A Javaslat azonban magáévá tette a Ktv. szerinti áthelyezés lehetőségét is, amely szerint a hivatásos állomány tagja - a 60. § szerint - egyik fegyveres szervtől a másik fegyveres szervhez véglegesen áthelyezhető.

Az alacsonyabb beosztásba helyezés esetei és okai megegyeznek a hatályos rendelkezésekkel.

A hivatásos állomány tagjának vezénylése (49. §) az eredeti szolgálati beosztása betöltésének ideiglenes szünetelésével meghatározott szolgálati feladat teljesítése érdekében a fegyveres szerv más szervezeti egységéhez történő átirányítása. A rendelkezési állományba (44. §) nem tartozók iskolarendszerű oktatása/képzése is annak időtartamára vezényléssel történik. A Javaslat garanciális okokból korlátok közé helyezi a vezénylés időtartamát és gyakoriságát. Külföldre történő vezényléssel kapcsolatban még szigorúbb korlátokat határoz meg (pl. miniszteri hatáskör). A nem fegyveres szerven belüli (más szervhez történő) vezénylésről lásd a 43. §-hoz fűzött indokolást.

Minden szervezet életében, de különösen a fegyveres szervek működésében gyakori eset, hogy szolgálati beosztások ideiglenesen megüresednek, vagy a beosztás betöltése tartós akadályba ütközik, illetve számos olyan rész feladatkör létezik, amelyek ellátására nincs beosztás rendszeresítve.

Az ilyen beosztások ideiglenes betöltésére, illetve a beosztáshoz nem kötött feladatkörök ellátására bevezeti a Javaslat a megbízás intézményét. Ennek célja, hogy az üres beosztást legfeljebb egy évig a munkáltatói jogkörrel rendelkező elöljáró ideiglenesen betöltse, illetve hogy a beosztáshoz nem kötődő feladatkör ellátását arra alkalmas személyre rábízza. Mindkétféle megbízás történhet az eredeti beosztás változatlan betöltése mellett. A megbízásért a Javaslatban meghatározott illetmény, illetve díjazás jár. Ez nem illeti meg a parancsnok szervezetszerű helyettesét, illetve a parancsnokot, ha beosztottját helyettesíti.

Ugyancsak új jogintézményként vezeti be a Javaslat a szolgálati viszony szünetelését (51. §). Ennek munkajogelméleti indokoltsága nem egyértelmű, a gyakorlati élet azonban - összefüggésben az idevágó alkotmányos szabályokkal - szükségessé tette szabályozását. Az Alkotmányban meghatározott fegyveres szervek hivatásos állományú tagjai pártnak tagjai nem lehetnek, politikai tevékenységet nem folytathatnak. Ezért, ha az e körbe tartozó személy indulni kíván a képviselői vagy a polgármesteri választáson, ezt hivatásos állományúként nem teheti meg. A választási kampány kimenetelének bizonytalansága miatt viszont az induláskor indokolatlan és méltánytalan lenne a szolgálati viszonyának megszüntetése. Ezért az látszik célszerű megoldásnak, hogy a választási kampány időszakában szüneteljen a hivatásos állomány indult tagjának szolgálati viszonya. Megválasztása esetén megszűnik a szolgálati viszonya a törvény erejénél fogva, sikertelen indulása esetén pedig folytatódik a hivatásos szolgálata.

A hivatásos szolgálat felső korhatára a férfiak öregségi nyugdíjjogosultsága korhatárát 5 évvel megelőző életév betöltése (52. §). Ezt követően a törvény erejénél fogva megszűnik a szolgálati viszony (lásd 53. § h) pont).

VII. fejezet

A szolgálati viszony megszűnése

Az 53-66. §-hoz

A szolgálati viszony megszűnésének szabályait a Javaslat lényegében a Ktv.-ből veszi át, a megszűnési okokat bővíti ki csupán a hivatásos szolgálat sajátosságaira tekintettel. A hatályos szabályozáshoz képest ez lényeges változást jelent a hivatásos állomány tagja korábbi kiszolgáltatott helyzetének megváltoztatása és a kétoldalú jogviszonyból fakadó félegyenlőség kifejeződése tekintetében. A változás lényege elsősorban nem a megszűnési okok elnevezésében, hanem az azokhoz fűződő következményekben fejeződik ki. Alapvető felfogásbeli különbség az eddigi szabályozáshoz képest, hogy amennyiben a hivatásos állomány tagja - bármely oknál fogva - saját elhatározása alapján kívánja megszüntetni a szolgálati viszonyát, azt megteheti és a fegyveres szerv ezt köteles tudomásul venni. A Javaslat pontosan meghatározza a megszűnési jogcímek feltételeit és következményeit, ezáltal kizárja azt a jelenleg jogszabályban biztosított lehetőséget, hogy a munkáltatói jogkört gyakorló elöljáró ugyanazt a rendelkezést egyesekkel szemben előnyösebb, másokkal szemben hátrányosabb jogkövetkezményekkel alkalmazza.

A megszüntetési okok közül újszerűségénél fogva és jelentőségében kiemelkedik a közös megegyezés (54. §). Erre bármikor, határidő kitűzése, illetve indokolás nélkül lehetőség van bármelyik fél kezdeményezésére. A megegyezésnek fontos feltétele az írásbeliség, amelyben rögzíteni kell minden olyan pozitív vagy negatív jogkövetkezményt, amely a szolgálati viszony megszűnése kapcsán jogosultságként megilleti vagy kötelezettségként terheli a feleket.

A szolgálati viszony egyoldalú megszüntetésének módja a hivatásos állomány tagja részéről a lemondás (55. §). A korábbi szabályokkal szemben az új szabályozás teljes szabadságot, kötetlenséget biztosít a lemondani szándékozó számára akarata megvalósításához. Ezen túlmenően arra is lehetőséget biztosít, hogy a hivatásos állomány tagja a szolgálati viszonyáról való lemondásával együtt a rendfokozatáról is lemondhasson. Ez azt jelenti, hogy nemcsak a hivatásos állományból kerül ki, hanem a tartalékos tiszti, zászlósi, tiszthelyettesi állományból is és a hadkötelezettsége fennállásáig a rendfokozat nélküliek állománycsoportjába kerül. A Javaslat a lemondást nem teszi lehetővé rendkívüli vagy szükségállapot idején és ezekhez hasonló veszélyeztetettségi helyzetben.

A lemondásnak két komolyabb hátrányos jogkövetkezménye lehet. Egyfelől a hivatásos állomány lemondott tagja - a dolog természeténél fogva - elveszíti azokat a jogosultságait, amelyek a szolgálati viszony alapján, mint hivatásost megillették (pl. a minisztérium, illetve a fegyveres szerv kezelése vagy rendelkezése alatt álló lakás bérleti jogát is), másfelől a feltételek fennállása esetén meg kell térítenie a tanulmányai támogatásához nyújtott pénzben kifejezhető és arányos ráfordítás összegét.

A szolgálati viszonynak a munkáltatói jogkört gyakorló elöljáró részéről történő egyoldalú megszüntetési módja a felmentés (56. §). A Javaslat két csoportba osztja a felmentési okokat és az azokhoz fűződő jogkövetkezményeket. Az egyik csoportba a felmentési lehetőségek, míg a másik csoportba a felmentés kötelező esetei tartoznak.

A Javaslat számos garanciális korlátot szab a létszámcsökkentés, az átszervezés és az egészségi, pszichikai és fizikai alkalmatlanság miatti felmentéshez annak érdekében, hogy ilyenre csak a legvégső esetben kerülhessen sor. A felmentés kötelező esetei azonban szorosan kapcsolódnak a hivatásos állomány tagjának kötöttebb és szigorúbb alkalmazási feltételeihez, ezért e feltételek utólag bekövetkezett hiánya (egészségi, pszichikai, fizikai, erkölcsi, fegyelmi, stb.) esetén a szolgálati viszonyt meg kell szüntetni (56. § (2) bekezdés). E körben a legnyomósabb felmentési ok a hivatásos szolgálatra való méltatlanság, amelynek megállapíthatóságát a Javaslat a hivatásos pályát érintő egyes bírósági büntetések kiszabásában, illetve a fegyveres szerv tekintélyét, a működésébe vetett közbizalom veszélyeztetését maga után vonó magatartásban jelöli meg. A Javaslat a Munka Törvénykönyve szabályainak alapulvételével meghatározza a felmentési tilalom eseteit is, amelyeket a hatályos szabályok csak részben tartalmaznak (58. §).

A Javaslat több olyan esetet állapít meg, amikor a szolgálati viszony a törvény erejénél fogva, automatikusan megszűnik (59. §). Ez esetekben a megszűnés határidejének azt az időpontot kell számítani, amikor a munkáltatói jogkört gyakorló elöljáró megállapította a törvényi feltétel beálltát (pl. a hivatásos állomány tagja határidőre nem tett eleget a képzési kötelezettségének).

A szolgálati viszony megszűnésének okai után tartalmazza a Javaslat azt az esetet, amikor a hivatásos állomány tagja egyik fegyveres szervtől véglegesen áthelyezhető valamely más fegyveres szervhez. Ennek külön megszüntetési okként való kezelése nem indokolt, bár ilyen igény felmerülése esetén a végleges áthelyezés a korábbi fegyveres szervnél fennállt szolgálati viszony megszűnésének jogkövetkezményeit vonja maga után.

A hatályos szabály korszerűsítésével és kötöttségének oldásával a Javaslat továbbra is fenntartja a tanulmányi támogatás megtérítésének kötelezettségét (62. §). Ez a kötelezettség akkor terheli a hivatásos állomány volt tagját, ha méltatlanság miatti felmentés, fegyelmi vagy bírósági eljárásban alkalmazott fenyítés, illetve büntetés folytán, a tanulmányi időnél rövidebb idő alatt szűnt meg a szolgálati viszonya. A megtérítési kötelezettség elsősorban azokat terheli, akik a fegyveres szervek oktatási intézményeiben végeztek és már felavatásuk előtt nem vállalják, illetve a képzési időt el nem érő hivatásos szolgálatuk alatt szüntetik meg a szolgálati viszonyt. Természetesen e kötelezettség alól azok sem mentesülnek, akik a hivatásos szolgálatuk alatt tanulmányi szerződés alapján folytatott tanulmányaikat nem fejezték be vagy a szerződésben meghatározott szolgálati időt nem töltötték le.

A megtérítési kötelezettség a letöltött szolgálati idővel arányosan alakul.

A szolgálati viszonynak felmentéssel történt megszüntetése esetén a felmentett részére végkielégítést kell fizetni (63. §). A végkielégítés szabályai - lényegüket tekintve - megegyeznek a köztisztviselőkre vonatkozó hasonló szabályokkal.

Az évek során kialakult gyakorlatnak megfelelően a 64. § lehetővé teszi, hogy a hivatásos állományba visszavehetők legyenek azok a személyek, akiknek létszámcsökkentés, átszervezés vagy rokkantsági nyugdíjba helyezés miatt szűnt meg a szolgálati viszonya. A visszavétel felső korhatára a betöltött 45. életév.

A Javaslat az összeférhetetlenségi szabályokat lényegileg a Ktv.-ből veszi át. Azokhoz képest megszorítást vagy kiterjesztést csak a szolgálat érdekével összefüggésben tartalmaz. Lehetővé teszi pl. a miniszter által meghatározott esetekben, hogy a hivatásos állomány tagja közvetlen hozzátartozójával alá- fölérendeltségi viszonyban álljon. Főleg a fegyveres erők távoli helyőrségeiben indokolt, hogy a családtagok is munkaviszonyban állhassanak azzal a katonai szervezettel, amelynél a családfő a hivatásos állomány tagjaként vezetői beosztást tölt be. Ezzel szemben pl. engedélyhez köti az olyan szolgálati beosztás betöltését, amely révén olyan gazdálkodó szervvel kerül elszámolási viszonyba, amelyben közeli hozzátartozójának meghatározó tulajdoni hányada van.

Az előzőekhez hasonlóan bejelentési kötelezettséghez köt meghatározott munkavégzésre irányuló egyéb jogviszony létesítését, illetve gazdasági társaságban ilyen jogviszonynak nem minősülő, de személyes közreműködést igénylő tagsági, felügyelő bizottsági tagsági vagy vezetői tisztségviselői feladat vállalását.

Megtiltja a hivatásos állomány tagjának olyan szervezethez való csatlakozását és az abban való tevékenység folytatását, amelynek szerveződési céljai és tevékenysége ellentétes a fegyveres szerv tevékenységével.

Ha a hivatásos állomány tagja az összeférhetetlenséget a felszólítástól számított 30 napon belül nem szünteti meg, szolgálati viszonya a törvény erejénél fogva megszűnik. Természetesen előfordulhat, hogy e határidő nem elegendő pl. egy gazdasági társulással kapcsolatos jogviszony megszüntetésére, ez esetben elegendőnek kell elfogadni az összeférhetetlenség megszüntetésének megkezdésére tett nyilatkozatot vagy cselekményt.

VIII. fejezet

A szolgálati viszony tartalma

A 67-98. §-hoz

A Javaslat a szolgálati viszony létesítéséről, megszüntetéséről és módosításáról rendelkező fejezetei mellett külön fejezetbe foglalja a szolgálati viszony tartalmára vonatkozó szabályokat. Ezek között a 67-69. §-ban foglaltak összefoglalóan és általánosan előírják egyfelől azokat a munkáltatói kötelezettségeket, amelyek teljesítése feltételét képezi a szolgálati feladatok rendeltetésszerű ellátásának, másfelől meghatározzák a hivatásos állomány tagjának a szolgálati viszonyból fakadó alapvető kötelességeit. A munkajogi szabályok adaptálásával meghatározzák azokat az eseteket is, amelyek bekövetkezésekor mentesül a hivatásos állomány tagja a szolgálati kötelezettség teljesítése alól.

Indokolt régi igényt elégít ki a törvény a hivatásos pályán való előmeneteli rendszer szabályozásával. Ezt a korábbi szabályok nem tartalmazták. A 71. § (1) bekezdése a fegyveres szerv részére egyértelműen meghatározza, hogy a hivatásos állomány tagjának a hivatásos pályán belátható, tervszerű előmeneteli lehetőséget kell biztosítani a magasabb beosztás, a magasabb rendfokozat és az ezekkel együttjáró magasabb anyagi juttatások (magasabb besorolás) eléréséhez, illetve az azokhoz szükséges feltételek megszerzéséhez. Az előmenetelhez és a feltételek megszerzéséhez esélyegyenlőséget kell biztosítani, amelyben kiemelt szerepet kell adni a pályázati rendszernek.

A szolgálati beosztásban való előmenetel feltételeként kétirányú követelményt támaszt a Javaslat. Egyfelől meghatározza differenciáltan a tiszti, a zászlósi és a tiszthelyettesi rendfokozathoz kötött beosztások betöltéséhez szükséges (tiszti rendfokozathoz kötött beosztáshoz főiskolai vagy egyetemi, zászlósihoz középiskolai, tiszthelyettesihez közép- vagy szakiskolai) végzettségi (szakképesítési), másfelől meghatározza a fizikai alkalmassági követelményeket és e követelményeknek való megfelelés ellenőrzését. A miniszter határozza meg azokat a további feltételeket, amelyek egyes magasabb beosztások betöltéséhez szükségesek.

A rendfokozatban való előmenetel - jelentős részben a beosztásban történő előmenetel függvényeként - a soron, a soron kívül és meghatározott egyéb okból történő előlépéssel valósul meg.

A soron történő előléptetés szabályai megegyeznek a hatályos szabályokkal. A soron kívüli előléptetés esetében a Javaslat - a hatályos szabály meghagyása mellett - két új, életszerű megoldást vezet be. Az egyik szerint az állományilletékes parancsnoki beosztásba kinevezett személyt egyidejűleg elő kell léptetni, ha a parancsnoki beosztáshoz rendszeresített rendfokozat magasabb a viselt rendfokozatnál. A másik szerint a soron következő rendfokozatba elő kell léptetni a hivatásos állomány tagját, ha olyan magasabb (nem parancsnoki) beosztásba nevezik ki, amelyhez a rendszeresített rendfokozat kettővel magasabb a viselt rendfokozatnál. E szabályozás azt célozza, hogy a parancsnoki (más vezetői) beosztás terheit viselő rendelkezzen a beosztásának megfelelő vagy ahhoz közelebb álló rendfokozattal.

Az erkölcsi megbecsülés kifejezéseként új szabálya a javaslatnak (81. §), hogy lehetővé teszi a hivatásos állomány tagjának előléptetését a felső korhatár elérésével történő szolgálati, illetve 20 évi szolgálat után szolgálati kötelmekkel összefüggő rokkantsági nyugállományba helyezése esetén, feltéve ha szolgálati feladatait kiemelkedő eredményességgel látta el.

A hősi halottá nyilvánítottak kinevezésére és előléptetésére vonatkozóan a hatályos szabályokat veszi át a Javaslat.

A hivatásos állomány tagjának minősítési rendszerén több vonatkozásban változtat a Javaslat. Egyfelől a hatályos szabályoktól eltérően igazodik a köztisztviselők minősítési rendszeréhez, másfelől csak a tisztek, főtisztek és a tábornokok minősítését írja elő. A minősítés esetein kívül, ha indokolt, szolgálati jellemzést kell készíteni az említettekről. Minden esetben szolgálati jellemzést kell készíteni a zászlósokról és a tiszthelyettesekről.

A minősítés kötelező tartalmi elemeit a törvény 4. számú, a honvédség és a határőrség hivatásos állományára vonatkozóan az 5. számú melléklete szerinti minősítési lap tartalmazza.

Fontos garanciális rendelkezése a Javaslatnak, hogy a minősített a minősítés valótlan vagy személyiségi jogát sértő megállapítása esetén a bírósághoz fordulhat. Hasonlóan fontos és új szabály, hogy a minősített kérésére az állományilletékes parancsnok köteles lehetővé tenni, hogy a szervezeti egységnél működő érdekképviseleti szerv vagy tisztségviselője a minősítésben foglaltakra észrevételt tehessen. Természetesen észrevételt a minősített is tehet.

A szolgálati jellemzés tartalmát, formáját, készítésének eseteit a miniszter határozza meg.

A munkajogi szabályok szerinti munkaidőt a Javaslat szolgálatteljesítési időnek nevezi, amely tehát nemcsak őr-, ügyeleti stb. szolgálatteljesítési időt jelent. A szolgálatteljesítési idő heti 40 óra, készenléti szolgálatok esetében azonban elérheti a heti 54 órát. A szolgálatteljesítési idő természetétől függően - a fokozott igénybevétellel járó kivételével - meghatározható több heti, havi vagy éves keretben is, a munkanapokra pedig egyenlőtlenül is beosztható. Ez utóbbi esetben sem lehet azonban napi 4 óránál rövidebb és - a 24 órás szolgálatokat kivéve - 12 óránál, fokozott igénybevétel esetén pedig 6 óránál hosszabb.

Fontos garanciális szabályokat tartalmaz még az előzőeken túl a 86. § a terhes nők és szoptatós anyák éjszakai, a gyermekét egyedül nevelő anyák 24 órás szolgálatra beosztásának tilalmával, a munkaközi szünet és a heti pihenőnapok kiadásával kapcsolatban.

A hivatásos szolgálattal járó tervezhető vagy előre nem látható különös körülmények szükségessé teszik vagy tehetik a rendkívüli szolgálatteljesítésre való igénybevételt vagy az arra való készenlétet. Erre a napi szolgálatteljesítési időn túl, munkaszüneti és pihenőnapokon is bármikor sor kerülhet (túlszolgálat). A Javaslat a túlszolgálat időtartamát - a munkajogi szabályoktól eltérően - legfeljebb évi 450 órában határozza meg. Ettől eltérés csak akkor lehetséges, ha a túlszolgálatra rendkívüli esetben kerül sor. Elrendelését garanciális okokból írásbeliséghez és nyilvántartáshoz köti.

A Ktv. szabályaival csak részben összhangban a 150 óráig terjedő túlszolgálatért szabadidő, az azon felüli túlszolgálatért díjazás jár. Ezek mértéke 150 óráig a túlszolgálat időtartamával megegyező szabadidő, azon felül távolléti díj jár. A munkaszüneti és a heti pihenőnapon teljesített túlszolgálatot akár szabadidő, akár díjazás szempontjából duplán kell számítani.

A hivatásos állomány tagjainak szabadsága lényegében megegyezik a közszolgálatban állók szabadságával. Eltérést a pótszabadság tekintetében állapít meg a Javaslat, amennyiben főszabályként a szolgálati viszonyban töltött idő függvényében határozza meg annak mértékét. Ez alól vagylagosan a parancsnokok (vezetők) részére tesz kivételt a vezetői pótszabadság bevezetésével. A vezetők a kétféle pótszabadság közül a kedvezőbbet választhatják.

Az alapszabadságot kiegészítő, illetve a vezetői pótszabadságon kívül további pótszabadságot biztosít a Javaslat a fokozottan veszélyes szolgálati feladatot ellátók, továbbá a gyermekek után, azok számának megfelelően a hivatásos állomány nő és a gyermekét egyedül nevelő férfi tagja számára. Ezzel kapcsolatban meg kell jegyezni, hogy a gyermekek után járó pótszabadság igénybevételét a Javaslat csak a gyermekét egyedül nevelő férfi számára teszi lehetővé. E rendelkezés beiktatása azonban nem jelent a hivatásos állomány tagja számára hátrányt, ugyanis e pótszabadságot a Ktv. is csak annak a szülőnek biztosítja, aki a gyermek nevelésében nagyobb szerepet vállal (vagyis főszabályként e lehetőséggel egyébként is csak egy szülő élhet). Házastárs esetén e hivatás gyakorlása kizárja, hogy a családban ezt a szerepet a hivatásos jogviszonyban álló férfi vállalja. Más a helyzet, ha mindkét szülő e törvény hatálya alá tartozik.

A Javaslat a hivatásos szolgálat sajátosságaira tekintettel az egészségügyi szabadságra vonatkozóan a hatályos szabályokat teszi magáévá. Ez annyiban jelent eltérést a munkajogi szabályok szerinti betegszabadságtól, hogy figyelmen kívül hagyja a munkavállalót, a munkáltatót és az egészségbiztosítási szerveket érintő jogosultságokat és kötelezettségeket, e helyett egységesen egészségügyi szabadságot tesz lehetővé a betegség, műtét vagy baleset miatti sérülés következtében a szolgálat ellátására képtelen részére szolgálatképességének helyreállítása idejére. Ez az idő azonban - a szoptatás és a gyermeknevelés céljából igénybevett egészségügyi szabadság kivételével - nem haladhatja meg az 1 évet.

A hivatásos állomány terhes vagy szülő nő tagját az általános szabályoknak megfelelően szülési szabadság és a szoptatásra szabadidőkedvezmény illeti meg.

A hivatásos állomány tagja részére adható illetmény nélküli szabadság esetei és szabályai lényegileg megegyeznek a fizetés nélküli szabadságra vonatkozókkal. A Javaslat ezeket az eseteket kiegészíti a házastárs tartós külföldi kiküldetése esetén, az annak tartamára járó illetmény nélküli szabadsággal.

A 97. § összevonja a különböző jogcímeken járó szabadságokra vonatkozó közös szabályokat. Ezek többségében garanciális szabályok. A szabadság engedélyezésének jogát az állományilletékes parancsnok hatáskörébe utalja. Ez a hatáskör kiterjed - az orvos javaslata figyelembe vételével - az egészségügyi szabadság engedélyezésére is. Az alap- és pótszabadság rendeltetésének megfelelően előírja, hogy azok együttes tartamának felét egyszerre, 25%-át, de legalább 10 napot pedig a hivatásos állomány tagja kérése szerint kell kiadni az esedékesség évében. Fontos szolgálati okok miatt ez azonban kiadható a következő év január 31. napjáig, illetve betegség vagy más elháríthatatlan akadály esetén az annak megszűnésétől számított 30 napig. Az állományilletékes parancsnok által tervezett szabadság kezdő napját 30 nappal előbb közölni kell a hivatásos állomány tagjával.

A szabadság (beleértve az egészségügyi szabadságot is) idejére távolléti díj illeti meg a hivatásos állomány tagját. Az egészségügyi szabadságra járó távolléti díjra nem jogosult, aki a betegségét szándékosan maga okozta. A távolléti díj legfeljebb 50%-a megvonható attól, akinél a betegség súlyos gondatlanságának következménye. Teljesen megvonható viszont, ha gyógyulását felróhatóan késleltette, vagy nem követte az orvos utasítását, a vizsgálatokon indokolatlanul nem jelent meg.

A hivatásos állomány tagjának adható tanulmányi szabadidő és munkaidő kedvezményre vonatkozó szabályokat a Munka Törvénykönyvének megfelelő adaptálásával állapítja meg a javaslat. Annak megfelelően jár az iskolarendszerű, illetve az iskolarendszeren kívüli oktatásban/képzésben résztvevőt megillető kedvezmény. E kedvezmények azonban csak a tanulmányi szerződés alapján tanuló hivatásos állományúakat illetik meg, a fegyveres szervek oktatási intézményeiben oktatásban/képzésben résztvevőkre külön szabályok vonatkoznak.

IX. fejezet

Az illetmény

A 99-108. §-hoz

A hivatásos állomány előmeneteli rendjének számottevő tényezője az illetményrendszer. A Javaslat a köztisztviselői illetményrendszer alapelemeinek megfelelő átvételével és a sajátosságok beépítésével egy hosszú távú, az előmenetelben kiszámítható, és ezért egzisztenciálisan is biztonságot nyújtó illetményrendszert vezet be.

Az illetmény összetevői: a beosztási és rendfokozati illetmény, az illetménykiegészítés, valamint az illetménypótlékok. A beosztási és rendfokozati illetmény együttesen alkotja az alapilletményt.

A beosztási illetmény szempontjából a Javaslat két besorolási osztályt hoz létre. A tisztek, főtisztek és tábornokok - a felsőfokú végzettségű köztisztviselőkkel azonosan - az I., a tisztesek, tiszthelyettesek és zászlósok pedig - a középiskolai végzettségű köztisztviselőkkel megegyezően - a II. besorolási osztályba sorolódnak.

A besorolási osztályok beosztási kategóriákra tagozódnak. Az egyes beosztási kategóriákba az azonos szintűnek minősülő beosztások tartoznak. A kategórián belül a beosztásban eltöltött szolgálati idő múlásával lehet az illetményfokozatban előrehaladni. Az 1-gyel kezdődő és a számsorrendben emelkedő illetményfokozatokhoz növekvő szorzószámok tartoznak. A köztisztviselői illetményalappal megegyező összegű illetményalap és a szorzószám szorzata képezi a beosztási illetmény összegét. A beosztási illetményben történő előmenetelt meghatározza egyrészt a magasabb beosztásba kerülés, ami egyúttal a magasabb kategóriába jutást eredményezi, másrészt a magasabb illetményfokozat elérése, amelyre - az elismerésként történő előresorolást nem számítva - 3 évenként kerül sor. Ha a beosztási kategóriájában a legmagasabb illetményfokozatot elért személyt nem nevezik ki magasabb beosztásba, vagy elérte a legmagasabb illetményfokozatot, a beosztási illetménye az idő múlásával már nem változik. A beosztási illetmény ilyen esetben csak az illetményalap emelése révén növekszik.

A hivatásos állomány tagjai a beosztási illetményen kívül a viselt rendfokozat alapján rendfokozati illetményre jogosultak. Ez sajátos egyenruhás illetmény, amelynek a köztisztviselői illetményrendszerben megfelelője nincs. A rendfokozati illetmény is az egyes rendfokozatokhoz megállapított szorzók és az illetményalap szorzatából adódik.

A Javaslat imperatív rendelkezése folytán a pályakezdőt egy évre a besorolási osztály legalacsonyabb fizetési fokozatába kell besorolni. Az illetményfokozatba történő besorolás szempontjából pályakezdőnek minősül a hivatásos állomány tagja az első beosztás ellátásához szükséges végzettség megszerzésétől számított egy évig.

A Javaslat alapján az állományilletékes parancsnok a rendelkezésére álló illetménykereten belül a hivatásos állomány tagját mérlegelés alapján az illetményfokozatra megállapított összegnél 10%-ig terjedően magasabban vagy alacsonyabban besorolhatja. E szabály a végzett munka alapján történő differenciálásra nyújt lehetőséget.

Garanciális szabály, hogy az alacsonyabb beosztásba helyezés esetén - kivéve, ha az alkalmatlanság, fenyítés vagy kérelemre történt - az illetmény nem csökkenhet. Elismerésként azonban egy-egy fizetési fokozatban az előresorolás várakozási ideje 1 évvel csökkenthető.

Az illetménykiegészítéssel kapcsolatos rendelkezéseket a Javaslat a köztisztviselőkre vonatkozó szabályoknak megfelelően, míg a nyelvpótlékra vonatkozókat azoknál kedvezőbben állapítja meg.

A fegyveres szerveknél előforduló, a beosztási illetményben ki nem fejezhető, fokozott igénybe vétellel vagy veszélyességgel járó feladatok teljesítése, az átlagostól eltérő körülmények elviselése is különböző pótlékokra való jogosultságot alapoz meg. Ezek fajtáit és az illetményalap %-ában meghatározott mértékét a különös szabályok közt helyezi el a Javaslat.

A Javaslatban kialakított illetményrendszer azt eredményezi, hogy a hivatásos állomány tagjai illetménye az azonos kondíciókkal rendelkező köztisztviselők illetményét a rendfokozati illetménnyel haladja meg.

Az illetmény kifizetésének, a havi átlagkereset számításának módját, az illetményből történő levonások rendjét a Javaslat a munkajogi szabályokkal konform módon rendezi.

X. fejezet

Juttatások, költségtérítések, kedvezmények és támogatások

A 109-112. §-hoz

A hivatásos állomány tagja is jogosult a valamennyi közszolgálatban álló személyt megillető, minden naptári évben járó, legalább egy havi illetményének megfelelő külön juttatásra. Erre való jogosultságot eredményező az 51. § (1) bekezdésben meghatározott felmentési idő, valamint az az idő is, amely alatt a hivatásos állomány tagja mentesül a munkavégzési kötelezettsége alól.

A jubileumi jutalom feltételeit és mértékét a Javaslat a köztisztviselőkre vonatkozó szabályok alapulvételével határozza meg. Azoktól annyiban tér el, hogy 35 és 40, majd minden további 5 év szolgálati viszonyban eltöltött idő után is megállapítja a 7 havi távolléti díjnak megfelelő jubileumi jutalomra való jogosultságot. Ennek az az indoka, hogy a fegyveres szerveknél az eddigi kedvezményes szolgálati idő számításával egyesek elérhetik az akár 50. szolgálati évet is.

A Javaslat megfelelő rugalmassággal, a hivatásos állomány tagjainak méltányos érdekeit szem előtt tartva megteremti a jubileumi jutalomra való jogosultság feltételeit, ha a nyugállományba helyezésre a jubileumi jutalomhoz szükséges szolgálati idő betöltése előtt kerül sor.

Kiküldetés esetén a hivatásos állomány tagját a köztisztviselőknek járó napidíj illeti meg, mely az illetményalap egy munkanapra eső összegének 25%-a.

A hivatásos állomány tagja arra az időre, amely alatt a szolgálati feladatai végzése alól mentesül távolléti díjra, vagy átlagkeresetre jogosult. Mind a távolléti díj, mind az átlagkereset tartalmát a Javaslat a munkajogi szabályok megfelelő adaptálásával állapítja meg. Ennek megfelelően a távolléti díj magában foglalja az alapilletményt, az illetménykiegészítést valamint a rendszeres illetménypótlékokat, az átlagkereset pedig az előbbieken túl az utolsó 4 naptári negyedévben kifizetett nem rendszeres illetménypótlék, jutalom és külön juttatás egy havi átlagát.

A 113-117. §-hoz

A szolgálati érdekből történő áthelyezéssel, a visszarendelés alapján a szolgálati helyen való megjelenéssel és a szolgálati feladatok ellátásával kapcsolatban költségek merülhetnek fel, amelyek - szolgálati érdekűek lévén - nem terhelhetik az azokat kifizető hivatásos állomány tagját. Ha e költségeket a hivatásos állomány tagja megelőlegezte a fegyveres szervnek, ezeket meg kell téríteni.

A Javaslat nem teljes körűen felsorolja azokat a szociális és kulturális kedvezményeket, támogatásokat, amelyek a hivatásos állomány tagja részére nyújthatók, mint pl. a családalapítási támogatás, tanulmányi ösztöndíj. Ezek tehát nem alanyi jogon járnak. A kedvezményes étkezésre vagy étkezési hozzájárulásra, valamint a belföldi menetrend szerinti távolsági közlekedési eszköz kedvezményes igénybevételére azonban alanyi jogon jogosult a hivatásos állomány tagja.

A hivatásos állomány tagjának a lakhatási támogatás gyűjtőfogalma alá vont, lakáscélú juttatásokban való differenciált részesítésétől eltekinteni nem lehet. A hivatásos szolgálatra nem jellemző a szolgálati hely tetszés szerinti megválasztásának lehetősége. A szolgálati viszony létesítésekor a hivatásos állomány tagja tudomásul veszi, hogy a szolgálat érdekében akár más helységbe is áthelyezhető. Emellett a beosztások jelentős részénél - készenléti okok miatt - a szolgálati hely közelében, bármikor elérhető helyen kell laknia. Ez a szolgálatteljesítés feltétele. Nyilvánvaló pedig, hogy ilyen esetben a fegyveres szerv kötelessége a lakás biztosítása. A lakás kétségtelenül nagy értéket képvisel. Ha szolgálati lakást kap a hivatásos állomány tagja, úgy azt a szolgálati viszony önhibából történő megszűnésekor - az erre vonatkozó külön szabályok szerint - vissza kell adnia. A lakást, vagy a lakásépítésre, vásárlásra kapott támogatást a hivatásos állomány tagja az egész pályafutására kapja. Ennek értéke, összege ezért a szolgálati idő egészére osztódik, ami már közel sem értékelhető szembetűnően nagy előnyként.

Az albérleti hozzájárulásban való részesítést a magas albérleti díj, valamint az illetmény egymáshoz viszonyított kedvezőtlen aránya teszi indokolttá.

A hivatásos állomány tagját el kell látni a szolgálati feladatai ellátásához szükséges felszerelési tárgyakkal, ruházattal és - meghatározott esetekben - élelmezéssel.

XI. fejezet

Az érdemek elismerése

A 118. §-hoz

Az érdemek elismeréséről szóló, mindössze 1 paragrafusból álló fejezet az elismerés feltételének tartalmi követelményét és az elismerések fajtáit határozza meg. A Javaslatba való felvételét tárgyának a szolgálati viszonyhoz való kapcsolódása és a jogok és kötelezettségek párhuzamos megjelentetésének természetes igénye indokolta, s ezért került a fegyelmi felelősség szabályai elé. Az elismerésekkel kapcsolatos részletes szabályokat felhatalmazás alapján a miniszterek állapítják meg.

XII. fejezet

A fegyelmi felelősség

A 119-122. §-hoz

A hatályos szolgálati jog alapját képező tvr. a fegyelmi felelősségre vonatkozóan csak a legalapvetőbb kérdésekről rendelkezik. A fegyelmi eljárás rendjének, valamint „egyéb fenyítési nemek” meghatározására az illetékes minisztereket hatalmazza fel. Ennek eredményeként eltérő anyagi és eljárási szabályok érvényesülnek a különböző fegyveres szerveknél. A Hvt.-nek a fegyelmi felelősségről szóló szabályai - a kizárólag a honvédség katonai állományára vonatkozó személyi hatályukra tekintettel - e téren változást nem eredményezhettek. A szolgálati viszony átfogó jellegű újraszabályozásával nyílt meg a lehetőség arra, hogy a törvény - az Emberi Jogok Egyetemes Nyilatkozatában meghatározott szabadságjogok érvényesítésével - egységesen állapítsa meg a fegyelmi felelősség szabályait.

A fegyelemsértés fogalmának meghatározása lehetőséget nyújt a párhuzamos - a büntető mellett a fegyelmi - felelősségrevonásra, ha a bűncselekmény a szolgálati kötelezettségek megsértésével összefüggően valósul meg. A Javaslat megfelelő rugalmassággal lehetőséget teremt a fenyítés mellőzésére, ha a csekély súlyú fegyelemsértésre és a figyelembe veendő körülményekre tekintettel a cél figyelmeztetéssel is elérhető.

A 123-124. §-hoz

A Javaslat a szabálysértés miatt kiszabható pénzbírsággal, valamint az egy fizetési fokozattal, egy évre való visszavetéssel szélesíti a fenyítési nemek körét, ezáltal lehetőséget teremtve a differenciáltabb felelősségre vonásra.

A pénzbírság, mint a szabálysértés tipikus szankciója, fenyítési nemként várhatóan nem nagy gyakorisággal kerül alkalmazásra. A Javaslat ui. - mégha bővíti is a polgári nemzetbiztonsági szolgálatok állományával azt a személyi kört, amelynek a szabálysértése fegyelmi eljárásban elbírálható -, egyidejűleg szűkíti az így elbírálható szabálysértéseket. Nem indokolható ui. elfogadhatóan, hogy a szolgálati kötelezettség teljesítésével össze nem függő szabálysértéseket az állományilletékes parancsnok bírálja el. A hatályos büntetőjogi szabályok sem adnak lehetőséget arra, hogy az egyébként katonai büntetőjog hatálya alá tartozó elkövetőnek a szolgálattal össze nem függő bűncselekményét katonai tanács bírálja el. A Javaslat ezért az Sztv. hatályos szabályának egyidejű módosításával csak a szolgálattal összefüggő szabálysértések elbírálását teszi lehetővé, ezáltal e téren is megteremtve az összhangot.

Az alacsonyabb szolgálati beosztásba helyezéssel kapcsolatban nem lehet arra az álláspontra helyezkedni, hogy az a rendfokozati csoportnak megfelelő bármely beosztásba történhet. Egy ilyen parttalan fenyítési lehetőség méltánytalan lenne a fegyelemsértést ugyan megvalósító, de ennek ellenére a szolgálatában megmaradó hivatásos állomány tagjára.

A 125-149. §-hoz

A fegyelmi jogkört - ami magában foglalja a fegyelmi eljárás lefolytatásának és a fenyítés kiszabásának a jogát - az általános munkáltatói jogkört gyakorló állományilletékes parancsnok gyakorolja. A Javaslat meghatározza az e tekintetben előforduló eltéréseket is.

Abból kiindulva, hogy a fegyelmi eljárás alapvetően érinti az eljárás alá vont személy jogait, a Javaslat annak szabályait részletesen állapítja meg. A védelemhez való jog érvényesülése érdekében lehetővé teszi, hogy az eljárás alá vont személy ügyvédet fogadjon, vagy az érdekképviseleti szerv közreműködését kérje. Mind a jogi képviselő, mind az érdekképviseleti szerv képviselője az eljárási cselekményeknél jelen lehet, őket azokról értesíteni kell. Ha a fegyelmi vétség megállapítására nem kerül sor, a hivatásos állomány tagja részére meg kell téríteni a jogi képviselettel kapcsolatos költséget.

A Javaslat bevezeti a póteljárás intézményét, melyre akkor kerülhet sor, ha a tényállás nincs kellően felderítve.

Az eljárás alá vont személyt az állományilletékes parancsnoknak meg kell hallgatnia. Ettől akkor sem lehet eltekinteni, ha az egyébként egyszerű ténybeli megítélésű, csekély tárgyi súlyú fegyelemsértést az eljárás alá vont személy beismerte. A meghallgatással érvényesül a védekezéshez való jog, valamint a közvetlenség elve, amelynek az érdemi határozathozatalnál nagy a jelentősége.

A fegyelmi ügyben a döntés meghozatala körültekintő mérlegelést igényel. A fenyítést a fegyelemsértés tárgyi súlyának, a fegyelemre gyakorolt hatásának, az elkövető vétkességének, személyi körülményeinek figyelembevételével kell kiszabni.

A fenyítést kiszabó határozat ellen panasz nyújtható be, amit az elöljáró parancsnok bírál el. Emellett bármilyen tartalmú fegyelmi döntés ellen a bírósághoz lehet fordulni.

A fenyítettség a fenyítés végrehajtása alatt és azt követően a fenyítés hatálya alatt állást vonja maga után. Ez alól mindössze a feddés és a pénzbírság képez kivételt. A feddés tartalmában ennyivel enyhébb a megrovás fenyítéshez képest. A pénzbírság pedig annak kifizetésével jogkövetkezmény nélküli marad mind a büntető, mind a szabálysértési szabályok szerint.

A fegyveres szerveknél problémát okoz az eljárás, ha a hivatásos állomány tagja a szolgálattal össze nem függő bűncselekményt követett el. Az esetek jelentős részében előrelátható, hogy olyan büntetést fog kapni, amiért a szolgálati viszonyban sem maradhat meg. Fegyelmi eljárásra azonban fegyelemsértés hiánya miatt nem kerülhet sor. A Javaslat az ilyen esetek kezelésére teremti meg a lehetőséget egyfelől az elkövetőnek a beosztásából történő felfüggesztésére, másfelől - meghatározott feltételek esetén - a méltatlanság miatti felmentésére.

XIII. fejezet

Kártérítési felelősség

A 150-161. §-hoz

A hivatásos állomány tagja a hatályos szabályok szerint a szolgálati viszonyból eredő kötelességek vétkes megszegésével, gondatlanságból okozott kárért az 1 havi alapilletménye 50%-áig terjedően, meghatározott esetekben 3 havi alapilletménye erejéig felel. Szándékos károkozás esetén a teljes kár megtérítésére köteles. A Javaslat e tekintetben a hatályos szabályokhoz képest nem változtat. Ugyanez vonatkozik a megőrzésre átadott dologban okozott kárra, valamint a leltárhiányra is.

A Javaslat a káreljárásban is lehetővé teszi, hogy a hivatásos állomány tagja érdekeinek védelmével az érdekképviseleti szervet vagy ügyvédet bízzon meg. Változást vezet be viszont a jogorvoslat terén. A hatályos szabályok csak két fokozatú belső eljárásra adnak lehetőséget. Ezzel szemben a Javaslat a kártérítési felelősségnek az állományilletékes parancsnok által határozatban történő megállapítása után panasztételi jogot biztosít a károkozónak. A panasz alapján az elöljáró parancsnok utasíthatja az állományilletékes parancsnokot a károkozóval való esetleges megegyezés megkísérlésére, vagy a kárigény bírósági érvényesítésére.

Ha egyezségre kerül sor, annak alapján a hivatásos állomány tagja illetményéből levonásnak van helye.

Alapvető változás e téren mindenekelőtt a jogvita lezárásához a bírósági út megnyitása. Ez az Emberi Jogok Egyetemes Nyilatkozata 10. cikkének érvényesítését is jelenti, amely szerint minden személynek joga van arra, hogy ügyét független és pártatlan bíróság nyilvánosan tárgyalja, s ez határozzon jogai és kötelezettségei felől. Az előzetes, belső felülvizsgálati eljárás jogot nem sért, mert a hivatásos állomány tagja beleegyezése nélkül végrehajtható döntést nem eredményez.

Ugyancsak lényeges változást eredményez az a megoldás, hogy nem a hivatásos állomány tagjának kell az állományilletékes parancsnoki döntés ellen bírósághoz fordulnia, hanem megegyezés hiányában - a munkaviszonyra vonatkozó szabályokkal összhangban - a fegyveres szerv fordulhat igényével a bírósághoz.

A 162-178. §-hoz

A Javaslat a fegyveres szerv kártérítési felelősségére vonatkozó szabályokat lényegében a hatályos jognak megfelelően határozza meg. Ennek megfelelően a fegyveres szerv a szolgálati viszonnyal összefüggésben keletkezett dologi, személyi és nem vagyoni kárért vétkességre tekintet nélkül felel. A szolgálati viszony körébe tartoznak a fegyveres szerv feladatainak ellátásával összefüggő magatartásból, a használt anyag, felszerelés, energia tulajdonságából, működéséből eredő okok.

A fegyveres szervet a hivatásos állomány tagjának betegsége folytán keletkezett kárért akkor terheli objektív felelősség, ha a betegség a szolgálat teljesítésével összefüggően keletkezett, vagy a szolgálat sajátosságaival összefüggően jelentősen súlyosbodott.

A kis kárösszegű, ténybelileg és jogilag egyértelmű ügyekben a szervezeti egység, egyéb esetekben a miniszter által kijelölt szerv dönt a kártérítés felől, a károsult igényének bejelentését követő 60 napon belül. Ha a károsult a határozattal nem ért egyet, igényével bírósághoz fordulhat.

A fegyveres erők, a fegyveres testületek és a rendészeti szervek tagjai életének, testi épségének vagy egészségének sérelméből eredő károk megtérítéséről szóló 49/1967. (XI. 27.) Korm. számú rendelet - amely a Polgári Törvénykönyvhöz képest e tárgyban elsődleges külön szabályozást ad - hatályát az 1965. január 1-je előtt bekövetkezett balesetből, illetve szolgálati megbetegedésből eredő kártérítési követelésekre nem terjesztette ki. Az ezt hatályon kívül helyező, a fegyveres erők, a fegyveres testületek és a rendészeti szervek kártérítési felelősségéről szóló 16/1978. (III. 1.) MT számú rendelet a 10. § (3) bekezdésében ugyancsak kizárta hatályából az említett időpont előtti kártérítési követeléseket. Mivel pedig ilyen kárigényekre még néhány évig számítani lehet, a Javaslat ezekre vonatkozóan a Ptk. szabályainak alkalmazását mondja ki.

XIV. fejezet

A hivatásos szolgálati viszonyon alapuló társadalombiztosítási ellátások

A 179-180. §-hoz

A hivatásos állomány tagjai a társadalombiztosítási szabályok alapján jogosultak az egészségügyi szolgáltatásra.

A Javaslat e fejezetbe helyezi el a szolgálati kötelmekkel összefüggő baleset és betegség megállapításának alapvető szabályait.

A balesetnek, betegségnek a szolgálati kötelmekkel összefüggőnek való minősítése mind a hivatásos állomány tagját, mind a hozzátartozóit érintően jelentős jogkövetkezménnyel jár. A kétfokú eljárás után ezért a károsult - beleértve a hozzátartozót is - keresettel a bírósághoz fordulhat.

A 181-192. §-hoz

A Javaslat a szolgálati nyugdíj szabályait a nyugdíjrendszerben bekövetkezett változásokra is figyelemmel nem hagyhatta érintetlenül. A leglényegesebb változás e tekintetben az, hogy az eddigi 25 év társadalom-biztosítási szabályok szerint számított szolgálati idő helyett ilyen tartamú ténylegesen szolgálati viszonyban eltöltött időt kíván meg a szolgálati nyugdíjjogosultsághoz. Emellett szolgálati nyugdíjra jogosult a hivatásos állomány tagja akkor is, ha a társadalombiztosítási szabályok szerint számított 25 év szolgálati idővel - és ezen belül - 10 év szolgálati jogviszonyban eltöltött idővel rendelkezik és betöltötte a szolgálat felső korhatárát.

A nyugdíjfolyósítás szabályai csupán annyiban változnak a Javaslat alapján, hogy teljes összegű nyugdíjat kell folyósítani annak a 25 év szolgálati viszonyban eltöltött idővel rendelkező hivatásos állományból nyugállományba helyezett személynek, aki az 50. életévét betöltötte. Ha saját kérelmére ennél korábbi időpontban kéri a szolgálati viszonya megszüntetését, a nyugdíj 50%-a folyósítható a részére. E szabály alól azonban a miniszter egyéni elbírálás alapján kivételt tehet.

A szolgálati nyugdíj felső korhatára elérése előtti folyósításának korlátain, számításának alapján és módján a Javaslat nem változtat. Lényegében nem érinti a rokkantsági és baleseti rokkantsági, valamint a hozzátartozói nyugellátásra, illetve a nyugellátás megállapítására vonatkozó hatályos szabályokat sem. A jogosultságot továbbra is hatósági határozatban kell megállapítani, azonban kétfokozatú jogorvoslatra van mód (miniszter, bíróság).

XV. fejezet

Kérelem, panasz, szolgálati jogvita

A 193-198. §-hoz

A fegyveres szervek hivatásos állományú tagjai egymással való függelmi viszonyának természetes velejárója a szolgálati viszonyt érintő ügyekben az alárendelt részéről szóbeli vagy írásbeli kérelem előterjesztése az elöljáróhoz, akinek a mérlegelési hatáskörébe tartozó esetekben joga van abban pozitívan vagy negatívan dönteni. Ez nem zárja ki azt, hogy az alanyi jogon járó különböző jogosultságok tekintetében előforduló mulasztás esetén is kérelemmel fordulhasson az elöljárójához a hivatásos állomány tagja. A kérelem előterjesztésének és elintézésének részletes szabályait végrehajtási rendeletek (pl. a szolgálati szabályzat) vagy a fegyveres szerv működésére vonatkozó belső rendelkezések állapítják meg.

A Javaslat biztosítja a hivatásos állomány tagja részére a szolgálati viszonyával összefüggő ügyekben a panaszjogot, amit „szolgálati panasz” cím alatt szabályoz. Szolgálati panasz a fegyveres szerven vagy szervezeti egységein belül folyó „munkajogi eljárásban” az első fokon hozott sérelmes vagy annak vélt döntés, intézkedés vagy ezek elmulasztása esetén tehető, jogorvoslás céljából. Szolgálati panaszt a hivatásos állomány tagja saját ügyében és csak egyénileg tehet, illetve meghatalmazás alapján megteheti helyette az érdekképviseleti szerv vagy az ügyvéd. A szolgálati panasz nem tévesztendő össze a közérdekű beadványról, javaslatról és panaszról szóló törvényben meghatározott, alkotmányos jogánál fogva mindenkit megillető panasszal.

A panaszügy a fegyveres szervek belső működési rendje szerint szolgálati úton jut el a döntésre jogosult elöljáróhoz, amit a sérelmes döntést hozó vagy a mulasztó elöljáró határidőben köteles továbbítani. A panaszjog gyakorlásáért a panasztevőt semmiféle hátrány nem érheti, kivéve ha azáltal fegyelemsértést, szabálysértést vagy bűncselekményt követ el.

A szolgálati panasztól különválasztja a törvény a határozat elleni panaszt, amely a fegyelmi határozat, valamint a kártérítési határozat ellen nyújtható be, továbbá a fellebbezést, ami a betegségnek, balesetnek a szolgálati kötelmekkel való összefüggését elbíráló határozat, illetőleg a nyugellátást megállapító határozat ellen adható be.

Az első fokon hozott döntés ellen a hivatásos állomány tagja a döntést hozó szolgálati elöljárójához - az államigazgatási eljárási szabályok által előírtakhoz hasonlóan - panaszt vagy fellebbezést nyújthat be. Ilyen kétfokozatú eljárásnak csakis olyan ügyekben van helye, amelyeknek a szolgálati viszonnyal való összefüggésük mellett sajátos hatósági hatáskörbe tartozó tartalmuk is van.

A fegyveres szervek életében, a hivatásos szolgálati viszonnyal kapcsolatban eddig nem ismert jogintézményt - a bírósági út igénybevételét - teszi lehetővé a Javaslat. Eszerint a hivatásos állomány tagja a szolgálati viszonyával kapcsolatban támadt jogvita esetén 30 napon belül bírósághoz fordulhat benyújtott panaszának vagy fellebbezésének a fegyveres szerven belüli eljárás során történt elutasítása esetén, továbbá ha fellebbezés kizárásával az első fokú döntést a miniszter vagy az ő jogkörében eljáró szerv hozta, illetve minden olyan esetben, amelyben a szolgálati viszonyával kapcsolatos intézkedés vagy mulasztás miatt joghátrány érte, beleértve az alanyi jogon őt megillető jogosultságaival kapcsolatos intézkedést és mulasztást is.

A Javaslat különös szabályait tartalmazó Második Részben találhatók azok a kivételek, amikor nincs lehetőség bírósághoz fordulni.

Természetesen a Javaslat biztosítja a bíróság előtti jogorvoslatot a fegyveres szerv részére is a hivatásos állomány tagjával szembeni igényének érvényesítése érdekében. Ha az ügyben a fegyveres szerven belül nincs kétfokozatú eljárás, a fegyveres szerv közvetlenül fordulhat a bírósághoz.

A szolgálati viszonynak felmentéssel történt megszüntetésével kapcsolatos bírósági eljárás szabályait a Javaslat a Ktv. szabályainak adaptálásával tartalmazza.

A hivatásos szolgálati viszony sajátos munkavégzésre irányuló természete miatt a Javaslat az ilyen jogvitákban való eljárást - a fegyveres szerven belüli eljárásban jogerős döntést hozó szerv székhelye szerint illetékes - munkaügyi bíróság hatáskörébe utalja. Érthető okoknál fogva ez alól egy kivételt tesz, nevezetesen, hogy a polgári nemzetbiztonsági szolgálatok, valamint a rendőrség nem nyílt hivatásos állományának jogvitás ügyei elbírálására kizárólagos hatáskörrel a Fővárosi Munkaügyi Bíróságot jelöli ki.

XVI. fejezet

A személyügyi nyilvántartás

A 199-203. §-hoz

A Javaslat az adatvédelemről szóló törvény és a Ktv. szabályaival összhangban szabályozza a hivatásos állomány tagjainak személyügyi nyilvántartását. Ennek keretében meghatározza a nyilvántartás formáit, a hivatásos állomány tagjainak azzal kapcsolatos kötelezettségeit és jogait, továbbá a nyilvántartás vezetéséhez adatszolgáltatásra kötelezett szervek feladatait, a nyilvántartási adatokba való betekintésre vagy abból adatok átvételére jogosultak, valamint - a törvény mellékletében - a nyilvántartható adatok körét. E szabályok messzemenően figyelembe veszik a hivatásos állomány tagjainak személyiségi jogaihoz fűződő érdekeit.

A Javaslat a közszolgálati jogviszonyban állók nyilvántartásához képest számos eltérést is tartalmaz. Egyrészt jelentősen több adat nyilvántartását írja elő a hivatásos állomány tagjai vonatkozásában mint a Ktv., másrészt az alap- és a központi nyilvántartáson kívül lehetőséget biztosít az ezek közé eső un. összesített nyilvántartás vezetésére az állományilletékes parancsnokság és a minisztérium között elhelyezkedő közbülső parancsnokságok (vezető szervek) részére. Az összesített nyilvántartást a közbülső vezető szervek a szolgálati alárendeltségükbe tartozó szervezeti egységek hivatásos állományának tagjairól vezetik. Ennek részletes szabályait végrehajtási rendelkezés határozza meg.

Ezeken kívül - az egyes fegyveres szervek országos parancsnoksága és az irányító miniszter jogilag rendezett viszonyától függően - lehetővé teszi a Javaslat, hogy a központi nyilvántartást ne a minisztériumban, hanem az országos parancsnokságon vezessék. Eltérést jelent végül az, hogy a Javaslat az alapnyilvántartást vezető szervek részére előírja a nyilvántartási adatokat és a fontosabb iratokat tartalmazó személyi anyaggyűjtő vezetését.

XVII. fejezet

A nyugállományúakra vonatkozó szabályok

A 204-205. §-hoz

A hivatásos állományból szolgálati vagy rokkantsági (baleseti rokkantsági) nyugállományba helyezett személy társadalombiztosítási jogviszonyba kerül egyrészt a fegyveres szerv társadalombiztosítási ügyeivel foglalkozó, másrészt az általános társadalombiztosítási szervekkel. A nyugdíjjogosultságot pl. a fegyveres szerv illetékes társadalombiztosítási szerve állapítja meg, módosítja, stb., a nyugdíjat viszont az Országos Nyugdíjfolyósító Intézet folyósítja. Egészségügyi szolgáltatás tekintetében is fennáll ez a kétirányúság.

Ebből következik, hogy a nyugállományba helyezett személy és a fegyveres szerv közötti kapcsolat rész társadalombiztosítási viszonnyá és egyéb kapcsolattá alakul át, amihez jogkövetkezmények fűződnek. A Javaslat ebből kiindulva más nyugdíjasokhoz képest bizonyos többletjogosultságot biztosít és kötelezettséget állapít meg a fegyveres szerv nyugállományú tagjának. A jogosultságok között említhető meghatározott alkalmakkor az egyenruha viselése és a rendfokozat használata. Ilyennek tekinthető a hatályos szabályok megtartása által a nyugállományba helyezett és házastársa részére az általános egészségügyi szolgáltatásokat kiegészítő kedvezőbb térítéses egészségügyi szolgáltatáshoz és a kedvezményes üdüléshez való jog. Hasonló kedvezmény a fegyveres szerv vagy az irányító minisztérium kezelése, rendelkezése alatt álló lakás bérleti jogának megtartása.

A szükségszerűen kialakult gyakorlatot legitimálja a Javaslat 204. §-ának (4) bekezdése, mely szerint a nyugállomány tagja a fegyveres szerv érdekében elismerésre méltóan kifejtett tevékenysége alapján rendfokozatban egy alkalommal előléptethető (kinevezhető).

A Javaslat meghatározza azokat az eseteket, okokat is, amelyek bekövetkezése esetén az említett jogosultságokat megvonni, illetve korlátozni lehet.

XVIII. fejezet

Szociális és kegyeleti gondoskodás

A 206-210. §-hoz

A Javaslat a hatályos szabályok tartalmának átvételével - a szociális igazgatásról és a szociális ellátásokról szóló jogszabályokon túl - meghatározza a fegyveres szervek részéről saját költségvetésük terhére nyújtható szociális ellátásra jogosultak körét és az ellátás formáit. Az ellátásra jogosultak közé tartozhatnak a hivatásos állomány tagjai, a nyugállomány tagjai és ezek meghatározott hozzátartozói.

A szociális ellátás a hivatkozott törvény szerinti pénzbeni, természetbeni, személyes gondoskodást nyújtó és szakosított ellátást biztosító lehet.

A hivatásos vagy a nyugállomány tagjának megbecsülésével és a szociális támogatással függnek össze a Javaslatnak a kegyeleti gondoskodásról szóló rendelkezései. E rendelkezések szerint az illetékes miniszter a hivatásos állomány tagját, ha a szolgálati kötelezettsége teljesítése során az életét feláldozta hősi halottá, vagy a szolgálat halottjává, továbbá érdemei alapján a hivatásos és a nyugállomány tagját a fegyveres szerv (pl. a Magyar Honvédség, a Határőrség) halottjává nyilváníthatja. Ezen kívül az illetékes parancsnok (vezető) mind a hivatásos, mind a nyugállomány tagját a fegyvernem (pl. a tüzérség), a fegyveres erőknél a helyőrség, végül a fegyveres szerv szervezeti egységének (pl. a dandár, a városi rendőrkapitányság) halottjává nyilváníthatja.

Az előzőekben leírtak szerinti halottá nyilvánításhoz különböző joghatások fűződnek. Ezek egyik csoportjába a kegyelet hivatalos kifejezéseként a katonai tiszteletadással történő eltemetés, másik csoportjába pedig a temetéssel kapcsolatos költségek a fegyveres szervek által történő viselésének a kérdései tartoznak. Pl. a hősi halott, a szolgálat halottja és a fegyveres szerv halottjává nyilvánított temetésének költségeit teljes egészében a fegyveres szerv viseli.

MÁSODIK RÉSZ

KÜLÖNÖS SZABÁLYOK

XIX. fejezet

A hivatásos katonákra vonatkozó szabályok

A 211-245. §-hoz

A honvédségnél a hivatásos állomány tagjain kívül szerződéses állományba tartozók is teljesítenek katonai szolgálatot. A Javaslat a hatályos szabályok szerinti továbbszolgálói szolgálati viszonyt megszünteti, e viszony a törvény hatálybalépésétől átalakul szerződéses szolgálati viszonnyá. A két állománycsoportba tartozókat a Javaslat ebben a fejezetben együtt hivatásos katonának nevezi. Indokolt esetben a szerződéses katonát külön nevesíti. Rögzíti a Javaslat, hogy ahol a szerződéses katonáról külön nem tesz említést, ott reá nézve a hivatásos katonára vonatkozó szabályok irányadók.

Nagyon lényeges, hogy a Javaslat katonákra vonatkozó rendelkezéseit a Hvt. rendelkezéseivel együtt kell alkalmazni.

A hivatásos katona kötelessége cím alatt a Javaslat - anélkül, hogy erre kifejezetten utalna - lényegében kiegészíti a Hvt. 22. és 34. §-ának a rendelkezéseit. Előírja, hogy az említett §-okban meghatározott veszélyes feladatok végrehajtására kapott elöljárói parancsot mely esetben kell az önfeláldozásig terjedő bátorsággal, illetőleg mely esetben kell az élet vagy testi épség közvetlen vagy súlyos veszélyeztetésével is végrehajtani. A már hivatkozott Egyezmény 2. cikke biztosítja az élethez való jogot, mely az ott felsorolt esetekben, mint pl. más személyek jogtalan erőszakkal szembeni védelme érdekében vagy zavargás, felkelés elfojtása céljából törvényesen tett intézkedés esetén korlátozható, ha az élettől való megfosztás „a feltétlenül szükségesnél nem nagyobb erőszak alkalmazásából ered”. Ugyanakkor nem korlátozható az élethez való jog elemi csapás, ipari katasztrófa, stb. eseteiben. A Javaslat 212. § (1) bekezdésében megfogalmazott különbségtétel ezzel indokolható. Mivel államunk az Egyezmény elfogadásával arra is kötelezettséget vállalt, hogy adott esetben megvédi polgárait, ezért a honvédség hivatásos állományú tagjaitól ez a Javaslat által is megkövetelt kötelezettség. Ezen keresztül pedig még élete súlyos veszélyeztetése árán is megvédi az emberi jogokat.

A hivatásos állomány tagjának - a III. fejezet szerinti alapvető jogai korlátozásáról szóló rendelkezéseken túl - a hivatásos katonával szemben a 213-218. §-ok további korlátozásokat írnak elő. E korlátozások a szolgálat, a fegyelem és a rend, valamint a katonai szervezetek rendeltetésszerű működésének zavartalansága érdekében a hivatásos katona személyes szabadságának, szabad mozgásának és tartózkodási helye szabad megválasztásának, a lelkiismereti és vallásszabadság gyakorlásának kérdéseit érintik. Az előzőek sorrendjében pl. a katona: igazoltatható és szolgálati igazolványával köteles magát igazolni; előállítható előírt feltételek esetén és 6 órát meg nem haladóan ideiglenes őrizet alatt tartható; köteles a helyőrségben lakni, lakás biztosítása esetén a helyőrségen kívül csak engedéllyel lakhat.

A Javaslat 219-225. §-a a szolgálati viszony létesítésének az általánostól eltérő szabályait állapítja meg elsősorban a szerződéses állomány tagjaira vonatkozóan. Ezek szerint szerződéses szolgálati viszony létesíthető tiszti, zászlósi, tiszthelyettesi és tisztesi rendfokozattal rendszeresített beosztások betöltésére. A szerződéses szolgálati viszony elválasztó vonala a hivatásos szolgálati viszonytól munkajogi értelemben nem a „szerződés” és „kinevezés” közötti, hanem a határozott és a határozatlan időtartam közti különbség. A Javaslat hagyományőrző és praktikus okokból a határozott és határozatlan idejű hivatásos szolgálati viszony helyett a szerződéses és a hivatásos szolgálati viszony fogalmát teszi magáévá. Szerződéses szolgálati viszony tisztesi beosztás esetén 2-15, magasabb rendfokozatú beosztások esetén 5-20 év időtartamra létesíthető a 30. életévét be nem töltött személlyel. A szolgálat felső korhatára tisztesi beosztás esetén a 40., ennél magasabb rendfokozatú beosztás esetén a 45. életév betöltése.

A szerződéses állományba felvett katonával 6 hónapig terjedő próbaidő köthető ki. Ha rendfokozattal nem rendelkezik, a felvétellel egyidejűleg legalább őrvezetővé elő kell léptetni.

A 227. § (1) bekezdése kiegészíti a 42. §-t a hivatásos katonákra vonatkozó további szolgálatteljesítési helyek meghatározásával. E szerint szolgálatot teljesíthetnek pl. a Köztársasági Elnöki Hivatalnál, a bíróságokon valamint a megyékben működő védelmi bizottságoknál. A ő (3) bekezdése a honvédség állományából a Honvédelmi Minisztériumba szolgálatteljesítésre vezényeltekkel kapcsolatos speciális szabályokkal egészíti ki a 43. § általános szabályait.

A Javaslat rendelkezik a szerződéses szolgálati viszony megszűnésének az általánostól eltérő eseteiről és a megszűnéshez fűződő leszerelési segélyről. Az leszerelési segély, célját és mértékét illetően hasonlít a hivatásos állomány tagjai végkielégítéséhez. Eltérés abban van, hogy a szolgálati viszony határozott időtartama ellenére, másfelől nemcsak felmentés, hanem a szolgálati viszony más okból történt megszüntetése esetén is jár. Ennek legfőbb indoka az, hogy 15-20 éves szolgálat után 40-45 éves korban hozzá kell segíteni a honvédségből kiválókat a polgári életbe való beilleszkedéshez. Ők ugyanis szolgálati nyugdíjra nem jogosultak. A Javaslat tételesen meghatározza azokat az okokat is, amelyek miatt leszerelési segély nem fizethető ki.

A 232-235. §-ok a hivatásos katonák előmenetelével kapcsolatos további rendelkezéseket tartalmazzák. E szabályok megalkotásának célja az, hogy törvényi szinten, garanciális jelleggel alapját képezzék egy előre látható és kiszámítható hivatásos pályaíven való végighaladásnak, előmenetelnek.

A hivatásos pályán való előmenetel rendszerének fontos eleme a katonai szervezeteknél létrejövő előmeneteli bizottságok működése. Az előmeneteli bizottság a hivatásos állomány tagjai által választott testület, amely a maga által kialakított működési rend szerint hivatott az állományilletékes parancsnokot javaslataival támogatni, egyúttal a hivatásos állomány egészséges fejlődését elősegíteni, az arra érdemesek előrejutását szorgalmazni.

Az előmeneteli bizottságban az érdekképviseleti szerv is képviselethez jut. Az előmeneteli bizottság legfőbb feladata a katonai szervezet hivatásos állományú tagjának beosztásban és rendfokozatban történő törvényes és tervszerű előrejutásában és az azzal együttjáró anyagi járandóságai biztosításában való konstruktív közreműködés.

A 233. § a beosztásban történő előmenetelről szóló általános rendelkezéseket az alegységparancsnokokkal szemben támasztott követelményekkel egészíti ki. Ennek az a célja, hogy 10 év alegységparancsnoki beosztás után a hivatásos tiszt tovább lehetőleg ne töltsön be ilyen beosztást.

A rendfokozatban történő előmenetelhez meghatározza a Javaslat az egyes parancsnoki beosztásokhoz rendszeresítendő rendfokozatokat. Ez képezi az alapját és ez ad lehetőséget a várakozási idő eltelte után soron, illetve a soron kívül történő előléptetésnek.

A hivatásos katonának a hatályos szabályok szerint az alapszabadságon kívül a szolgálati idő függvényében jár pótszabadság. A Javaslat átveszi szabályai közé az ilyen jogcímen járó pótszabadságot, ugyanakkor a Ktv.-vel összhangban a parancsnokok részére vagylagosan lehetővé teszi az un. vezetői pótszabadságot. A 236. § a 90. § (3) bekezdésében foglaltakat konkretizálja.

A katonai szolgálat sajátosságaiból fakadó fokozott igénybevétel, veszélyes szolgálatteljesítés, kedvezőtlen körülmények elviselése, stb. miatti anyagi ellentételezés az illetményben nem juttatható kifejezésre. Ezért e sajátosságokra tekintettel a Javaslat taxatíve meghatározott tevékenységekhez, többletteljesítéshez illetménypótlékot rendel. Az illetménypótlék - jellegétől függően - az illetményalap %-ában lehet eseti, óránkénti, napi és havi.

Ugyancsak a katonai szolgálat sajátosságából fakadó igény a hivatásos állomány részére a szolgálatteljesítés helyőrségében lakhatási lehetőség biztosítása, melynek lehetséges formáit a 115. § tételesen meghatározza. A 239. § ehhez fűz további szabályokat a honvédség valamennyi állománycsoportját érintően. Meghatározza pl., hogy lakhatási támogatásra 10 év szerződéses szolgálatot vállaló, már 5 évet leszolgált szerződéses katona is jogosulttá válhat. A honvédség nyugállományú tagja - ha a szolgálati érdek nem zárja ki - cserelakásra jogosult, továbbá értékesítés alá eső bérlakását megvásárolhatja. E jogok a nyugállomány tagja halála esetén a vele közös háztartásban élt házastársát, és külön jogszabály szerint az élettársát is megilletik. A bérleti jog folytatása megilleti az egyenes ági rokonokat is.

A 241-243. § lényegében a fegyelmi felelősségről szóló XII. fejezetet egészíti ki. Konkretizálja a honvédség vonatkozásában a fegyelmi jogkört gyakorló parancsnokokat, továbbá meghatározza a fenyítés kihirdetésének rendjét és annak nyilvántartását. Megállapítja, hogy a más szervnek átadott hivatásos szolgálatot teljesítő továbbra is a katonai fegyelmi és büntetőeljárás hatálya alatt áll.

A Javaslat végül a honvédség vonatkozásában rendelkezik a már említett közbenső katonai parancsnokságok összesített személyügyi nyilvántartásáról, az annak vezetéséhez szükséges adatszolgáltatásról, továbbá a HM-ben szolgálatot teljesítők alapnyilvántartásáról. Lehetővé teszi, hogy az előmeneteli bizottság elnöke is betekinthessen az adott katonai szervezet alapnyilvántartásába konkrét személyeket érintően.

XX. fejezet

A határőrség, a rendőrség, a polgári védelem, a hivatásos állami és önkormányzati tűzoltóság hivatásos állományára vonatkozó szabályok

Közös szabályok

A 246-254. §-hoz

A rendvédelmi szervek közül a határőrség, a rendőrség, a polgári védelem, valamint a hivatásos állami- és önkormányzati tűzoltóság irányítását illetve felügyeletét a belügyminiszter látja el, költségvetésük a Belügyminisztérium fejezetében jelenik meg. Az eltérő feladatú és szervezetű rendvédelmi szervek közös felügyelete és irányítása szükségessé teszi, hogy e szervek hivatásos állományának szolgálati viszonyában néhány tekintetben közös szabályok érvényesüljenek. Ennek az igénynek tesz eleget a Javaslat e cím alatt.

A Javaslat - kapcsolódva a 36. § (2) bekezdéséhez - néhány hatásköri szabályt jelenít meg. Így meghatározza az állományilletékes parancsnokok körét azzal, hogy a törvény keretei között a különböző szintű vezetők egyes munkáltatói jogkörét - a szervek és az irányítási szintek közötti megfelelő összhang megteremtése érdekében - a belügyminiszter jogosult megállapítani.

A Javaslat átvette a Rendőrségről szóló törvénnyel már elfogadott és alkalmazott berendelés intézményét. Lehetőséget biztosít a belügyminiszter részére, hogy a hivatásos állomány tagját - hivatásos szolgálati viszonyának fenntartása mellett - szolgálatteljesítés céljából a Belügyminisztériumba berendelje. A magasan kvalifikált hivatásos tisztek közreműködése nélkülözhetetlen mind a miniszteri irányítás, mind a szolgálati ágak tevékenységéhez kapcsolódó egyéb minisztériumi feladatok ellátása területén. A berendeléssel biztosítható - a más szervnél történő szolgálatteljesítés egyéb formáitól eltérően -, hogy az illetékes miniszter saját belátása szerint a minisztériumba szolgálattételre rendelje és felügyeleti, irányítási tevékenységébe vonja a fegyveres szerv hivatásos állományú tagját. E tevékenység feltétele, hogy a berendelt - a hivatásos szolgálati viszony megtartása mellett - személyi és tárgyi függőségben ne legyen azzal a fegyveres szervvel, amelynek állományába tartozik.

A fejezet hatálya alá tartozó szervek esetében nem indokolt fenntartani a katonai életviszonyokhoz igazodó vezénylési és áthelyezési szabályokat minden vonatkozásban. Ezért a 250. § az érintett hivatásos állomány tagja hozzájárulása nélküli szolgálati hely változást az általános részhez képest korlátozza.

A 251. § a belügyminiszterre bízza az érintett fegyveres szerveknél rendszeresített beosztások és a hozzá kapcsolódó elemek (illetmény besorolás, rendfokozat, képesítési követelmény) meghatározását. Ezek törvénybe építése az érintett állomány számára garanciális okból nem indokolt, mivel az Általános Rész az alapvető feltételeket meghatározza. Ugyanakkor célszerűtlen is lenne a törvényi szabályozás a beosztások nagy száma és a szervezeti változtatások lehetősége miatt. Az egyes szakmai törvények hiánya is e megoldás alkalmazását indokolja.

Az Általános Résztől eltérő szabályként rendelkezik a Javaslat a próbaidő legrövidebb tartalmáról, s a tiszthelyettesi állomány esetében is minősítést ír elő szolgálati jellemzés helyett.

A közös rendelkezések keretében szabályozza a vezetői pótszabadságra jogosultak körét és annak mértékét, továbbá meghatározza az érintett fegyveres szerveknél fizethető, az illetményben ki nem fejezhető pótlékok jogcímeit és mértékét.

A határőrség hivatásos állományára vonatkozó szabályok

A 255-257. §-hoz

E §-ok a határőrség hivatásos állományú tagjaira állapítanak meg eltérő szabályokat. Alapvetően abból kiindulva, hogy a határőrség sajátos jogállású fegyveres erő, ezért indokolt az Általános Részben meghatározott és a közös szabályokon túl a honvédség állományára vonatkozó néhány rendelkezés alkalmazását lehetővé tenni, mivel azok lényegében azonos viszonyokra vonatkoznak.

Ilyen többek között a sajátos katonai feladatokra tekintettel a szerződéses szolgálati viszony létesítésének lehetősége.

A rendőrség hivatásos állományára vonatkozó szabályok

A 258-264. §-hoz

A rendőrség hivatásos állományára vonatkozóan a Javaslat mindenekelőtt a hivatásos állományba vétel szigorúbb feltételeit állapítja meg, lehetővé téve a kifogástalan életvitel és a jó hírnév előzetes megvizsgálását, beleértve a korábbi büntetésekre vonatkozó adatokat is. A Javaslat a belügyminiszter engedélyéhez köti, de nem korlátozza a többes állampolgárságú magyar állampolgárok hivatásos rendőri állományba vételét.

A Rendőrségről szóló törvény elfogadásával alapvető követelménnyé vált, hogy a rendőri hatósági tevékenységben csak rendőri szakképzettséggel rendelkező vehessen részt, ezért a Javaslat a szolgálati viszony létesítésének, illetve fenntartásának feltételéül szabja annak határidőn belüli megszerzését és kizárja az önálló intézkedésre jogosultságból az azzal nem rendelkezőket. A szakképzettséggel nem rendelkezőkkel szemben pedig hosszabb próbaidőt ír elő.

A Rendőrségről szóló törvény fontos feladatként határozza meg, a bűnözés elleni harc pedig szükségessé teszi, hogy az adott feladatot ellátó szervek tagjai - a rendőrséghez tartozás leplezésével - fedő vállalkozásban vegyenek részt, vagy a bűnözésre vonatkozó információk megszerzése érdekében más foglalkoztatási jogviszonyt létesítsenek illetve egyéb kereső tevékenységet folytathassanak. Az ilyen szolgálati feladatot teljesítő rendőrnek - konspirációs okokból - megfelelő egzisztenciális és társadalombiztosítási hátteret kell biztosítani. A Javaslat ezt úgy oldja meg, hogy e rendőrök szolgálati viszonya - a tevékenységüktől függetlenül - fennmarad. A szolgálati viszonyból eredő jogosultságaik biztosításáról és kötelezettségeik érvényesítéséről a belügyminiszter gondoskodik, és erről az érintett (elsősorban adó- és társadalombiztosítási) szervekkel megállapodásokat is köthet.

A polgári védelem hivatásos állományára vonatkozó szabályok

A 265-267. §-hoz

A Javaslat e §-ai a polgári védelem tekintetében bővíti a más szervnél teljesíthető szolgálat körét. A polgári védelem hivatásos állományú tagjai a szerv sajátosságának megfelelően az önkormányzatoknál és a védelmi bizottságokban is teljesíthetnek szolgálatot. Lehetővé teszi emellett meghatározott beosztásokban a szerződéses szolgálati viszony létesítését. Feltételei és szabályai megegyeznek a határőrség szerződéses állományára vonatkozó szabályokkal.

Az állami és hivatásos önkormányzati tűzoltóság hivatásos állományára vonatkozó szabályok

A 268-276. §-hoz

A Javaslat e §-okban állapítja meg azokat az eltérő szabályokat, amelyeket az állami és hivatásos önkormányzati tűzoltóság állományára kell alkalmazni.

Az eltéréseket alapvetően meghatározza, hogy az önkormányzati tűzoltóságok egymás mellé rendelt szervekként működnek és nincsenek hierarchikus viszonyban az országos és a megyei parancsnoksággal. A miniszter felügyeleti jogkörének terjedelme is eltér a többi szervhez képest.

A Javaslat a munkáltatói jogkörök meghatározása mellett szabályozza az országos és a megyei parancsnok feladatait, amelyek alapvetően véleményezési és kezdeményezési jogosultságokból állnak. Az országos parancsnokra hárul néhány tipikusan a szolgálati viszonyból eredő munkáltatói intézkedés (pl. előléptetés).

Sajátos szervezeti struktúra mellett is biztosítani kell a tűzoltói jogállás folyamatosságát, a szervek közötti hátrányos következmények nélküli átjárhatóságot. A Javaslat a határőrségtől és a polgári védelemtől eltérő indokkal és tartalommal biztosítani kívánja a helyettesítési célú szerződéses hivatásos viszony létesítését az önkormányzati tűzoltóságoknál.

A Javaslat illetményrendszere az önkormányzati tűzoltóságra is irányadó, azonban a 273. § lehetővé teszi - a köztisztviselőkhöz hasonlóan - , hogy az önkormányzat a tűzoltók javára ettől eltérjen.

XXI. fejezet

A polgári nemzetbiztonsági szolgálatok hivatásos állományára vonatkozó szabályok

A 277-300. §-hoz

A polgári nemzetbiztonsági szolgálatok hivatásos állományú tagjai feladataikat nagyrészt minősített és védett információk felhasználásával látják el, ezért fontos és bizalmas munkakört betöltő személyeknek minősülnek. Ennek megfelelően a hivatásos állomány tagjai - a nemzetbiztonsági szolgálatokról szóló törvényben meghatározottak szerint - biztonsági ellenőrzés alá vonhatók.

A feladatok fokozott biztonsági követelményei indokolják, hogy a hivatásos állomány tagjának a tartózkodási hely szabad megválasztásának jogát az elöljáró - szolgálati érdekből - korlátozhatja.

A polgári nemzetbiztonsági szolgálatok tevékenységének iránya, működésének zárt és védett rendje indokolja, hogy az érdekképviselet és érdekvédelem területén speciális szabályok érvényesüljenek.

A hivatásos állomány tagjai által alapított érdekvédelmi szervezetet valamennyi olyan jogosítvány megilleti, ami a hatékony érdekérvnyesítéshez szükséges (egyetértés, véleményezés, kifogás benyújtása). Korlátok a nemzetközi szövetséghez történő csatlakozás és a külső hatóság előtti képviselet tekintetben érvényesülnek.

A szolgálati viszony létesítésnek további feltételeit a polgári nemzetbiztonsági szolgálatok tekintetében a fokozott titokvédelmi (biztonsági) követelmények teszik indokolttá.

A nemzetbiztonsági feladatok jellege megköveteli, hogy meghatározott - stratégiai fontosságú - helyeken a szolgálatok hivatásos állományú tagjai a nemzetbiztonsági jelleg leplezésével létesítsenek munka- (köztisztviselői-, közalkalmazotti-) jogviszonyt. A létesítés feltételeit a nemzetbiztonsági szolgálatokról szóló törvény határozza meg, a Javaslat a szükséges jogszabályi hátteret biztosítja a jogintézményhez.

A rendelkezési állomány az az állománykategória, ahol a hivatásos állomány tagjai szolgálati feladatokat ugyan nem látnak el, de speciális képzettségük és képesítésük alapján szolgálati viszonyuk fenntartása továbbra is indokolt; így megváltozott körülmények, új kormányzati igények esetén - külön törvényben meghatározott feladatok ellátására - nemzetbiztonsági tevékenységre (más állománykategóriába vétellel) újra felkérhetők. Ezt a mobil állománykategóriát a szolgálati feladatok sokszínűsége, gyors reagálást követelő jellege indokolja. A rendelkezési állományban lévők a szolgálatoktól illetményben, bérjellegű kifizetésekben nem részesülhetnek.

A külföldi szolgálatra való vezénylés eltérő szabályait a szolgálatok speciális irányítási rendje és a szolgálatok alapfeladatához kötődő önálló vezetői (főigazgatói) jogkör indokolja.

A törvényjavaslat a fokozott biztonsági követelményekre tekintettel - a szolgálati viszony létesítésének speciális szabályaival összhangban - határozza meg a szolgálati viszony megszűnésének további esetét.

A Javaslat az államtitokról és a szolgálati titokról szóló törvénnyel összhangban megerősíti a hivatásos állomány titoktartási kötelezettségét.

A szolgálati feladatok jellegéből adódó belső biztonsági követelmények indokolják, hogy az érdekvédelmi szervezet a minősítési eljárásban nem vehet részt, a megállapításokra észrevételt nem tehet.

Az Általános Rsz szabályaival összhangban határozza meg a Javaslat a polgári nemzetbiztonsági szolgálatok vezetőinek járó parancsnoki pótszabadság mértékét.

A 299. § szerinti szabályt az indokolja, hogy a polgári nemzetbiztonsági szolgálatok, mint önálló országos hatáskörű államigazgatási szervek, csak központi személyügyi nyilvántartást vezetnek.

A polgári nemzetbiztonsági szolgálatoknál lévő speciális helyzet indokolja a miniszteri utasítás kiadására vonatkozó felhatalmazást a besorolási osztályok, beosztási kategóriák s fizetési fokozatok megállapításához.

A miniszter által meghatározott beosztásokban foglalkoztatott hivatásos állomány tagjai részére - beosztási illetményük 25%-áig terjedő - pótlék állapítható meg, amit a magasan kvalifikált munka és az átlagon felüli (biztonsági) kötelezettségek teljesítése tesz indokolttá.

A fegyelmi, kártérítési és panasz eljárásra vonatkozó képviseleti szabályokat a szolgálatok belső biztonsági követelményei indokolják.

XXII. fejezet

A büntetés-végrehajtási szervezet hivatásos állományára vonatkozó szabályok

A 301-306. §-hoz

A büntetés-végrehajtási szervezet feladataira figyelemmel a szolgálati viszony létesítésének a feltételeit a sorkatonai szolgálat letöltésével indokolt bővíteni. A fogvatartottak őrzése, felügyelete, szállítása és előállítása során törvényben meghatározott kényszerítő eszközök alkalmazására is sor kerülhet, amihez a sorkatonai szolgálat alatt megszerzett ismeretek szükségesek. Amennyiben a jelentkező a sorköteles életkort már betöltötte, e feltételtől el lehet tekinteni, az ismeretek megszerzéséről pedig a büntetés-végrehajtási szervezet gondoskodik.

A szabadságvesztés végrehajtásának a célja érdekében az elítéltek kötelező foglalkoztatására létrehozott gazdálkodó szervezeteknél szolgálatot teljesítő hivatásos állományú személyek a gazdálkodási feladataikon túl biztonsági, őrzési feladatokat is ellátnak, ezért e szervezetek a 42. § (2) bekezdése szerint rendvédelmi célú tevékenységet folytató gazdálkodó szervnek minősülnek.

A büntetés-végrehajtási szervezet a rendvédelmi felsőoktatási intézményben végzett hallgatók megfelelő szolgálatba helyezését biztosítani tudja, ezért a Javaslat a 44. § (1) bekezdésének e) pontja szerinti rendelkezési állományba való helyezés lehetőségét kizárja.

A Javaslat a 72. § (1)-(2) bekezdéseihez kapcsolódva meghatározza a sajátos büntetés-végrehajtási ismereteket nyújtó szakképesítés megszerzésének kötelezettségét. A követelmények a rendfokozati állománycsoportok szerint differenciáltak, a szakmai képzés rendjét az igazságügyminiszter rendelettel állapítja meg.

Az osztályvezető-helyettesi és az annál magasabb vagy azokkal azonos szintű vezető beosztásban lévő hivatásos állomány tagjait a szolgálati idő után járó pótszabadság helyett vezetői pótszabadság illeti meg. Ennek indoka, hogy az esetenkénti többletszolgálatért őket sem szabadidő, sem díjazás nem illeti meg.

A külön törvényben meghatározott különleges biztonságú körleten szolgálatot teljesítő személyek az átlagost meghaladó idegi és fizikai leterhelésnek vannak kitéve, ezért a Javaslat részükre az általános szabályokban írtakhoz képest további 5 nap pótszabadságot határoz meg (305. §).

Az illetményrendszer néhány beosztás tekintetében nem fejezi ki a sajátos szaktudás, a nehezebb munkakörülmények és a fokozott igénybevétel anyagi elismerését. A Javaslat az ilyen beosztásokat ellátók részére az illetményalap százalékában meghatározott pótlékra való jogosultságot állapít meg.

XXIII. fejezet

A vám- és pénzügyőrség hivatásos állományára vonatkozó szabályok

A 307-325. §-hoz

A vám- és pénzügyőrség felsőfokú, hatósági jogkörrel rendelkező és ilyennel nem rendelkező középfokú, valamint a végrehajtó tevékenységet ellátó alsó fokú szervekre tagozódik. A Javaslatban meghatározott munkáltatói jogkört az országos parancsnok, az állományilletékes parancsnok, a középfokú szerv parancsnoka, a szolgálati elöljáró és alsó fokú szerv parancsnoka gyakorolja.

A vám- és pénzügyőrség oktatási és képzési rendszere nem alkalmas a sorkatonai szolgálat kiváltására. Ezért indokolt általános felvételi követelményként a sorkatonai szolgálat előírása. A középiskolai végzettség alól az őrszolgálatot teljesítőket indokolt felmenteni, s számukra speciális követelményeket előírni (alacsonyabb szinten).

A vám- és pénzügyőrség nem rendelkezik a katonai vagy a rendőrségi tanintézetekkel azonos oktatási intézményekkel, ezért a szakmai képzettség elsajátítása csak a hivatásos állományba vétel után lehetséges. Ez alól kivétel a Rendőrtiszti Főiskolán folyó vámszaki képzés. A fentiek indokolják egyes szaktanfolyamok elvégzésének kötelező előírását és az általánostól eltérő szabályozást.

A Javaslat 39. § (2) bekezdése az eltérő képzési rend miatt csak a Rendőrtiszti Főiskola vámigazgatási tanszéken végzett hallgatóra vonatkozhat.

A vezénylési idő eltérő szabályozását a vám- és pénzügyőrségi szakfeladatok nem egyenlő arányú, mennyiségű és időtartamú igénye alapozza meg. Egyes határszakaszok tartósan kerülhetnek speciális helyzetbe, ami hosszabb idejű vezényléseket is indokol (pl. ENSZ embargó, külföldiek tömeges átutazása stb.).

Az oktatási és képzési rendszer eltérő volta miatt rendelkezni kell a szakmai tanfolyamok költségeinek megtérítéséről. Ezt indokolt egy meghatározott időtartamhoz kötni. A vámszaki ismeretek a szabad pályán jól hasznosíthatók, erre tekintettel a 10 éves határidőnek állománymegtartó szerepe is van.

A vám- és pénzügyőrség szakterülete a gazdaság különböző ágazataihoz kapcsolódik. Ezért a hivatásos állomány tagja nem lehet érdekelt pl. vámudvar, szeszfőzde, más jövedéki üzem fenntartásában, vezetésben, működésben.

A vám- és pénzügyőrség önálló egészségügyi szervezettel rendelkezik. Ez alkalmas és jogosult a hivatásos állomány tagjai egészségügyi, pszichikai és fizikai alkalmasságának vizsgálatára és minősítésére.

A 320. § a vám- és pénzügyőrségnél meghatározza a folyamatos szolgálat fogalmát. A szolgálatteljesítési idő meghatározását indokolja a rendszeres vezénylés, amikor a függő helyzetek fenntartása (éves keret, éves elszámolás) nem indokolt.

A vám- és pénzügyőrségnél a Nemzetközi Vámnapot kell munkaszüneti napnak tekinteni.

A túlszolgálat elrendelését a vámhivatal parancsnoka hatáskörébe célszerű utalni, mert enélkül nem tud hatékonyan szolgálatot szervezni. Hasonló a helyzet a szabadság engedélyezésénél.

Az illetménypótlékoknak a Javaslat szerinti szabályozását az illetményben ki nem fejezhető - a szolgálat sajátosságaiból fakadó - körülmények ellentételezése indokolja.

A 324. § az olyan tanfolyamok elvégzése után biztosít előresorolási lehetőséget, amelyek elvégzése nem kötelező jellegű. Méltánytalan lenne, ha a középiskolai végzettséggel nem rendelkezők azonos fizetési fokozatba kerülnének az ilyen végzettségűekkel.

A kártérítés összegének megállapítását, mérséklését és mellőzését a 325. §-ban meghatározott értékhatár fölött az országos parancsnoksághoz utalja a Javaslat.

-----STARTING---POINT---VEGE---

HARMADIK RÉSZ

VEGYES, ÁTMENETI ÉS ZÁRÓ RENDELKEZÉSEK

XXIV. fejezet

Vegyes rendelkezések

A 326-331. §-hoz

A Javaslatnak e §-ai a fegyveres szervek sajátosságaira tekintettel részletesen szabályozzák a hivatásos, a továbbszolgáló és a szerződéses szolgálati viszonyban töltött, illetve a beszámított (beszámítható) szolgálati idők különböző jogcímekhez történő figyelembevételnek a módját. E szabályok fontos garanciális tartalommal bírnak a törvény hatálybalépése előtt tényleges szolgálati viszonyban megszerzett és a hatályos jogszabályok szerint abba beszámított szolgálati időnek a törvény hatálybalépését követően történő figyelembevétele szempontjából. A 326. § (1) bekezdése tételesen felsorolja azokat a jogcímeket, amelyek esetén továbbra is a „halmozott szolgálati időt” kell szolgálati viszonyban töltött időnek számítani. A Ktv. s a Kjt. szabályaival megegyezően ugyanakkor arról is rendelkezik a 326. § (2) bekezdése és a 328. § (1)-(2) bekezdése, hogy a törvény hatálybalépése után keletkező szolgálati viszonyban eltöltött időbe a ténylegesen leszolgált időn kívül szolgálati idő beszámításnak - a társadalombiztosítási szabályok szerint - csak a nyugdíjjogosultság és a nyugdíj mértéke megállapítása esetén van helye. A ténylegesen leszolgált időn - a társadalombiztosítási szabályokkal megegyezően - természetesen a hadkötelezettség alapján, a fegyveres szervek oktatási intézményeiben hallgatóként és e szerveknél továbbszolgáló, szerződéses és hivatásos szolgálatban eltöltött időt kell érteni. Az egyéb jogcímekhez csak a ténylegesen hivatásos, szerződéses szolgálati viszonyban töltött időt lehet alapul venni.

A Javaslatnak indokoltan rendelkeznie kell arról is, hogy a szolgálati viszony megszűnése esetén az abban eltöltött időt más munka végzésére irányuló jogviszony létesítésénél miként kell figyelembe venni (327. §).

A fegyveres szerveknél speciális beosztásokban szolgálatot teljesítők szolgálati viszonyban töltött idejének - a szolgálat veszélyességre, a fokozott igénybevételre stb. tekintettel - a Javaslat nyugdíj szempontjából megfelelő szorzószámok alkalmazásával, kedvezményes számítására nyújt lehetőséget. Ennek megfelelően három csoportra osztja az ilyen beosztást betöltőket és ezeknek megfelelően 2-szeres, 1,5-szeres s 1,2-szeres szorzószámokat határoz meg.

Végül meghatározza a Javaslat a szolgálati idő számításának és kedvezményes számításának tilalmát és annak okait.

XXV. fejezet

Hatálybaléptető rendelkezések

A 332. §-hoz

Rendeltetésénél fogva e fejezet csak egy §-t tartalmaz. Ennek (1) bekezdése a törvény hatálybalépésének időpontját és a hatályukat vesztő, kapcsolódó jogszabályokat, jogszabályhelyeket határozza meg. A hatályukat vesztő jogszabályok között első helyen szerepel a fegyveres erők s a fegyveres testületek hivatásos állományának szolgálati viszonyáról szóló 1971. VI. 10. törvényerejű rendelet, valamint az azt módosító törvény és törvényerejű rendeletek. Mivel a Hvt. s a rendőrségről szóló 1994. évi XXXIV. törvény egyaránt tartalmaz a szolgálati viszonnyal kapcsolatos rendelkezéseket, s azoknak nem ott, hanem a Javaslatban van a helyük, azokat indokolt hatályon kívül helyezni.

A (2)-(5) bekezdése a Javaslattal összefüggő más törvényekben található rendelkezések módosítására vonatkozó szabályokat tartalmazza. A módosítások is érintik a Hvt. több rendelkezését, ezen felül a katonai bírák szolgálati viszonyával kapcsolatban a bírósági szervezetről, a katonák által elkövetett szabálysértések fegyelmi eljárás keretében történő elbírálásával kapcsolatban a szabálysértésről szóló törvényt, továbbá a katonai büntetőjog hatálya alá tartozókkal kapcsolatban a Büntető Törvénykönyvet.

XXVI. fejezet

Átmeneti rendelkezések

A 333-341. §-hoz

Az átmeneti rendelkezések 1999-ig tartalmaznak szabályokat, amelyek között több fontos, garanciális jellegű is található.

Mivel a fegyveres szerveknél már évek óta működnek érdekvédelmi szervezetek, indokolt, hogy a Javaslat ezek működésével kapcsolatban is e szabályok alkalmazását írja elő.

Előfordulhat, hogy a továbbszolgálói szolgálati viszony megszüntetése következtében a törvény hatálybalépéséig továbbszolgálatot teljesítők egy része nem vállalja a szerződéses átminősített szolgálatot. Erre tekintettel indokolt részükre lehetővé tenni, hogy a hatályos szabályok szerint szüntessék meg a szolgálati viszonyukat, ha az rájuk nézve kedvezőbb.

A Javaslat meghatározza, hogy a törvény hatálybalépésekor a szolgálati viszony létesítésével és módosításával kapcsolatban folyamatba tett ügyekben, továbbá az új fenyítési nemek alkalmazása, valamint a végrehajtás tekintetében e törvény, a szolgálati viszony megszüntetésével, a fegyelmi és kártérítéssel kapcsolatban folyamatban lévő ügyekben, továbbá a tanulmányi szerződésből eredő kedvezmények tekintetében a korábbi szabályokat kell alkalmazni. Ez utóbbiaknak garanciális oka van, mivel az e viszonyokra vonatkozó szabályok megváltoztak és az érintettek nem hozhatók kedvezőtlenebb helyzetbe.

Lényeges garanciális szabályt tartalmaz a 336. §, mely kimondja, hogy a Javaslat szerinti iskolai végzettségi (szakképesítési) követelmények nem vonatkoznak a hivatásos állomány 45. életévét betöltött tagjaira.

A szolgálat felső korhatárát figyelembe véve, nem követelhető meg és nem is várható el az e szabály alá esőktől a magasabb szintű iskolai végzettség (szakképesítés) megszerzése. Ugyanakkor arról is rendelkezik a Javaslat, hogy a 45 évesnél fiatalabbak kötelesek e követelményeknek eleget tenni, s annak bekövetkezéséig az eredeti beosztásukat az addig elért rendfokozatukkal betölthetik. Lényegben kimondatlanul is ilyen eséllyel rendelkeznek a szolgálati viszonyuk megszüntetéséig a 45. életévüket betöltöttek is.

További garanciális szabályokat tartalmaznak a 338-339. §-ok is. Az egyik lényeges szabály, hogy a Javaslat szerinti illetményrendszerre legkésőbb 1999. január 1-jéig át kell térni, illetve a korábbi áttérés lehetőségét a központi költségvetési törvényjavaslatok parlamenti tárgyalása során vizsgálni kell. Ez az időközi illetményemelések révén fokozatos áttörést is jelenthet. A másik, hogy a hivatásos állomány tagjának illetménye az új illetményrendszer bevezetésével nem csökkenhet, illetve más törvényben meghatározottak kivételével a Javaslat szerinti illetménynél magasabb nem lehet.

Talán a legfontosabb szabály e tekintetben a 341. §, amely kimondja, hogy a törvény hatálybalépése évének december 31. napjáig nyugdíjjogosultságot szerzett hivatásos állomány tagjának e jogát a törvény nem érinti. A hatálybalépéstől számított 5 éven belül választhat a hatályos vagy a Javaslatban meghatározott szabályok szerinti nyugállományba helyezés között.

XXVII. fejezet

Felhatalmazások

A 342. §-hoz

A Javaslat hatálya alá tartozó nyolc fegyveres szerv hivatásos állományú tagjai szolgálati viszonyában fellelhető számos eltérés nélkülözhetetlenné teszi, hogy a részletes szabályokat a Kormány és az illetékes miniszterek állapítsák meg végrehajtási rendeletekben.

Ezért a Javaslat három jelentősebb olyan szabályozási tárgyat utal a Kormány szabályozási körébe, amelyek egyfelől érintik vagy érinthetik minden fegyveres szervet, másfelől súlyuknál fogva alacsonyabb szinten nem szabályozhatók [pl. a 329. § (1) bekezdésének c) pontja].

Az egyes fegyveres szerveket vagy az egységes irányítás alatt álló fegyveres szervek csoportját érintő részletes szabályozást az illetékes miniszter hatáskörébe utalja a Javaslat.

Mivel a Javaslat a hivatásos állomány tagjainak nemcsak a szolgálati viszonyára, hanem a társadalombiztosítására vonatkozó szabályokat is magába foglalja, meglehetősen széles skálán mozgó és sokirányú szabályozási kérdéskörökben kell a minisztereknek további szabályokat alkotniuk.

A szoros értelemben vett szolgálati viszonyt érintő kérdéseken túl pl. részletesen szabályozni kell az egyenruha és a rendfokozat viselésnek, az egészségügyi szolgáltatás, az egészségi, pszichikai, fizikai alkalmasság elbírálásának, minősítésének s következményeinek rendjét.