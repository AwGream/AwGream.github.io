1990. évi LXVIII. törvény indokolása

a kormányzati munkamegosztás megváltozásával összefüggésben egyes törvények módosításáról

-----STARTING---POINT---ALTALANOS---
-----STARTING---POINT---RESZLETES---

Az 1. §-hoz

A kormányzati munkamegosztás módosulásának egyik lényeges eleme a környezetvédelmi és a vízügyi feladatok központi irányításának szétválasztása akként, hogy a környezetvédelmi szempontok a vízgazdálkodási tevékenység folytatása során is megfelelően érvényesüljenek.

A vízügyről szóló 1964. évi IV. törvény 41. §-a rendezi a vízügyi igazgatás és a vízgazdálkodás hatásköri kérdéseit. A Javaslatban szereplő módosítás - figyelemmel a tervezet 8. §-ában foglalt hatásköri változásokra is - az e területen jelentkező új munkamegosztást emeli törvényi szintre.

A törvény 42. §-ának módosítása a vízügyi államigazgatási ügyekkel kapcsolatos hatósági jogkörök ellátását szabályozza. A jövőben - többek között - a szennyvízbírság megállapítására indult államigazgatási ügyekben a környezetvédelmi hatóságok járnak el, ezért indokolt a főszabály alóli kivételek lehetőségére utalni.

A 2. §-hoz

A Javaslat ágazati törvényi szinten rögzíti azt az igényt, hogy - az építésügyi igazgatási központi feladatoknak a környezetvédelmi miniszter feladatkörébe kerülésével - megvalósuljon a természetes és az épített környezet összehangolt, tudatos alakításának, fejlesztésének és védelmének a lehetősége.

Ugyanakkor az építőipari tevékenységgel kapcsolatos gazdasági ágazati irányítási jogkörök gyakorlása - a Kormány által meghatározott körben - az ipari és kereskedelmi miniszterhez kerül. Ily módon szétválik a hatósági és a kivitelezési tevékenység irányítása, ami régóta fennálló összeférhetetlenségi helyzetet szüntet meg.

A 3-5. §-okhoz

A Javaslat tükrözi azt a változást, melynek lényege az, hogy az iskolarendszeren kívüli szakmai oktatás központi ágazati irányítása a munkaügyi miniszter hatáskörébe kerül át.

Az iskolarendszerű szakmai oktatás központi (szakmai) irányítása ugyancsak a munkaügyi miniszter hatáskörébe kerül azzal, hogy ezt az irányítást a képzés szakiránya szerint illetékes, valamint a képzésben érdekelt miniszterrel együttműködve látja el.

E módosítások lehetővé teszik, hogy a munkaerőpiac követelményei a szakképzésben a jelen kor igényeinek megfelelően érvényesüljenek, egyben elősegítik az irányítási rendszer érdekképviseleti alapú megújítását.

Az egészségügyi törvény kisebb módosítását az oktatási törvénnyel való összhang megteremtése indokolja.

A vázolt új munkamegosztás igényli, hogy a Szakképzési Alap kezelésével kapcsolatban eddig a művelődési és közoktatási minisztert megillető jogkört, illetve feladatkört a munkaügyi miniszter gyakorolja.

A 6. §-hoz

A Magyar Köztársaság minisztériumainak felsorolásáról szóló 1990. évi XXX. törvény 4. §-ának b) pontja értelmében, ahol jogszabály Kereskedelmi Minisztériumot, kereskedelmi minisztert említ, ott Nemzetközi Gazdasági Kapcsolatok Minisztériumát, illetőleg nemzetközi gazdasági kapcsolatok miniszterét kell érteni.

A belkereskedelemről szóló, módosított 1978. évi I. törvényben meghatározott irányítási jogköröket azonban - a két minisztérium közötti feladatkörmegosztás alapján - célszerű, ha az ipari és kereskedelmi miniszter veszi át. Ezért szükséges a már hivatkozott törvény módosítása.

A 7. §-hoz

A társadalmi-gazdasági tervezésről szóló, többször módosított 1972. évi VII. törvény rendelkezései már nem felelnek meg a kialakulóban levő szociális piacgazdaság követelményeinek, minden tekintetben meghaladottnak tekinthetők, ezért indokolt a törvény és módosításai hatályon kívül helyezése. Ily módon az új Pénzügyminisztérium feladatköre e kötöttségektől mentesen alakítható ki.

A 8. §-hoz

A Javaslatban foglalt feladatköri változások néhány ponton szükségessé teszik a Magyar Köztársaság minisztériumainak felsorolásáról szóló 1990. évi XXX. törvény módosítását is. A Javaslat 8. §-a erre vonatkozóan tartalmaz rendelkezéseket.

A Javaslat 2. §-ában foglalt építésügyi igazgatási központi feladatoknak a környezetvédelmi miniszter hatáskörébe utalásával szoros összefüggésben kerülnek a környezetvédelmi miniszter hatáskörébe a területfejlesztési igazgatási központi feladatok. Ezáltal megvalósulhat a területfejlesztés, az építésügy és a környezetvédelem - korábban egymással sokszor ellentétben álló, és így e területek fejlődését akadályozó - érdekeinek az összehangolása.

E rendelkezések nyomán az is elkerülhető, hogy önmagában a minisztériumok közötti feladatátcsoportosítás miatt a törvénynél alacsonyabb szintű jogszabályok egész sorát feltétlenül módosítani kelljen.

E rendelkezések nyomán az is elkerülhető, hogy önmagában a minisztériumok közötti feladatátcsoportosítás miatt a törvénynél alacsonyabb szintű jogszabályok egész sorát feltétlenül módosítani kelljen.

-----STARTING---POINT---VEGE---