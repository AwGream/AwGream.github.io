2003. évi LXXXVII. törvény indokolása

a fogyasztói árkiegészítésről

-----STARTING---POINT---ALTALANOS--- 

A törvény biztosítja a fogyasztói árkiegészítés folyósítását azon szolgáltatóknak, amelyeknek - az állam által biztosított utazási kedvezmények miatt - egyébként bevételkieséssel kell számolniuk.

A fogyasztói árkiegészítés 1992-től működő rendszerének (a fogyasztási adóval egy törvényben megfogalmazott előírásainak) törvényi újraszabályozását több körülmény is indokolta. A fogyasztási adó az Európai Unióhoz való csatlakozás időpontjától átalakul regisztrációs adóvá, így a fogyasztási adót és a fogyasztói árkiegészítést együttesen tartalmazó törvény legalább fele 2004. májusától eleve megváltozik. A 2004. évi költségvetést megalapozó fogyasztói árkiegészítési előirányzat biztonságosabb tartásához a fogyasztói árkiegészítés rendszerének is meg kell újulnia, melyet pedig - a költségvetés érdekében - 2004. január 1-jétől indokolt hatályba léptetni. Ezért a fogyasztói árkiegészítés már 2004 elejétől, önálló törvényként elválik a fogyasztási adóztatástól.

A változtatás lényege, hogy a törvény a helyi tömegközlekedésben fix összegű fogyasztói árkiegészítést vezet be, megszüntetve ezzel az ár és a támogatás direkt kapcsolatát, egyúttal nagyobb teret engedve az önkormányzatok önálló ár-megállapítási jogának. A fix összegű (tételes) árkiegészítés további előnye az államháztartás szempontjából a kiszámíthatóság.

A konstrukcióváltás a kedvezmények felülvizsgálatát a belvízi személyhajózásban is lehetővé teszi. Az ármegállapításnál ebben a körben ugyanis eleve nincs központi költségvetési kontroll, így a fogyasztói árkiegészítésre nincs ráhatása a központi kormányzatnak. Ezen túlmenően - a révközlekedéssel ellentétben, ami elsősorban közlekedési célú - a belvízi személyhajózás elsődlegesen turisztikai jelleget ölt.

Az Európai Unióhoz történő csatlakozás közeledtével a teljes jogharmonizáció biztosítása, a támogatási rendszer EU-konform átalakítása egyre sürgetőbb: az utazási kedvezményeket az EU tagállamok állampolgárai is ki kell terjeszteni.

-----STARTING---POINT---RESZLETES---

I. Fejezet

Általános rendelkezések

Az 1. §-hoz

Az árkiegészítés igénybevételére a mellékletben szereplő kedvezményes személyszállítási szolgáltatásoknak a belföldön történő teljesítése esetén nyílik lehetőség. A törvény alapján a Kormány által biztosított kedvezményes utazásokhoz az e jogcímen adott támogatás valamennyi tömegközlekedési eszközre kiterjed. A nem kedvezményes utazás után viszont árkiegészítés nem igényelhető. A törvény egyértelműsíti, hogy a Mellékletben a kombinát bérletjegyre megállapított fix összegű árkiegészítés a különböző tömegközlekedési eszközök közül legalább kettőre egyaránt jogosító bérletjegyek eladása után jár.

A 2. §-hoz

A törvény meghatározza az árkiegészítés igénylési lehetőségének területi hatályát. E szerint kedvezményes utazás esetén a nemzetközi utazásokban is csak a belföldi útszakaszra eső díjra jár fogyasztói árkiegészítés.

Az árkiegészítés alanya

A 3. §-hoz

A jogi személy, a jogi személyiséggel nem rendelkező szervezet, továbbá a személyi jövedelemadóról szóló törvény szerinti egyéni vállalkozó egyaránt alanya az árkiegészítésnek, ha az általa nyújtott személyszállítási szolgáltatás, illetve az általa biztosított komp és révközlekedés megfelel a 4. §-ban foglalt feltételeknek.

II. Fejezet

Fogyasztói árkiegészítés

A 4. §-hoz

A törvény meghatározza, hogy az árkiegészítést kizárólag a hatósági áras különjárati autóbusz szolgáltatás, illetve a jogszabály által utazási kedvezményben részesített vasúti-, távolsági autóbusz-, helyi autóbusz-, helyi kötöttpályás és a révközlekedési személyszállítási szolgáltatás esetén igényelheti a szolgáltatás nyújtója. Nem igényelhető árkiegészítés az olyan kedvezményes díjú utazási szolgáltatás esetén, amelynél a kedvezményt a szolgáltatás nyújtója üzletpolitikai céllal adta, vagy amelynek pénzügyi fedezetére jogszabály más forrást határoz meg. A törvény ugyancsak szűkíti a kedvezményezetti kört azzal, hogy kizárólag a nevelési-oktatási intézmények saját tanulóik, illetve felsőoktatási intézmények saját hallgatóik részére való, de az intézmény nevében történő bérlet-, jegyvásárlások esetén jár a szolgáltatónak az árkiegészítés. Az árkiegészítésre jogosító értékesítésekhez igénybevett támogatás jogosságának vizsgálatához elengedhetetlen nyilvántartási rendet is rögzíti a törvény.

Az 5. §-hoz

Az árkiegészítésre való jogosultság azon a napon keletkezik, amelyet a teljesítésről kiállított számlán a teljesítés napjaként feltüntettek, illetve a készpénzfizetés és a pénzforgalmi szemléletű könyvvezetésre jogosultak esetén amikor az ellenértéket kifizették.

A 6. §-hoz

A törvény - aszerint, hogy a fogyasztói árkiegészítés százalékos vagy tételes - az árkiegészítés alapját a százalékos mértéknél a díjbevételben, a tételes mérték esetében pedig az eladott bérletek darabszámával határozza meg. A fegyveres testületek sorállományú tagjai, az országgyűlési képviselők, valamint a 65 éven felüli magyar állampolgárok és Európai Unió más tagállama állampolgárainak ingyenes utazása esetén az árkiegészítés alapjaként a vasútnál a belföldi vasúti személyszállítás, a távolsági autóbusznál a menetrend szerinti autóbusz személyszállítási szolgáltatás tényleges díjbevétele vehető figyelembe.

A 7. §-hoz

Az árkiegészítés a személyszállítási szolgáltatásnál az árkiegészítés alapjának meghatározott százaléka, illetve az eladott bérlet darabszámára vetített összeg. (Az utasok különböző konkrét kedvezményes kulcsait, mértékeit Kormányrendelet tartalmazza.) A helyi tömegközlekedésben használt kedvezményes bérletek, illetve a komp- és révközlekedésben a kedvezményes jegyek és bérletek után járó fogyasztói árkiegészítés összegét a törvény melléklete tartalmazza. A kedvezményes negyedéves, féléves, éves bérletek utáni támogatás a törvényben szereplő képlet alapján számítható.

A helyi tömegközlekedésben biztosított ingyenes utazások esetén a törvény a szolgáltatók bevételkiesésének ellentételezése érdekében - a bevétel százalékában megállapított árkiegészítés helyett - a gazdasági és közlekedési miniszter feladataként határozza meg az árkiegészítés mértékének megállapítását, amely havonta, a tárgyévet megelőző év adatai alapján történik.

A fix összegű árkiegészítés bevezetésével az ártörvényben biztosított, az önkormányzatok ármegállapítása feletti hatósági kontroll jelentőségét veszti, így a törvény rendelkezik arról is, hogy e körben a pénzügyminiszter egyetértésére nincs szükség.

III. Fejezet

Egyes eljárási szabályok

A 8. §-hoz

A törvényben nem szereplő, nem szabályozott, a fogyasztói árkiegészítéssel kapcsolatos eljárási kérdések kapcsán mögöttes jogszabályként az adózás rendjéről szóló törvény rendelkezéseit kell alkalmazni.

A 9. §-hoz

A kedvezményes személyszállítási szolgáltatás nyújtása esetén az árkiegészítés befizetése, igénylése, illetve bevallása önadózás formájában történik. Az árkiegészítés igénylésével kapcsolatosan az adózás rendjéről szóló törvény rendelkezéseit kell alkalmazni.

-----STARTING---POINT---VEGE---

IV. Fejezet

Záró rendelkezések

A 10-11. §-hoz

A törvény záró rendelkezései a hatályba lépéssel kapcsolatos átmeneti szabályokat határozzák meg. A tételes mérték bevezetése miatt a törvény egyértelműsíti, hogy a 2003. évben eladott, de 2004-ben utazásra jogosító bérletek után már a 2004-ben hatályos szabályok szerint kell az adókötelezettséget teljesíteni, azaz helyi tömegközlekedés esetén e körben már a fix összegű árkiegészítés igényelhető.