2002. évi XLVI. törvény indokolása

a bíróságok szervezetéről és igazgatásáról szóló 1997. évi LXVI. törvény és a Magyar Köztársaság ügyészségéről szóló 1972. évi. V. törvény egyes rendelkezéseinek módosításáról

-----STARTING---POINT---ALTALANOS--- 

A 2002-ben megválasztott kormány „Cselekedni most és mindenkiért!” című programjának az igazságszolgáltatás szervezetét érintő részében a bíróságok és ügyészségek vonatkozásában egy, az Alkotmánybíróságéval azonos költségvetési tervezési és finanszírozási modell megalkotását tartotta szükségesnek. Ennek értelmében a Bíróságok fejezet gazdálkodását végző Országos Igazságszolgáltatási Tanács (OIT), valamint a Magyar Köztársaság Ügyészsége fejezet gazdálkodását végző legfőbb ügyész készíti el a fejezetek költségvetését, azonban azokat a jelenlegi rendszertől eltérően a Kormánynak változtatás nélkül kell a költségvetési törvénybe beépítenie, azokra csak észrevételt tehet. A fejezetek költségvetéséről és a Kormány esetleges észrevételeiről a parlamenti bizottságok foglalnak állást és azokról végső soron az Országgyűlés dönt. Ezzel a megoldással az igazságszolgáltatásnak, mint önálló hatalmi ágnak a végrehajtó hatalomtól való függetlenedése teljes mértékben megvalósul.

A Bíróságok fejezet költségvetésének átalakításához a bíróságok szervezetéről és igazgatásáról szóló 1997. évi LXVI. törvény (Bsz.) 39. §-ának módosítása, míg a Magyar Köztársaság Ügyészsége fejezet költségvetésének átalakításához a Magyar Köztársaság ügyészségéről szóló 1972. évi V. törvény (Ütv.) 5. §-ának módosítása szükséges. Tekintettel arra, hogy az államháztartásról szóló 1992. évi XXXVIII. törvény 52. §-a szerint a Kormány az országgyűlési képviselők általános választásának évében október 31-ig nyújtja be az Országgyűlésnek a következő évre szóló költségvetési javaslatát, a bíróságoknak és az ügyészségnek már nem lesz lehetőségük arra, hogy a fejezet 2003. évi költségvetését az új rendszer szerint készítsék el, arra csak a 2004. évi költségvetés során kerülhet legkorábban sor.

-----STARTING---POINT---RESZLETES---

Az 1. §-hoz

Az 1. § a Bsz. 39. §-át módosítva a bírósági költségvetés új rendszerét szabályozza. Az önállóan elkészített költségvetési és zárszámadási javaslatot az OIT eljuttatja a költségvetési törvény összeállításáért felelős pénzügyminiszter részére, amely azt változtatás nélkül építi be a központi költségvetésbe.

A 2. §-hoz

A Magyar Köztársaság ügyészségéről szóló 1972. évi V. törvény 5. §-ának kiegészítése a bíróságokkal azonos szabályozást ír elő az ügyészi szervezet esetében is, azaz a legfőbb ügyész állítja össze a jövőben az ügyészségi fejezet költségvetésére és a költségvetés végrehajtására vonatkozó javaslatát, amelyet a Kormány a központi költségvetési, illetve a zárszámadási törvényjavaslat részeként előterjeszt az Országgyűlésnek.

-----STARTING---POINT---VEGE---

A 3. §-hoz

A törvény kihirdetése napján, 2002. december 7-én lépett hatályba.