2013. évi XXXII. törvény indokolása

a gazdasági és monetáris unióbeli stabilitásról, koordinációról és kormányzásról szóló szerződés kihirdetéséről

Általános indokolás

Az euróövezeti tagállamok állam- és kormányfői 2011. december 9-én döntést hoztak arról, hogy az euróövezeten belüli gazdasági unió megerősítéséhez szükséges előírások rögzítésére egy új kormányközi szerződésben kerül sor. A kormányközi szerződés tervezetének első változata 2011. december 16-án elkészült, arról a tárgyalásokkal megbízott ad hoc munkacsoport december 20-án megkezdte a tagállamok közötti egyeztetéseket, majd számos ülést követően 2012. január 27-én benyújtotta szövegjavaslatát az Európai Tanács 2012. január 30-i ülésére. Az állam-és kormányfők ülésén megállapodás született a szerződés tartalmáról, illetve 25 tagállam (az Egyesült Királyság és Csehország kimaradásával) készségét fejezte ki az ahhoz történő csatlakozásra.

A szerződésnek Magyarország európai uniós tagsága és különösen a Csatlakozási Szerződésben vállalt jövőbeli euróövezeti tagsága szempontjából kiemelt jelentőségére tekintettel, a miniszterelnök az Országgyűlés 2011. december 12-ei plenáris ülésén a magyar álláspont kialakítását parlamenti vitától és parlamenti döntéstől tette függővé.

Az Országgyűlés 4/2012. (II. 22.) OGY határozatában támogatta a gazdasági és monetáris unióbeli stabilitásról, koordinációról és kormányzásról szóló szerződés (a továbbiakban: Szerződés) szövegének Magyarország által történő végleges megállapítását. A Kormány a Szerződés aláírására a gazdasági és monetáris unióban megvalósuló stabilitásról, koordinációról és kormányzásról szóló szerződés szövegének végleges megállapítására adott felhatalmazásról szóló 1041/2012. (II. 22.) Korm. határozattal adott felhatalmazást.

A Szerződést a tagállamok állam- és kormányfői - az Egyesült Királyság és Csehország kivételével - az Európai Tanács margóján 2012. március 2-án írták alá. Tekintettel arra, hogy a Szerződés hatálybalépéséhez szükséges 12 euróövezetbeli tagállam általi ratifikáció megtörtént, a Szerződés 2013. január 1-jén lépett hatályba.

Magyarország, mint nem eurózóna tag, a Szerződést kihirdeti, de annak csak a rá vonatkozó 12. cikk (3) és (6) bekezdéseit alkalmazza mindaddig, amíg az eurózóna tagjává nem válik.

A Szerződés azzal a céllal jött létre, hogy orvosolja az eurózóna működésével kapcsolatos súlyos hiányosságokat, amelyek a pénzügyi és gazdasági válság során a felszínre kerültek. Az eurózóna tagjainak kifejezett célja volt, hogy az euróövezet egésze stabilitásának megőrzése érdekében biztosítsák az államháztartás stabilitását és fenntarthatóságát, továbbá megakadályozzák az államháztartási hiány túlzott mértékének kialakulását, ami konkrét szabályok bevezetését tette szükségessé. Ennek érdekében a szerződés az eurózóna tagjaira állapít meg szigorúbb feltételeket a költségvetési megállapodás, valamint a gazdaságpolitikai koordináció terén. A kormányközi szerződés többes célt szolgál: a gazdasági és monetáris unió gazdasági pillérének megerősítése, a költségvetési fegyelem szigorítása, a gazdaságpolitikai koordináció megerősítése, valamint az euróövezet kormányzásának javítása.

Magyarország kezdettől fogva támogatásáról biztosította ezt a folyamatot. A Kormány álláspontja a Szerződés tárgyalásának kezdetétől fogva az volt, hogy az eurózóna tagállamoknak mindent meg kell tenniük annak érdekében, hogy stabilizálják az eurózóna helyzetét. Az ehhez szükséges döntéseket azonban oly módon kell meghozni, hogy abban minden tagállam részt vehessen; illetve biztosítani kell, hogy ezek a válságkezelő lépések ne érintsék hátrányosan a nem eurózóna tagok és az EU27-ek érdekeit, valamint ne okozzanak zavart a belső piac működésében.

A visegrádi és közép-európai partnereinkkel folyatott szoros egyeztetések és a velük való közös fellépés eredményeként sikerült a tárgyalások során valamennyi kiemelt magyar érdeket érvényesíteni, így azt, hogy: (i) a Szerződés rendelkezései Magyarországra nézve csak az eurózónához történő csatlakozástól kezdve legyenek kötelezőek; (ii) a Szerződés ne hozzon létre új kötelezettségeket az adóharmonizáció tekintetében, ily módon megőrizve a magyar gazdaságpolitika egyik legfőbb fundamentumát; (iii) a Szerződés részes feleként Magyarország a jövőben részt vehessen az eurózóna állam- és kormányfői szintű találkozóin mindazokban az esetekben, amikor a versenyképesség, az euróövezet működésének alapvető kérdései és jövőbeli szabályai szerepelnek napirenden. Ezáltal Magyarországnak már az euróövezethez történő csatlakozását megelőzően érdemi rálátása és ráhatása lehet a valutaövezet működésére, illetve a jövőbeni működési feltételek kialakítására.

A Szerződés ratifikációja azért szükséges, hogy a Szerződésből eredő jogosultságok - vagyis az eurózóna állam- és kormányfői szintű találkozóin való részvétel és az euróövezeti csúcstalálkozókról való tájékoztatás - megillessék Magyarországot.

Részletes indokolás

Az 1. §-hoz

Az Európai Tanács 2012. március 1-2-i ülésének margóján az állam- és kormányfők, Nagy-Britannia és Csehország kivételével aláírták a gazdasági és monetáris unióbeli stabilitásról, koordinációról és kormányzásról szóló szerződést (a továbbiakban: „Szerződés”).

A Szerződés nemzetközi szerződésnek minősül, amelyre az Alaptörvény E) cikke és a nemzetközi szerződésekkel kapcsolatos eljárásról szóló 2005. évi L. törvény (a továbbiakban Nsztv.) rendelkezései az irányadók. Az Nsztv. 7. § (1) bekezdés a) pontja szerint nemzetközi szerződés kötelező hatályának elismerésére az Országgyűlés feladat- és hatáskörébe tartozó nemzetközi szerződés esetében az Országgyűlés ad felhatalmazást. A kötelező hatály elismerésére és az arra adott felhatalmazásra annak ellenére szükség van, hogy a Szerződés 14. cikke értelmében a 12 euróövezetbeli tagállam általi ratifikáció következtében a Szerződés 2013. január 1-jén a többi szerződő állam, így a Szerződést aláíró Magyarország vonatkozásában is már hatályba lépett. A Szerződés 14. cikkéből következően a kötelező hatály elismerésének a Szerződés hatálybalépését követően is érdemi joghatása van, a Szerződés érdemi kötelezettségeket keletkeztető részei ugyanis e nélkül nem lehetnek alkalmazhatóak, továbbá az euróövezeti csúcstalálkozókon való részvételre sem lenne lehetőség. Itt is ki kell azonban emelni, hogy a Szerződés alapján az érdemi kötelezettségek tényleges beállta a Szerződésben meghatározott további, jövőbeli feltételektől - az euróövezetbe való belépésétől, illetve az azt megelőző esetleges egyedi kötelezettségvállaló nyilatkozat megtételétől - függ.

Az Nsztv. 7. § (3) bekezdés a) pontja kimondja, hogy az Alaptörvény E) cikk (2) bekezdése szerinti nemzetközi szerződés az Országgyűlés feladat- és hatáskörébe tartozik.

Az Alkotmánybíróság 22/2012. (V. 11.) AB határozata értelmében az olyan nemzetközi szerződés kötelező hatályának elismerésére adott felhatalmazáshoz, amely az alapító szerződésekből fakadó jogok és kötelezettségek módosítására vagy kiegészítésére irányul, az országgyűlési képviselők kétharmadának szavazata szükséges, feltéve, hogy a szerződés az Alaptörvényből eredő további hatáskörök közös gyakorlására irányul. Ilyennek minősülhet különösen az olyan nemzetközi szerződés, amelynek Magyarország az Európai Unió tagállamaként részese más tagállamokkal együtt, és a szerződés az alapító szerződésekben foglalt tárgyköröket szabályoz, vagy amelynek célja az alapító szerződések végrehajtása vagy ennek felügyelete.

A fentiek alapján a törvény elfogadásához az országgyűlési képviselők kétharmadának szavazata szükséges.

A 2. §-hoz

A Szerződést, szövegének végleges megállapítását követően, az Nsztv. 9. §-a értelmében törvénnyel szükséges kihirdetni.

A 3. §-hoz

1. cikk: cél és hatály

A Szerződés fő céljai: a gazdasági és monetáris unió gazdasági pillérének megerősítése, a költségvetési fegyelem szigorítása, a gazdaságpolitikai koordináció megerősítése és az euróövezet kormányzásának javítása az Európai Uniónak a fenntartható növekedés, foglalkoztatás, versenyképesség és társadalmi kohézió területén meglévő célkitűzései elérésének elősegítése érdekében.

A Szerződés rendelkezései csak azon szerződő felekre vonatkoznak, amelyek pénzneme az euró.

2. cikk: az unió jogával való kapcsolat

A Szerződést a szerződő felek az Unió gazdasági unió területén meglévő hatásköreinek megsértése nélkül az uniós alapszerződésekkel összhangban alkalmazzák és értelmezik, beleértve a másodlagos jogszabályok elfogadása esetén az uniós jogban rögzített eljárásjogot.

3 - 8. cikkek: a költségvetési politikára vonatkozó megállapítások

- A Szerződés kimondja, hogy a szerződő feleknek egyensúlyi vagy többletes költségvetést kell elérniük. Ennek szellemében egy olyan középtávú célkitűzést kell követni, amely a strukturális hiányra vonatkozik. A Stabilitási és Növekedési Egyezmény szabályai szerint eddig is a strukturális egyenlegre vonatkozóan kellett a középtávú célt kitűzni. Új elemként jelenik meg, hogy a középtávú célkitűzés (Medium Term Objective - MTO) nem lehet nagyobb a GDP 0,5%-ának megfelelő hiánynál. A jelentősen 60% alatti GDP-arányos államadóssággal rendelkező szerződő felek esetében a fenti középtávú célkitűzés legfeljebb a GDP 1%-ának megfelelő hiány lehet. A középtávú céltól átmenetileg el lehet térni a tagállam által nem befolyásolható rendkívüli körülmények esetén. Az MTO-hoz történő közelítést a Bizottság által kidolgozott időkeret szerint kell majd megvalósítani.

- Amennyiben a szerződő felek jelentősen eltérnek a középtávú célkitűzéseiktől, akkor egy automatikus korrekciós folyamatot kell beindítaniuk, amelyet a Bizottság által lefektetendő alapelvek alapján kell kidolgozni. Ennek tartalmaznia kell a konkrét intézkedéseket, valamint a költségvetési szabályokat felügyelő független intézmények szerepét.

- Ezeket a szigorú költségvetési szabályokat a szerződő feleknek a Szerződés hatálybalépését követő egy éven belül kötelező erejű, állandó jellegű, lehetőség szerint alkotmányos szintű jogszabályaikban kell rögzíteniük, oly módon, hogy biztosított legyen annak tiszteletben tartása a nemzeti költségvetési eljárás folyamatában.

- Az uniós szabályrendszerben eddig is szereplő elemet még inkább hangsúlyozva, a Szerződés kimondja az államadósság csökkentésének elvárt ütemét. Amennyiben a tagállamban az adósságráta átlépte a 60%-os küszöböt, az államadósságot évente legalább a tényleges adósságszint és a 60%-os államadósság-küszöb közötti különbség huszadrészével kell csökkenteni.

- A túlzott hiány eljárás (az államháztartási hiány meghaladja a GDP 3%-át) alatt lévő szerződő feleknek egy strukturális intézkedéseket tartalmazó gazdasági partnerségi programot kell benyújtaniuk, amelyet az Európai Bizottság és a Tanács értékel.

- Az államkötvény-kibocsátást a szerződő felek koordinálják egymás között.

- A túlzott költségvetési hiány esetén követendő eljárás során a szerződő felek jóváhagyják a Bizottság által kezdeményezett döntéseket, kivéve, ha minősített többséggel azt elutasítják (fordított minősített többségű szavazás alkalmazása a költségvetési hiánnyal kapcsolatos kritérium megsértése esetén).

- Az Európai Bizottság felkérést kap arra, hogy megfelelő időben készítsen jelentést arról, hogy a szerződő felek miként teljesítették a szigorú költségvetési szabályok nemzeti jogrendben való előírására vonatkozó kötelezettséget. A Bizottság jelentése alapján vagy attól függetlenül a szigorú költségvetési szabályokat nem teljesítő szerződő fél ellen bármelyik szerződő fél eljárást kezdeményezhet az Európai Unió Bírósága előtt. Az Európai Unió Bírósága felhatalmazást kap továbbá arra, hogy a GDP 0,1%-át meg nem haladó mértékű pénzügyi szankciót (átalányösszeg vagy kényszerítő bírság) szabjon ki az olyan szerződő féllel szemben, amely szerződő fél nem tett eleget a szigorú költségvetési szabályok nemzeti jogrendben való előírására vonatkozó kötelezettség elmulasztását kimondó bírósági ítéletben foglaltaknak. A pénzügyi szankció az euróövezet tagjai esetében az Európai Stabilitási Mechanizmusba kerül befizetésre, míg az euróövezeten kívüli szerződő felek esetében az Unió általános költségvetésébe. Az Európai Bíróság hatáskörének bővítésére az uniós alapszerződésekben rögzített lehetőség alapján kerül sor, amely kimondja, hogy a Bíróság hatáskörrel rendelkezik a tagállamok között felmerülő, az uniós alapszerződések tárgyával összefüggő vitás ügyekben, ha az ilyen ügyeket a felek egy külön megállapodás alapján elé terjesztik. Jelen esetben a Szerződés jelenti a külön megállapodást. A részes felek a Szerződés aláírásával elfogadták az Európai Bírósághoz fordulás részletszabályait tartalmazó megállapodást is.

- A Bizottság szándéka, hogy az egyes részletszabályozási kérdéseket a másodlagos jogalkotás szintjén vagy pedig bizottsági közlemények révén szabályozza. Előbbire megfelelő eszköz a Bizottság szerint a jelenleg tárgyalás alatt álló, 2011. november 23-án kiadott rendelettervezet az eurózóna tagállamainak szorosabb költségvetési felügyeletéről.

9-11. cikkek: a gazdaságpolitikai koordinációra vonatkozó megállapítások

-A Szerződés kimondja, hogy az euróövezet működése szempontjából kiemelten fontos területeken - versenyképesség, foglalkoztatás, fenntartható közpénzügyek, költségvetési stabilitás megerősítése - a szerződő felek koordinálják gazdaságpolitikájukat. Ennek érdekében a Szerződés tartalmazza a megerősített együttműködés alkalmazásának lehetőségét, amellyel az euróövezet tagjai csak az uniós alapszerződésekben meghatározott feltételek betartásával élhetnek.

- A szerződő felek minden jelentős strukturális reformot előzetesen megvitatnak és koordinálnak egymással és az uniós intézményekkel.

12-13. cikkek: az euróövezet kormányzása

- Az euróövezeti állam- és kormányfők és az Európai Bizottság elnöke informális találkozókat tartanak, amelyekre meghívást kap az Európai Központi Bank elnöke. Az eurócsúcs elnökét az euróövezeti szerződő felek állam- és kormányfői nevezik ki egyszerű többséggel.

- Az euróövezet tagjainak a közös pénzzel összefüggő speciális felelősségével kapcsolatos kérdéseket tárgyaló eurócsúcsokra szükség szerint, de évente legalább kétszer kerül sor. Az eurócsúcsok előkészítéséről az eurócsúcs elnöke gondoskodik az Európai Bizottság elnökével szoros együttműködésben. Az előkészítéshez az eurócsoport is hozzájárul, amelynek elnöke szintén részt vesz az eurócsúcsokon. Az eurócsúcsokra meghívást kaphat továbbá az Európai Parlament elnöke; az eurócsúcs elnöke minden eurócsúcsról jelentést készít az Európai Parlament számára.

- Az euróövezeten kívüli szerződő felek, amelyek már ratifikálták a Szerződést, részt vehetnek az eurócsúcsokon sorra kerülő azon vitákban, amelyek a szerződő felek versenyképességét, az euróövezet általános szerkezetének és alapvető szabályainak jövőbeli alakulását érintik. Részt vesznek továbbá szükség szerint, de évente legalább egyszer a Szerződés végrehajtásával kapcsolatos vitákban.

- Az euróövezeten kívüli szerződő felek előzetes és utólagos tájékoztatást kapnak az eurócsúcsokról, és azok eredményeiről az Európai Parlament is tájékoztatást kap.

- Az Európai Parlament és a szerződő felek nemzeti parlamentjei az uniós alapszerződésekben foglaltak szerint határozzák meg az egymás közötti hatékony és rendszeres együttműködés megszervezésének és előmozdításának módját.

14-16. cikkek: általános és záró rendelkezések

- A Szerződés hatálybalépéséhez az szükséges, hogy azt legalább 12 euróövezeti tagállam ratifikálja (az a 12. ratifikációs okmány letétbehelyezését követő hónap első napján lép hatályba).

- A Szerződés az euróövezeten kívüli szerződő felekre csak az euróövezethez való csatlakozásuk időpontjától alkalmazandó, kivéve, ha már a közös pénz bevezetését megelőzően nyilatkozatot tesznek a III. és a IV. címekben foglalt rendelkezések egy részének vagy egészének a végrehajtására.

- A Szerződéshez az Európai Unió azon tagállamai is csatlakozhatnak a későbbiekben, akik nem szerződő felek.

- A Szerződés hatálybalépésétől számított legfeljebb öt éven belül meg kell tenni a szükséges lépéseket annak érdekében, hogy annak tartalma az uniós alapszerződések részévé váljon.

A 4. §-hoz

A törvény a kihirdetést követő napon lép hatályba. A Szerződés 14. cikke külön kezeli a Szerződés hatálybalépését és az érdemi kötelezettségeket keletkeztető szerződési rendelkezések alkalmazásának kezdetét. Tekintettel arra, hogy a Szerződés 14. cikk (2) bekezdése alapján - a 12 euróövezetbeli tagállam általi ratifikáció következtében - a Szerződés 2013. január 1-jén Magyarország (mint a Szerződést aláíró szerződő fél) vonatkozásában is hatályba lépett, a Szerződés kihirdetéséről szóló törvény egésze a belső jog által lehetővé tett legkorábbi időpontban, a kihirdetést követő napon hatályba lép. Mindez azonban a Szerződésben foglaltakra figyelemmel nem jelent egyszersmind a Szerződés rendelkezéseinek alkalmazására vonatkozó azonnali kötelezettséget. A kötelezettségek tényleges beállta a Szerződésben meghatározott további, jövőbeli feltételektől - az euróövezetbe való belépésétől, illetve az azt megelőző esetleges egyedi kötelezettségvállaló nyilatkozat megtételétől - függ.

Magyarország, mint nem eurózóna tag a Szerződést ratifikálja és kihirdeti, de annak csak a rá vonatkozó 12. cikk (3) és (6) bekezdéseit alkalmazza mindaddig, amíg az eurózóna tagjává nem válik, vagyis a Szerződés egésze csak az euróövezetbe való belépés időpontjától kezdve lesz alkalmazandó Magyarországra nézve. Mindazonáltal azért szükséges már most ratifikálni a Szerződést, hogy az abból eredő jogosultságok - vagyis az eurózóna állam- és kormányfői szintű találkozóin való részvétel - megillessék Magyarországot.

A törvény nem rendelkezik a Szerződés 14. cikk (5) bekezdése szerinti olyan kötelezettségvállaló nyilatkozat megtételéről, amelynek értelmében Magyarország a Szerződés III. és IV. címének a rendelkezéseit vagy azok egy részét magára nézve már az eurózóna tagjává válását megelőzően kötelezőnek ismerné el. Az ilyen nyilatkozat esetleges jövőbeli megtételéhez a nemzetközi szerződésekkel kapcsolatos eljárásról szóló 2005. évi L. törvény 12/C. § (2) bekezdése értelmében az Országgyűlés újabb döntésére lesz szükség.