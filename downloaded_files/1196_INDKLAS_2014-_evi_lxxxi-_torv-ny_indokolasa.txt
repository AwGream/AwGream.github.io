2014. évi LXXXI. törvény indokolása

egyrészről az Európai Unió, az Európai Atomenergia-közösség és tagállamaik, másrészről Grúzia közötti Társulási Megállapodás kihirdetéséről

-----STARTING---POINT---ALTALANOS---

Általános indokolás

A folyamat beindítása óta eltelt öt évben a magyar külpolitika egyik prioritása volt az Európai Unió (a továbbiakban: EU) Keleti Partnerség (KP) programjának sikeres megvalósítása. Ennek érdekében aktívan támogattuk a partnerországok és az Európai Unió közötti társulás és gazdasági integráció folyamatát.

A Grúziával kidolgozott és 2013. november 29-én, a Keleti Partnerség vilniusi csúcstalálkozóján parafált, majd a 2014. június 27-i Európai Tanács ülése margóján aláírt Társulási Megállapodás és az annak részét képező Mély és Átfogó Szabadkereskedelmi Övezet a politikai társulás és a gazdasági integráció kötelező érvényű dokumentumba foglalását jelenti. A Megállapodás révén Grúzia az Európai Unióval folytatott együttműködés eredményeként az európai integráció magasabb fokára léphet.

A Társulási folyamat elindításával az EU egyben kötelezettséget vállalt arra, hogy az arra kész és alkalmas partnerországgal intézményesíti a kapcsolatok magasabb szintjét.

A Társulási Megállapodás új típusú megállapodás, amely tükrözi az EU privilegizált kapcsolatait és elmélyült kereskedelmét Grúziával. A Megállapodás jelentősen továbbmegy a hagyományos gazdasági integráción azzal, hogy nemcsak javítja a kereskedelem és befektetések feltételeit, de biztosítja az EU belső piacához való hozzáférést is. Ezzel a Megállapodás elősegíti Grúzia gazdasági növekedését, jobb integrációját a világpiacokba és a globális ellátási hálózatokba, valamint hozzájárul az ország gazdasági és politikai modernizációjához.

A Társulási Megállapodás aláírásával a felek elkötelezték magukat a közös értékek - nevezetesen a demokratikus elvek, a jogállamiság, a jó kormányzás, az emberi jogok és alapvető szabadságok, ideértve a nemzeti kisebbségekhez tartozó személyek jogai, a kisebbségekhez tartozó személyek megkülönböztetésének tilalma, az emberi méltóság, és a szabad piacgazdaság elvei melletti elkötelezettség - tiszteletben tartásán alapuló szoros és tartós kapcsolat mellett, ami megkönnyíti Grúzia uniós politikákban való részvételét. A Megállapodás biztosítja a politikai párbeszéd megfelelő keretét valamennyi közös érdeket képviselő területen.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára, és (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét - tekintettel annak terjedelmére és a hozzá kapcsolt jegyzőkönyvekre - a törvény 1. számú melléklete tartalmazza.

A Megállapodás tartalmi ismertetése.

I. CÍM

Általános alapelvek

A dokumentum rögzíti, hogy az Egyesült Nemzetek Szervezete 1948. évi Emberi Jogok Egyetemes Nyilatkozatában, az 1950. évi emberi jogok és alapvető szabadságok védelméről szóló egyezményben, az Európai Biztonsági és Együttműködési Értekezlet 1975. évi Helsinki Záróokmányában és az 1990. évi Új Európáért Párizsi chartában meghatározott demokratikus elvek, emberi jogok és alapvető szabadságok tiszteletben tartása szolgál a Felek hazai és külső szakpolitikáinak alapjául, és e megállapodás alapvető elemét képezi.

II. CÍM

Politikai párbeszéd és reform, együttműködés a kül- és biztonságpolitika terén

A második cím meghatározza a politikai párbeszéd céljait, a belföldi reformokat, valamint a kül- és biztonságpolitika, a nemzetközi közösséget érintő súlyos bűncselekmények, a konfliktus-megelőzés és válságkezelés, a regionális stabilitás, a békés konfliktusmegoldás, a tömegpusztító fegyverek, kézi- és könnyűfegyverek, valamint hagyományos fegyverek exportjának ellenőrzése, továbbá a terrorizmus elleni küzdelmet érintő területeket.

III. CÍM

Szabadság, biztonság és a jog érvényesülése

A dokumentum rögzíti, hogy a Felek a szabadság, a biztonság és a jogérvényesülés terén folytatott együttműködésük során különös jelentőséget tulajdonítanak a jogállamiság további előmozdításának, ideértve a bírói testület függetlenségét, az igazságszolgáltatáshoz való jogot, valamint a tisztességes eljáráshoz való jogot. Együttműködnek a személyes adatok magas szintű védelmének biztosítása érdekében, a migráció, menekültügy és határigazgatás területén. A megállapodás kitér a személyek mozgása és a visszafogadás, a szervezett bűnözés és a korrupció elleni küzdelem, a tiltott kábítószerek, a pénzmosás és a terrorizmus finanszírozása, továbbá a terrorizmus elleni küzdelem terén való együttműködés és a jogi együttműködés területére.

IV. CÍM

Kereskedelem és kereskedelemmel kapcsolatos ügyek

A kereskedelem és kereskedelemmel kapcsolatos ügyek között kerül rögzítésre a nemzeti elbánás és az áruk piacra jutása, a kereskedelmi jogorvoslatok, a kereskedelem technikai akadályai, szabványosítás, metrológia, akkreditáció és megfelelőség értékelés. Itt kerülnek megfogalmazása az állat- és növény-egészségügyi intézkedések, a vámügyi együttműködés és a kereskedelem könnyítése, a letelepedés, szolgáltatáskereskedelem és elektronikus kereskedelem, továbbá a folyó fizetések és tőkemozgások, szellemi tulajdonjogok, kereskedelmi vonatkozású energiaügyi rendelkezések, az átláthatóság, kereskedelem és fenntartható fejlődés, vitarendezés, valamint a fentiekhez kapcsolódó jogharmonizációs rendelkezések.

V. CÍM

Gazdasági együttműködés

Az EU és Grúzia elősegítik a gazdasági reformfolyamatot azáltal, hogy jobban megértik egymás gazdaságainak alapelemeit, valamint gazdaságpolitikáik kialakítását és végrehajtását. A fejezet rögzíti a gazdasági párbeszéd, az államháztartás irányítása és a pénzügyi ellenőrzés, az adózás és a statisztika területét.

VI. CÍM

Egyéb együttműködési politikák

Az egyéb együttműködési politikákat tartalmazó címben kerül megemlítésre a közlekedés, az energiaügyi együttműködés, a környezet, az éghajlat-politika, az ipar- és vállalkozáspolitika, valamint a bányászat kérdései. Emellett a társasági jog, számvitel és könyvvizsgálat, vállalatirányítás, pénzügyi szolgáltatások területe, valamint az együttműködés az információs társadalom területén. Szintén ide sorolódik a turizmus, a mezőgazdaság és vidékfejlesztés, a halászati és tengerpolitika, illetve az együttműködés a kutatás és a technológiafejlesztés területén.

A fentiek mellett kitér a fogyasztóvédelem, a foglalkoztatás, szociálpolitika és esélyegyenlőség, a népegészségügy, az oktatás, képzés és ifjúságpolitika, a kultúra, az audiovizuális ágazat és a média, a sport és a testmozgás, a civil társadalommal való együttműködés területére. Végezetül szintén ide tartozik a regionális fejlesztés, határokon átnyúló és regionális szintű együttműködés, a polgári védelem, valamint az európai uniós ügynökségekben és programokban való részvétel.

VII. CÍM

Pénzügyi támogatás, valamint csalás elleni és ellenőrzési rendelkezések

A VII. cím tartalmazza a pénzügyi támogatásra vonatkozó, valamint a csalás elleni és ellenőrzési rendelkezéseket.

VIII. CÍM

Intézményi, általános és záró rendelkezések

A dokumentum rögzíti az intézményi keretet, valamint az általános és záró rendelkezéseket. A felek között bármilyen szinten sor kerülhet politikai és szakpolitikai párbeszédre, ideértve az ágazati együttműködéssel kapcsolatos kérdésekről folytatott párbeszédet is. A létrejövő Társulási Tanács rendszeres időközönként ülésezik miniszteri szinten, évente legalább egyszer, illetve amikor a körülmények ezt megkövetelik. A Társulási Tanács kölcsönös megállapodás alapján bármilyen formációban ülésezhet.

A 4. §-hoz

A törvény - a 4. § (2) bekezdésében meghatározott kivétellel - a kihirdetését követő napon lép hatályba. A Megállapodást a Felek saját eljárásaiknak megfelelően erősítik meg. A megerősítő vagy jóváhagyó okiratokat az Európai Unió Tanácsának Főtitkárságán helyezik letétbe. A Megállapodás azt az időpontot követő második hónap első napján lép hatályba, amikor az utolsó ratifikációs vagy jóváhagyási okmányt letétbe helyezték.

A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.