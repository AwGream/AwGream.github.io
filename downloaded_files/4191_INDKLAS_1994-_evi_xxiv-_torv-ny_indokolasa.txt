1994. évi XXIV. törvény indokolása

a pénzmosás megelőzéséről és megakadályozásáról

-----STARTING---POINT---ALTALANOS--- 

A pénzmosás megelőzéséről és megakadályozásáról szóló törvényjavaslat a büntető jogszabályok módosításáról szóló törvényhez kapcsolódik, amelyet az Országgyűlés az 1994. február 15-ei ülésnapján elfogadott.

Az Egyesült Nemzetek Szervezetének a kábítószerek és a pszochotróp anyagok engedély nélküli forgalmáról szóló 1988. december 19-i egyezményéhez (a továbbiakban: Bécsi Egyezmény) törvént csatlakozással Magyarország nemzetközi jogi kötelezettséget vállalt a kábítószerrel történő visszaélésből származó anyagi javak tekintetében elkövetett pénzmosás bűncselekménnyé nyilvánítására. A Bécsi Egyezmény a csatlakozó országokat kötelezi a kábítószerkereskedelemből származó pénzek tisztára mosását tiltó törvények megalkotására, a „piszkos pénzek” lefoglalására, és a kábítószerkereskedelem nemzetközi útvonalainak felderítésére.

A Bécsi Egyezményhez ezidáig több mint ötven ország csatlakozott. Hasonló rendelkezéseket tartamaz a kölcsönös jogsegélyszolgálatra vonatkozó Európai Konvenció, továbbá a pénzmosásról és a bűnözésből származó jövedelmek felkutatásáról, lefoglalásáról, illetve elkobzásáról rendelkező Európa Tanács-i Konvenció is, amelyhez Magyarország ugyancsak csatlakozott.

Kifejezetten pénzügyi rendelkezéseket tartalmaznak a nyugat-európai országok vezető bankjai és az USA és Japán központi bankjai által megalkotott 1988. évi Bázeli Nyilatkozat alapelvei. Az alapelvek előírják az ügyfelek személyazonosságának tisztázását, pénzmosás alapos gyanúja esetén a banki szolgáltatások megtagadását, a nyomozóhatóságokkal való szoros együttműködést és a banktisztviselő megfelelő képzését.

A Bécsi Konvenció és a Bázeli Nyilatkozat alapelveinek gyakorlati megvalósítására 1989-ben a hét vezető ipari ország és az EK Bizottsága elnökének részvételével Nemzetközi Pénzügyi Akciócsoportot (Financial Action Task Force - FATF) hoztak létre, amelyhez utóbb az OECD tagországok az Arab Öböl menti országok és egyes távolkeleti országok is csatlakoztak. Az Akciócsoport preventív intézkedésekkel kívánja a bankok és a pénzintézetek pénzmosásra történő felhasználását megakadályozni és kölcsönös információcserét és együttműködést biztosít a tagországok között.

A Kelet-európai volt szocialista országoknak a nemzetközi pénzvilágba történő fokozatos integrálódásával, a valutakonvertibilitásra való törekvésükkel ezen országok pénzmosásban történő részvétele is növekedhet, amelyet különösen elősegíthet az a körülmény, hogy e térségben ma még általában hiányoznak azok a megfelelő banktechnikai és jogi eszközök, amelyek a bűnözésből származó pénzek felderítéséhez nélkülözhetetlenek.

A „pénzmosás” kifejezés azt a tevékenységet jelenti, amely megváltoztatja az illegálisan szerzett pénz azonosságát, és legális forrásból származónak tünteti fel azt. A pénzmosásnak három fázisa van: az elhelyezés, a bujtatás és az integrálás. A készpénz névtelenséget biztosít a szervezett bünözés számos formájához, így különösen a kábítószer-kereskedelemhez, fegyverkereskedelemhez, terrorizmushoz.

A pénzmosással kapcsolatos vállalt kötelezettség teljesítésére az Országgyűlés elfogadta a büntető jogszabályok módosítására vonatkozóan a Kormány által benyújtott javaslatot (a továbbiakban: Btk.), amely a Bécsi Egyezményben foglalt vállalásunkon túlmenően az öt évet meghaladó szabadságvesztéssel fenyegetett bűncselekménnyel, illetve embercsempészéssel, kábítószerrel visszaéléssel, vagy nemzetközi jogi kötelezettség megszegésével összefüggésben elkövetett pénzmosást is büntetni rendeli.

A módosított Btk. szerint pénzmosás bűncselekményét követi el az, aki az előbb felsorolt bűncselekményekből származó anyagi javakat elrejti azáltal, hogy azok eredetét, illetve valódi természetét eltitkolja, elleplezi vagy arról a hatóságnak hamis adatot szolgáltat. Pénzmosás bűncselekményének minősül az is, hogy ha valaki ezeket az anyagi javakat megának vagy harmadik személynek megszerzi, használja, megőrzi, kezeli, értékesíti, vagy azzal valamilyen pénzügyi vagy bankműveleteket végez, ha az anyagi javak eredetét az elkövetéskor ismerte. Minősített esetként értékeli a Btk., ha a pénzmosást üzletszerűen, vagy pénzmosással foglalkozó szervezet keretében, vagy pénzintézet, értékpapír-forgalmazó, befektetési alapkezelő, biztosítóintézet vagy szerencsejáték szervező tisztségviselőjeként vagy alkalmazottjaként, vagy hivatalos személyként vagy alkalmazottjaként, vagy hivatalos személyként vagy ügyvédként követik el, tekintettel arra, hogy a felsorolt személyek helyzetüknél, munkakörüknél, beosztásuknál fogva könnyebben nyújthatnak segítséget a bűnösen szerzett pénz eredetének eltitkolásához.

A Btk. büntetni rendeli a külön törvényben előírt bejelentési kötelezettség elmulasztását, s azt is, ha a bejelentési kötelezettségnek a kötelezett gondatlanságból nem tesz eleget.

Mivel a pénzmosás értelemszerűen a pénz- és tőkepiaci rendszeren keresztül valósul meg, a hatékony megelőzés érdekében célszerű - a külföldi jogokhoz hasonlóan - bejelentési kötelezettséget előírni azok számára, akik a pénz- és tőkepiac közreműködőiként olyan adatok birtokába juthatnak, amely alapján felmerülhet annak a gyanúja, hogy a pénz- és tőkepiaci rendszert e súlyos bűncselekményekből eredő anyagi javak tisztára mosására kívánják felhasználni. E bejelentési kötelezettség előírása akkor szolgálhatja hatékonyan a pénzmosás elleni küzdelem céljait, ha e kötelezettség elmulasztását is büntetni rendelik. A Btk. külön törvénybe utalja a bejelentési kötelezettség tartalmának meghatározását, ennek az igénynek tesz eleget a javaslat.

A pénzmosással kapcsolatos bejelentési kötelezettség szabályozása korábban a pénzintézeti törvény módosításának előkészítése kapcsán már felmerült. A pénzintézeti törvény keretében történő szabályozás gondolatát azonban az előkészítők elvetették, mert a különböző bűncselekményekből származó pénzeket nemcsak a pénzintézeteken, illetve pénzintézeti tevékenységet folytató egyéb szervezeteken keresztül lehet tisztára mosni, hanem a pénzintézeti törvény hatálya alá nem tartozó egyéb szervezeteken, így a biztosító intézeteken, biztosítás-közvetítőkön, értékappír-forgalmazó szervezeteken, befektetési alapkezelő társaságokon, játékkaszinókon keresztül is. Ez a körülmény is a bejelentési kötelezettség külön törvényben történő szabályozását indokolja.

Ezt külön törvény írja majd elő, hogy pénzmosás gyanúja esetén a pénzügyi szolgáltató szervezet alkalmazottja köteles gyanujáról bejelentést tenni az erre kijelölt személynek, aki a bejelentést az Országos Rendőrfőkapitányságnak (ORFK) továbbítja.

A pénzmosás gyanújára okot adó tények, körülmények illetve magatartások teljes körét a pénzmosást elkövetők, illetve elkövetni szándékozók szinte határtalan találékonysága miatt nem lehet teljeskörűen megadni, erre ez a törvénytervezet sem törekedhet. Az ilyen tények, körülmények, illetve magatartások nyilvános jogszabályban történő közzététele egyébként sem lenne célszerű, hiszen ezzel mintegy iránytűt adnánk a potenciális elkövetők kezébe azáltal, hogy tudomásukra hozzuk, milyen magatartásoktól kell tartózkodniuk ahhoz, hogy a bűncselekmény gyanújára okot adó magatartások és körülmények körét, felismerésük módjait a törvény hatálya alá tartozó szervezetek saját - titkosan kezelendő - belső szabályzatukban lesznek kötelesek rendezni. A szabályzat összeállításának szempontjait a Kormány a törvény felhatalmazása alapján rendeletben fogja meghatározni.

A törvénytervezet azon túlmenően, hogy kitölti a Büntető Törvénykönyvben keretjelleggel szabályozott mulasztásos bűncselekmény tartalmát, az anoním ügyletek korlátozásával is segíteni kívánja a pénzmosás elleni küzdelmet. A nemzetközi tapasztalatok azt mutatják ugyanis, hogy a pénzmosás bűncselekményének elkövetői szívesen választanak tranzakkcióik lebonyolításához olyan országokat, ahol a nagyfokú biztonságérzetet adó anoním ügyletek megengedettek. Éppen ezért szükséges előírni egy olyan kötelezettséget, amely szerint - a pénzmosás esetleges gyanujától függetlenül - minden 2 millió forintot elérő vagy meghaladó készpénzes pénztári ügylet esetében meg kell állapítani az ügyfél személyazonosságát.

Ezáltal egyben kibővül az az egyébként banktitoknak minősülő adatkör, amelynek elemei egy esetleges későbbi büntetőeljárás során a törvényes szabályok megtartásával bizonyítékként is felhasználhatók lehetnek. Az Európai Unió normái a 15 ezer ECU-nek megfelelő összeget elérő, vagy azt meghaladó készpénzforgalmat rendelik rögzíteni a javasolt 2 millió forint ennél valamivel nagyobb összeget jelent ugyan, az eltérést azonban - úgy véljük - kellőképpen indokolja a jelenlegi inflációs tendencia.

A két millió forintos összeghatárt elérő készpénzes ügyletek regisztrálása fontos lépés lehet a pénzmosás megelőzésében, bár látnunk kell azt is, hogy egy ügylet csupán készpénzes jellege miatt - különösen nálunk, ahol a készpénzben történő fizetés a legelterjedtebb, és a banki szolgáltatások is fejletlenek - nem lehet gyanus. A gazdálkodó szervezetek közötti körbetartozás sem a készpénzkímélő fizetési módok elterjedésének irányába hat. Éppen ezért a törvénytervezet különbséget tesz bejelentési és regisztrálási kötelezettség között, az előbbi összeghatártól függetlenül minden gyanús esetre előírja, az utóbbit viszont a gyanútól függetlenül minden két millió forintot elérő vagy meghaladó készpénzes ügylet esetére.

-----STARTING---POINT---RESZLETES---

Az 1. §-hoz

A törvény hatálya kiterjed a pénz- és tőkepiac minden olyan szereplőjére, amely tevékenysége során ki van téve annak, hogy szolgáltatásait esetleg bűncselekményből származó javak eredetének eltiktolására használják fel. Így különösen a bankokra, biztosítókra, értékpapír-fogalmazókra, befektetési alapkezelőkre, játékkaszinókra, valamint az önkéntes kölcsönös biztosító pénztárakra (a továbbiakban együttesen: pénzügyi szolgáltató szervezetek). A törvény személyi hatályát a pénzintézeti törvénnyel, az értékpapír törvénnyel, a befektetési alapokról szóló törvénnyel, az önkéntes kölcsönös biztosító pénztárakról szóló törvénnyel, és az Országgyűlésnek már benyújtott biztosítási törvény tervezetével összhangban állapítottuk meg. A szerencsejáték szervezők közül azonban csak a játékkaszinó üzemeltetőkre terjesztettük ki a törvény hatályát, mivel ők kerülhetnek leginkább kapcsolatba a pénzmosással. A törvény hatálya alá vontuk továbbá e szervezetek ügyfeleit, vezetőit és alkalmazottait.

A 2. §-hoz

Fontos lépés a pénzmosás megelőzésében az Európa tanács idevonatkozó ajánlásában szereplő ügyfélazonosítási kötelezettség törvényi szintű megfogalmazása. Ennek értelmében a törvény hatálya alá tartozó szervezeteknek minden olyan természetes személy, jogi személy vagy jogi személyiséggal nem rendelkező szervezet azonosítását el kell végezniük, amelytől legalább két millió forint összegű, forintban vagy külföldi pénznemben történő készpénzfizetéssel, illetve kifizetéssel együttjáró ügyleti megbízást fogadnak el. Az ügyfél azonosítása értelemszerűen a természetes személy személyazonosságának megállapítására vonatkozó okiratok bemutatásának, a jogi személyek, jogi személyiséggel nem rendelkező szervezetek esetében pedig az alapító okirat, alapszabály, társasági szerződés, bírósági, cégbírósági bejegyzést tanusító okirat bemutatásának megkövetelését, és az okiratban foglalt adatok rögzítését jelenti.

Az ügyfélazonosítási kötelezettség nem jelenti a bemutatóra szóló takarékbetétek, illetve értékpapírok bemutatóra szóló jellegének megváltoztatását, csupán az ügyfél azonimitását szünteti meg.

A két millió forintos összeghatárt az Európa Tanács ajánlásában szereplő 15 ezer ECU alapulvételével állapítottuk meg. Azért választottuk azonban a tervezetben szereplő két millió forint összeghatárt, hogy az előreláthatóan még néhány évig fennmaradó kétszámjegyű inflációs ráta miatt ne kelljen módosítani a törvényt.

Az ügyfélazonosítás a törvény hatálya alá tartozó pénzügyi szolgáltató szervezet kötelezettsége, nem jelenti tehát azt, hogy az ügyfél köteles lenne magát azonosítani, de jelenti viszont azt, hogy amennyiben az ügyfél nem azonosítja magát, a pénzügyi szolgáltató szervezet nem teljesítheti az ügyfél megbízását.

A 3. §-hoz

Pénzmosás gyanuja esetén a törvény hatálya alá tartozó pénzügyi szolgáltató szervezet alkalmazottja köteles a két milliós értékhatártól függetlenül azonosítani az ügyfelet, továbbá a gyanuról bejelentést kell tennie az erre kijelölt alkalmazottnak, aki a bejelentést haladéktalanul továbbítja az Országos Rendőrfőkapitánysághoz (a továbbiakban: ORFK).

Vitathatatlan, hogy a pénzmosás elleni küzdelem csak akkor lehet igazán hatékony, ha egyetlen szervezet gyűjti a pénzmosás gyanujáról érkező információkat. Az összes beérkező információ birtokában ugyanis esetleg olyan összefüggések is feltárhatók, amelyek egy nem teljeskörű adatfeldolgozás esetén talán rejtve maradnának. Mivel a törvény hatálya alá tartozó pénzügyi szolgáltató szervezeteket különböző államigazgatási szervezeteket különböző államigazgatási szervezetek felügyelik (Állami Bankfelügyelet, Állami Értékpapír Felügyelet stb.) egyik felügyeleti szervet sem lehet felhatalmazni arra, hogy az összes pénzügyi szolgáltatótól beérkezett információkat gyűjtse, egy új szervezet felállítása pedig indokolatlanul terhelné a költségvetést. Kézenfekvőnek tűnik tehát az ORFK kijelölése a bejelentések fogadására, hiszen a rendőrség az a szerv, amelyik az így beérkezett informciókat a bünüldözés érdekében adott esetben közvetlenül fel tudja használni.

A törvény hatálya alá tartozó szervezetek viszonylag nagy száma miatt célszerű, ha az ORFK-nak közvetlenül jelentő személyek számát oly módon racionalizáljuk, hogy a jelentésre kötelezettek száma nem csökken. Ez egyben azt is jelenti, hogy a bejelentési kötelezettség alanya - aki e kötelezettségének teljesítéséért büntetőjogi felelősség is terhel - kötelezettségének már abban az esetben is eleget tett, ha gyanujáról a saját munkahelyén belül erre kijelölt személyt tájékoztatja. Ez a kijelölt személy viszont haladéktalanul köteles továbbítani a bejelentést az ORFK-nak, ennek elmulasztásáért adott esetben büntetőjogi felelősséggel tartozik.

A pénzmosás gyanuja esetére előírt, összeghatártól független azonosítási kötelezettség teljesítése adott esetben meghiusulhat, ha az ügyfél nem hajlandó magát igazolni. A pénzügyi szolgáltató szervezet alkalmazottja azonban már akkor teljesíti azonosítási kötelezettségét, ha az azonosítást megkísérli oly módon, hogy felszólítja az ügyfelet arra, hogy azonosítsa magát. Az ügyfél vonakodása vagy az azonosítás megtagadása azonban megerősítheti a pénzmosás gyanuját, amit a bejelentésnek tartalmaznia kell.

A 4. §-hoz

A bejelentés megtörténtéről, annak tartalmáról és a bejelentő személyéről - a büntető eljárás esetét kivéve - harmadik személynek vagy szervezetnek tájékoztatást adni nem szabad, továbbá a pénzügyi szolgáltató szervezet a bejelentő, valamint az ORFK általában is köteles mindent megtenni azért, hogy a bejelentés titokban maradjon. Ez a rendelkezés tehát nemcsak egy passzív magatartást vár el a pénzügyi szolgáltató szervezettől és annak alkalmazottaitól, hanem azt is, hogy azon túlmenően, hogy senkinek nem adhatnak tájékoztatást a bejelentésről, tegyenek is meg mindent azért, hogy a bejelentés megtörténte, tartalma és a bejelentő személye titokban maradjon. Természetesen egy más megindult büntető eljárás esetében a jogszabályokon alapuló információadási kötelezettséget teljesíteni kell.

A bejelentési kötelezettség teljesítése nem tekinthető a bank-, biztosítási vagy üzleti titok megsértésének és semmiféle más adat- vagy információ-szolgáltatási korlátozás megsértésének. (Hasonló rendelkezést tartalmaz egyébként a Btk. új 300/B. §-a is.) Ennek rögzítése különösen fontos a büntető jogszabályok már elfogadott módosítása tükrében, hiszen a Büntető Törvénykönyvben (a továbbiakban: Btk.) új tényállásként megjelent az üzleti titok megsértése és a banktitok megsértése elnevezésű büncselekmény. A (2) bekezdés szerint azonban a bejelentési kötelezettség teljesítése nemcsak az üzleti titok, illetve banktitok megsértés elnevezésű bűncselekmények megvalósulását zárja ki, hanem mindenféle más, akár jogszabályon, akár szerződésen alapuló adat- vagy információ-szolgáltatási korlátozás megsértését is.

Az 5. §-hoz

A pénzügyi szolgáltató szervezet az ügyfél azonosításával, valamint az esetleges bejelentési kötelezettség teljesítésével kapcsolatos okiratokat legalább tíz évig köteles megőrizni. Ezek az okiratok igy adott esetben akár egy később indult büntető eljárásban is felhasználhatók lesznek. Természetesen a pénzügyi szolgáltató szervezet az általa őrzött adatokat csak a vonatkozó jogszabályokban meghatározott esetekben köteles kiadni a büntető eljárás során eljáró hatóságoknak.

Az ORFK a bejelentési kötelezettség alapján kapott információt szintén tíz évig köteles megőrizni, és azt - a büntető eljárás esetét kivéve - csak a pénzmosás elleni küzdelemben használhatja fel. Az akár más bűncselekmény miatt megindult büntető eljárás azért élvez kivételt, mivel fölösleges lenne megtiltani a rendőrségnek, hogy egy alapos gyanu alapján megindult büntető eljárásban egy szabályosan tudomására jutott információt felhasználhasson.

A 6. §-hoz

A pénzügyi szolgáltató szervezet annak érdekében, hogy alkalmazottai az őket terhelő bejelentési kötelezettségnek minden esetben eleget tudjanak tenni, köteles gondoskodni arról, hogy az alkalmazottak képesek legyenek felismerni a pénzmosásgyanus eseteket és megfelelően tudjanak eljárni a gyanura okot adó bank- vagy pénzügyi műveletek esetében. Ennek keretében köteles oktatást szervezni alkalmazottai részére, amelyen az alkalmazottak megismerhetik a pénzmosás bűncselekményére vonatkozó jogszabályi rendelkezéseket, a pénzmosásra vonatkozó nemzetközi tapasztalatokat és a pénzmosásgyanus ban- vagy pénzügyi műveletek minél biztosabb felismerésének módjait.

Ennek érdekében a pénzügyi szolgáltató szervezet köteles belső szabályzatot készíteni, amelyhez az állami, szakmai felügyeletet gyakorló szerv a pénzmosás gyanujára okot adó jelzések, adatok, körülmények a szakterület sajátosságainak megfelelő megjelölésével ajánlásokat, illetve mintaszabályzatokat adhat ki, továbbá a szabályzatokat jóváhagyja. A felügyeletet gyakorló szerv az ajánlások, illetve mintaszabályzatok elkészítésével figyelembe veszi az Országos Rendőrfőkapitányságnak a pénzmosással kapcsolatos, büntető eljárásjogi, kriminalisztikai és kriminológiai tapasztalatait. Az állami, szakmai felügyeletet gyakorló szervek ezen túlmenően meghatározott kikötéseknek a belső szabályzatba történő kötelező beépítését uis előírhatják.

Az iránymutatásokat és a mintaszabályzatokat az érintettek kötelesek titkosan kezelni: az állami, szakmai felügyeletek a titkos ügykezelés szabályai szerint kötelesek eljárni, a pénzügyi szolgáltató szervezetek pedig üzleti titokként kötelesek kezelni az iránymutatásokat és mintaszabályzatokat. A titkos kezelés szükségességét az indokolja, hogy a pénzmosás elleni küzdelem hatását csökkentené, ha a pénzmosás gyanujára okot adó - formailag egyébként jogszerű - bank- és pénzügyi műveleteket a potenciális bűnelkövetők részére is hozzáférhetővé módon rögzítenék.

A belső szabályzatnak tartalmaznia kell az ügyfél azonosításának az egész pénzügyi szolgáltató szervezetre nézve egységes rendjét, amely biztosítja azt is, hogy a pénzügyi szolgáltató szervezet különböző egységeinél jelentkező azonos ügyfelek adatai a másik szervezeti egységnél rögzített adatokkal összevethetők - és ily módon ellenőrizhetők - legyenek. A belső szabályzatban továbbá rendezni kell a természetes személy és nem természetes személy ügyfelek azonosításának módját.

-----STARTING---POINT---VEGE---

A 7. §-hoz

A törvény hatályba lépése után megalakuló pénzügyi szolgáltató szervezet tevékenységi engedélyének kiadásához további külön feltétel lesz a belső szabályzat megalkotása és jóváhagyásra történő benyújtása.

A 8. §-hoz

A törvény a kihirdetésétől számított hatvanadik napon lép hatályba, az ezt követő harminc napon belül kötelesek a pénzügyi szolgáltató szervezetek elkészített mintaszabályzataikat jóváhagyás végett benyújtani az állami szakmai felügyeletüket gyakorló szervhez azzal, hogy ennek elmulasztása akár a tevékenységi engedély felfüggesztését is eredményezheti.

A Kormány felhatalmazást kap arra, hogy a pénzügyi szolgáltató szervezet által megalkotandó belső szabályzat minimálisan kötelező tartalmát rendeletben állapítsa meg. E rendeletnek anélkül kell a belső szabályzatok sarokpontjait megadnia, hogy a potenciális elkövetők megtudnák, hogy milyen magatartásoktól kell tartózkodniuk a pénzmosás gyanújának elkerüléséhez.

Tekintettel arra, hog a 2. §-ban szabályozott - a jövőre nézve előírt - ügyfélazonosítási kötelezettség már életben lévő bemutatóra szóló takarékbetét-szerződéseket is érinthet, szükséges a takarékbetétről szóló 1989. évi 2. törvényerejű rendelet 1. §-át egy olyan új bekezdéssel kiegészíteni, amely lehetővé teszi a pénzintézet számára, hogy a betét feletti rendelkezési jogosultságtól függetlenül megállapíthassa az ügyfél személyazonosságát.