2008. évi LXIX. törvény indokolása

a környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosításáról

-----STARTING---POINT---ALTALANOS--- 

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény (a továbbiakban: Kt.) és a hatására kialakult hulladék-kezelési rendszerek 1995-től szolgálják a környezet védelmét, és biztosítják az országra vonatkozó uniós hulladékgazdálkodás előírások teljesítését, többek között a csomagolási hulladék terén. A Kt. 2005 óta külön szabályokat állapít meg az italcsomagolásokra, amelyek mennyisége a leggyorsabb ütemben növekszik.

Az Európai Bizottság 2006. júliusban kötelezettségszegési eljárást indított Magyarország ellen, jelezve, hogy az italcsomagolásokra vonatkozó termékdíj-szabályozás a Bizottság véleménye szerint diszkriminatív adózásnak minősül, előnyösebb helyzetbe hozva a belföldi gyártókat a külföldi szállítókkal szemben. A Bizottság kifogásolta, hogy a hatályos szabályozás ital-fajtánként differenciálja a kedvezményrendszert és a befizetendő termékdíjat, és nem a csomagolási hulladék anyagának környezetvédelmi költsége szerint.

A Kt. módosítása alapján a környezetvédelmi cél lehető legegyszerűbb és diszkrimináció mentes elérése érdekében a termékdíj mértéke független lesz a csomagolás tartalmától. Így az egységnyi csomagolás után a minden belföldi és külföldi gyártó minden esetben egyforma mértékű termékdíjat fizet. Az egységes díjtétel és más tervezett korrekciók miatt a díjfizetés egyszerűen számítható, adminisztrálható, ellenőrizhető. A törvény célja továbbá, hogy az újrahasználat, a hasznosítás és a betétdíj közvetett módon való alkalmazásának ösztönzése érdekében kedvezmények (mentesség) kerüljenek megállapításra az újrahasználható, vagy hasznosításra kerülő és visszavett csomagolásokhoz.

A termékdíj mentesség szempontjából a Bizottság kifogásának megfelelően megszűnik az italcsomagolásoknál a részleges újratöltéssel elnyerhető teljes mentesség. A továbbra is megmaradó mentesség az újratöltött mennyiségre vonatkozik, azaz a kötelezettek a ténylegesen újratöltött csomagolóeszköz után teljes mértékben mentesülnek a termékdíj fizetése alól.

A törvény kiterjeszti a mentesség megszerzésének lehetőségét, ezzel ösztönzi az italcsomagolás visszagyűjtését és az anyagában való hasznosítását is. A mentesség a visszagyűjtés legbiztosabb módszerének, a betétdíjnak az alkalmazásával szerezhető meg, azonban a törvény nem zárja ki más visszavételi rendszerek működtetését. A visszagyűjtött-hasznosított mennyiség után a kötelezettek adott mértékben mentesülnek a termékdíj fizetése alól. Ebben az esetben a törvény azonban a többutas csomagolás előnyben részesítése érdekében nem teszi lehetővé a teljes mértékű termékdíj mentesség elérését.

Összességében megállapítható, hogy a törvény az italcsomagolási hulladékokra vonatkozó, a csomagolás tartalmától független, az Európai Unió megelőzést és újrahasználatot megkövetelő hulladékhierarchiája figyelembevételével kialakított termékdíj-rendszert teremt meg, amely ösztönzi az újrahasználható italcsomagolás alkalmazását.

-----STARTING---POINT---RESZLETES---

Az 1. §-hoz

A Kt. alkalmazása során a bérgyártás esetén a termékdíjfizetésre kötelezett meghatározásának pontosítását szolgáló módosítás.

A 2. §-hoz

A rendelkezés jogtechnikai szempontból pontosítja termékdíjfizetési kötelezettség átvállalásának eseteit, valamint új átvállalási lehetőségként a kereskedelmi csomagolás esetén meghatározza a termékdíjfizetési kötelezettség szerződés alapján való átvállalásának módját.

A 3. §-hoz

A módosítás az adózás rendjéről szóló 2003. évi XCII. törvény mellékletére való hivatkozás beépítésével pontosítja a rendelkezést.

A 4. §-hoz

A Kt. jelenleg az árutovábbítás vámeljárásra vonatkozóan nem tartalmaz részletszabályokat, hiszen ezen vámeljárás fogalma elviekben kizárja, hogy a vámárú megváltozzék, azonban ez visszaélésre adhat alapot abban az esetben, ha a fuvarokmányok szerinti vámáru árutovábbításra kerül, azonban a fuvarozás során a határon történő átrakodáskor a csomagolás funkcióját veszti, és az nem kerül továbbfuvarozásra. Ez esetben nehéz összeegyeztetni a vámjogszabályokban és a Kt.-ban foglaltak alkalmazását, mert amennyiben a csomagolásként szolgáló anyag Magyarországon marad, úgy annak pl.: szabad forgalomba bocsátása esetén az áru csomagolási hulladék lesz, holott az a Kt. tárgyi hatálya alá nem tartozik, ugyanakkor amikor a vámáru átlépi a határt, akkor csomagolással együtt érkezik, ami a Kt. hatálya alá tartozó termék. A módosítás feloldja a hatályos rendelkezések közötti ellentmondást.

A törvény a készletre történő vásárlás esetén pontosítja a fizetési kötelezettség keletkezésének időpontját. Ennek célja az adminisztrációs terhek csökkentése a nagy mennyiségű terméket sok alkalommal kis tételenként értékesítő cégek számára.

Az 5. §-hoz

Jelenleg a Kt. tartalmaz a raktározási célú vámszabad terület és a vámraktár vonatkozásában különös szabályokat. A hatályos vámjogszabályok a vámszabadterület, a vámszabad raktár és a vámraktár fogalmakat különbözteti meg. Tekintettel arra, hogy mind a vámraktárban, mind a vámszabadterületen és vámszabad raktárban lehetőség van arra, hogy az állagmegóvás mellett olyan műveletekre kerüljön sor, mely a későbbi értékesítést elősegíti (átcsomagolás), ezért a módosítás egységesíti a „raktározási” lehetőségeket, valamint átvezeti a Kt.-n a vámjogszabályokban bekövetkezett változásokat.

A 6. §-hoz

A módosítás által a környezetvédelmi célt lehető legegyszerűbben és diszkrimináció mentes szabályozás kialakításával elérve a termékdíj mértéke függetlenné válik a csomagolás tartalmától, azaz nem kerül figyelembevételre az a tény, hogy a csomagolás tartalma befolyásolhatja a csomagolás hulladékgazdálkodási hatását. Egységnyi csomagolás után a belföldi és a külföldi gyártó minden esetben egyforma mértékű termékdíjat fizet. Az egységes díjtétel miatt a díjfizetés egyszerűen számítható, adminisztrálható, ellenőrizhető. A módosítást az is indokolja, hogy a korábbi szabályozás jelentős egyenlőtlenséget eredményezett az adózási szintek tekintetében a csomagolás tartalma szerint, és ez a megkülönböztetés nem mutatott kapcsolatot a csomagolási hulladékok keletkezésének elkerülésével.

A 7. §-hoz

A módosítás jogtechnikailag pontosítja a csomagolás esetén termékdíjfizetésre kötelezettek körét, továbbá meghatározza a fizetés alóli mentesülés feltételeit, mely a csomagolás tartalma szerinti megkülönböztetés megszüntetése érdekében szükséges. A módosítás biztosítja a kapcsolt vállalkozásokkal együttesen számítva éves szinten 75 ezer db-os mennyiségnél kisebb mennyiségben belföldön forgalomba hozók (ideértve a saját célú felhasználó, Közösségen belüli behozó, valamint az importáló), valamint a kereskedők esetében a 75 ezer db-os mennyiségnél kisebb mennyiségben forgalmazó és 50 m2-nél kisebb üzlethelyiséggel rendelkezők termékdíjfizetés alóli mentességét.

A 8. §-hoz

A rendelkezés - figyelemmel az 1998/2006/EK rendeletre - a csekély összegű állami támogatásokra vonatkozó uniós szabályokra való hivatkozást tartalmazza, mely alapján meghatározásra kerül a csekély összegű állami támogatás igénybevételének rendszere.

A 9. §-hoz

A módosítás a kereskedelmi csomagolás meghatározását pontosítja. Az új definíció a korábbi, nem teljes körű felsorolással szemben a vám- és a statisztikai nómenklatúráról, valamint a Közös Vámtarifáról szóló, a Tanács 1987. július 23-i 2658/87/EGK rendelete 2009. január 1-jén hatályos I. melléklete (a továbbiakban: Kombinált Nómenklatúra) szerinti termékeken keresztül határozza meg, hogy mely vámtarifaszám alá tartozó termékek csomagolása minősül kereskedelmi csomagolásnak. Az új meghatározás egyszerűsíti a jogalkalmazást és feloldja azokat a problémákat, amelyek a gyakorlatban korábban felmerültek pl. az üdítőitalok, energiaitalok csomagolásának minősítésével kapcsolatban. A Kt. fogalomrendszerének megfelelően a kiskereskedelmi értékesítés fogalma, az egységes jogalkalmazás érdekében a bérgyártás fogalma, valamint a csekély összegű állami támogatások nyújtásának szabályai miatt a nehéz helyzetben lévő vállalkozások fogalma kerül meghatározásra.

A 10. §-hoz

A rendelkezés a számla tartalmi követelményeit pontosítja. Mivel a módosítás által a számlában ezután minden esetben feltüntetésre kerül a teljesítés dátuma, így egy későbbi, adott esetben exportőr vevő számára is lehetségessé válik a termékdíj esetleges visszaigénylésének tényleges érvényesítése.

A 11. §-hoz

A törvény az újrahasználatot ösztönző mértékű díjtételeket állapít meg, összhangban a hulladékhierarchiával. A díjak elvárt ösztönző hatása döntő fontosságú az EU által előírt a csomagolási hulladékra vonatkozó követelmények teljesülésében (2004/12/EK és a 2005/20/EK irányelv).

-----STARTING---POINT---VEGE---

A 12. §-hoz

E rendelkezés a Kt. hatálybalépésének időpontját állapítja meg, valamint a törvényszöveg koherenciájának az e törvény szerinti módosítást követő biztosítása érdekében a Kt. egyes rendelkezéseinek pontosítását szolgálja.

A 13. §-hoz

A törvény megfelelő hivatkozást tartalmaz arra, hogy a tervezetnek az Európai Unió felé a műszaki szabványok és szabályok terén történő információszolgáltatási eljárás megállapításáról szóló, a 98/48/EK irányelvvel módosított 98/34/EK európai parlamenti és tanácsi irányelv 8. cikkének (1) bekezdésében előírt eljárás szerinti bejelentése a csomagolásról és a csomagolás hulladékról szóló 94/62/EK tanácsi irányelv 16. cikkének (1)-(2) bekezdésében foglaltakra is figyelemmel megtörtént.

A 14. §-hoz

A törvény felhatalmazást ad a koordináló szervezetekre vonatkozó kormányrendelet megalkotására, amit az indokol, hogy jelenleg a koordináló szervezetek alapításának, nyilvántartásba vételének, működésének és együttműködésének szabályairól külön jogszabályok rendelkeznek. A különböző időpontokban megalkotott koordináló szervezetekre vonatkozó rendelkezések között emiatt nincs mindig megfelelő összhang, ezért szükséges a koordináló szervezetekre vonatkozó rendelkezéseknek egy külön rendeletben való kodifikálása.