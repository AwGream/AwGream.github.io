2013. évi XXIV. törvény indokolása

a szociális közműszolgáltatás kialakítása érdekében egyes energetikai tárgyú törvények módosításáról

-----STARTING---POINT---ALTALANOS--- 

A piaci verseny minden ágazatban kiemelt fontosságú, amelynek megteremtését a Nemzeti Együttműködés Programja is kiemelten kezeli.

A Nemzeti Együttműködés Programja egyértelművé teszi, hogy azokon az ágazati területeken, ahol természetes monopóliumok alakultak ki és működnek a mai napig, erősebb állami szabályozás szükséges. Mindezek a villamos energia és a földgáz szektor területén is megfelelően irányadóak.

Jelen törvény célja a hazai energia-szolgáltatók erőfölényes piaci helyzetéből adódó fogyasztói adminisztratív és anyagi terhek csökkentése annak érdekében, hogy e terhekből a szolgáltatók nagyobb részt legyenek kötelesek vállalni.

-----STARTING---POINT---RESZLETES---

Az 1. §-hoz

A villamos energiáról szóló 2007. évi LXXXVI. törvény (a továbbiakban: VET.) vonatkozó rendelkezése szerint a kötelező átvétel alá eső villamos energia mennyiség egy része a szervezett villamosenergia-piacon értékesíthető. A jobb tervezhetőség által ez a szabályozási energia mennyiségének, és így végső soron a kötelező átvétel árának csökkenését eredményezheti.

A kötelező átvétel alá eső villamos energia egy részének fentiek szerinti, szervezett villamosenergia-piacon történő értékesítése céljából a szervezett villamosenergia-piacot működtető engedélyes közszolgáltatási kötelezettség keretében köteles e villamos energia mennyiség értékesítése céljából kereskedésben történő részvételre az átviteli rendszerirányítóval szerződést kötni.

E törvénynek az 1. §-a szerinti VET.-et módosító rendelkezése alapján a szervezett villamosenergia-piacot működtető engedélyes fentiek szerinti tevékenysége nem irányulhat haszonszerzésre.

A 2-3. §-hoz

A törvény alapján közvilágítási szolgáltatás megfelelő színvonalának biztosítása érdekében a nem az elosztók által történő közvilágítási berendezés-üzemeltetés engedélyköteles tevékenység. E jogi megoldás előnye egyrészt, hogy a Magyar Energia Hivatal (a továbbiakban: MEH) az üzemeltetés engedélyezése során vizsgálhatja a kérelmező szakmai-gazdasági felkészültségét, az üzemeltetésre való alkalmasságát, valamint az engedélyben az üzemeltetésre vonatkozó követelményeket állapíthat meg, amelynek betartását ellenőrizheti és hatóságilag kikényszerítheti.

Az elosztó, illetőleg a közvilágítási üzemeltetési engedélyes a VET. szerinti, közvilágítással összefüggő feladatainak ellátásáért a villamos energia rendszerhasználati díjak megállapításának és alkalmazásának szabályairól szóló miniszteri rendeletben meghatározott, ún. közvilágítási díjon felül további díjat nem kérhet.

A módosítás előírja, hogy a MEH az ún. garantált szolgáltatások meghatározásakor hatósági határozatban a közvilágítási berendezések üzemeltetés folyamatosságára, biztonságára és egyéb jellemzői vonatkozásában szankcionálható követelményeket állapítson meg. Az engedélyesek által jogosulatlanul beszedett díjak esetében a szankció mértéke nem lehet kevesebb a jogosulatlanul beszedett díj jegybanki alapkamat kétszeresével megnövelt összegénél.

Az elosztónak, illetve a leendő közvilágítási üzemeltetési engedélyeseknek kötelező nyilvántartást kell vezetnie a tulajdonában vagy üzemeltetésében lévő közvilágítási berendezésekről (ún. közvilágítási leltár). E nyilvántartásból az önkormányzatok és állami szervek részére térítésmentesen adatot kell szolgáltatni.

A 4 §-hoz

A szakasz kétirányú módosítást tartalmaz. Az egyetemes szolgáltatásra jogosult felhasználó a hatályos évente egyszeri leolvasás helyett az évente négy alkalommal - azaz negyedévente - történő leolvasást is díjmentesen kérheti az elosztótól.

Az éves egyszeri leolvasás sikerességének biztosítása, valamint a becsülésen alapuló elszámolások minimálisra csökkentése érdekében részletesen meghatározásra kerülnek a felhasználók értesítésével kapcsolatos elosztókra vonatkozó szabályok. A módosítás előírja, hogy a leolvasás sikertelensége esetén az elosztó köteles értesítést hagyni a felhasználási helyen, amelyen felhívja a felhasználó figyelmét a leolvasás második megkísérlésének idejére. Ha ez nem felel meg a felhasználónak, akkor időpont-egyeztetésre kerül sor azzal, hogy lehetővé kell tenni, hogy a leolvasásra akár munkanapon 20 óráig is sor kerülhessen.

Az 5. §-hoz

A felhasználók szolgáltatásból történő kikapcsolására - 60 napot meghaladó tartozás esetén - e szabályozást megelőzően nem csak számlafizetési késedelem miatt, hanem egyéb tartozás (pl. kötbértartozás) meg nem fizetése miatt is sor kerülhet. A gyakorlati tapasztalatok által életre hívott módosítás alapján a lakossági fogyasztót 60 napos számlatartozás esetén lehet majd kikapcsolni a szolgáltatásból, a kötbértartozások esetében pedig akkor, ha a szolgáltató polgári peres eljárást vagy fizetési meghagyásos eljárást kezdeményezett. E módosítás lehetővé teszi azon jogi arányosítást, hogy kötbértartozás esetén ne kerüljön sor automatikusan kikapcsolásra nemfizetés esetén, hanem ha a szolgáltató igényét jogszerűnek tartja, azt polgári úton érvényesítse.

Az 5. § (2) bekezdése technikai jellegű, a VET. belső koherenciáját szolgáló módosító rendelkezést tartalmaz.

A 6. §-hoz

Technikai jellegű, a VET. belső koherenciáját szolgáló módosító rendelkezés.

A 7. §-hoz

A kereskedőváltás elősegítése és a kereskedőváltással összefüggő, adminisztratív teendők könnyítése érdekében a kereskedőváltáshoz a felhasználónak mellékelnie kell az utolsó számlamásolatot is. Ennek révén egyszerűsíthető az eljárásrend, hiszen a számlamásolatból könnyen kinyerhetőek az egyes fogyasztási hellyel kapcsolatos adatok. Így elkerülhetővé válnak az ezen adatsorok elírásából eredő, kereskedőváltás során felmerülő hiánypótlási eljárások.

A 8. §-hoz

Az egyetemes szolgáltatásra jogosultak egyetemes szolgáltatónál történő ügyintézés lehetőségének fokozottabb mértékben történő biztosítása érdekében az egymással szomszédos járások tekintetében létesítendő ügyfélszolgálatok tekintetében megszűnik a 15000 fogyasztó alatt összevonatható ügyfélszolgálatok lehetősége. A módosítás révén a jövőben valamennyi járási székhelyen fenn kell tartani ügyfélszolgálatot. Több szolgáltató közös ügyfélszolgálatot is fenntarthat.

A 9. §-hoz

A panaszkezelési fórumokkal összefüggésben e szakasz alapján az egyetemes szolgáltató az 5000 főt meghaladó lakosságú, az egyetemes szolgáltató által fenntartott, ügyfélszolgálattal nem rendelkező településen köteles munkanapokon az ügyfélforgalom számára nyitva álló helyiségben a panaszfelvétel lehetőségét és tájékoztató anyagok, formanyomtatványok, valamint az üzletszabályzat elérhetőségét biztosítani az egyetemes szolgáltatásra jogosultak számára.

A 10. §-hoz

A fogyasztói panaszok (akár ügyfélszolgálatokon történő) kezelésén túl az energiaszolgáltatás terén preventív eszközök is rendelkezésre állnak a felhasználók megfelelő és jogszabályszerű energiaellátásának elősegítése érdekében. A MEH jogszabályi felhatalmazások alapján a szolgáltatás minőségével kapcsolatosan határozatokat hoz, azonban ezek a felhasználók előtt kevésbe ismertek jelenleg. E szabályozás törvényi szintre emelése révén várhatóan e határozatok fogyasztók előtti ismertsége nő.

A szolgáltatásminőség-szabályozás a MEH gyakorlatában négy pilléren nyugszik. Külön szabályozás vonatkozik a szolgáltatás folyamatosságára, az ügyfélkapcsolatokra, a feszültségminőségre, valamint a garantált szolgáltatásokra. Utóbbi, garantált szolgáltatással kapcsolatos mutatók megszegése esetén a fogyasztót az energiaszolgáltatók részéről automatikusan kötbér illeti meg.

A 11. §-hoz

A gyakorlati tapasztalatokon nyugvó módosítás szerint a társasházak villamosenergiaellátásból való kikapcsolásával összefüggésben a négy szintnél magasabb társasházak, amelyekben fogyatékkal élő fogyasztók is élnek, közös képviselőjének lehetősége lesz a társasházat a szolgáltatónál nyilvántartásba vetetni, amely alapján a kikapcsolás esetén is ún. minimális szolgáltatás biztosítására lennének kötelezettek a szolgáltatók a társasházak közös tulajdonban lévő helyiségei tekintetében. E szolgáltatása gyakorlatban a lépcsőházak biztonsági világítását és a liftek részleges vagy teljes üzemének biztosítását jelentheti.

Ezen kívül kikapcsolás esetén is ún. minimális szolgáltatás biztosítására kötelezettek a szolgáltatók a társasházak közös tulajdonban lévő helyiségei tekintetében, ha a társasházi közös képviselő a kikapcsolási eljárás megindulását megelőzően igazolja, hogy a társasház villamosenergia-ellátását veszélyeztető közös költség elmaradással rendelkező lakóval szemben a fizetési meghagyásos eljárást megindította.

A 12-13. §-hoz

Az indokolás során korábban említett, közvilágítási üzemeltetési engedéllyel kapcsolatos további rendelkezéseket tartalmazza.

A 14. §-hoz

A rendelkezés nyomán egyértelműen rögzítésre kerül, hogy a hálózati elemek 119. § szerinti átalakítása vagy áthelyezése esetén a hálózati eszköz beruházója és a hálózati engedélyes köteles egymással megállapodást kötni, amelynek - többek között - ki kell terjednie a hálózati elem elhelyezésére, a költségviselési és a kivitelező kiválasztására vonatkozó rendelkezésekre.

A 15. §-hoz

E szakaszok előírják, hogy a már meglévő légvezetékek földkábelre történő cseréjére a következőképp kerül sor: A légkábelre történő cserét a műemlékek tulajdonosa kérheti az elosztótól a műemlék felújításakor, továbbá a települési önkormányzat a villamos energiáról szóló 2007. évi LXXXVI. törvény egyes rendelkezéseinek végrehajtásáról szóló 273/2007. (X. 19.) Korm. rendelet szerinti közintézményi felhasználó kategóriájába eső szociális és oktatási intézmények, valamint a sportról szóló 2004. évi I. törvény szerinti sportlétesítmények létesítésekor, illetve felújításakor, ezek ingatlana vonatkozásában.

A műemlékek kivételével ezen létesítmények esetében a helyi önkormányzat köteles a szabadvezeték földkábelre történő cseréjére irányuló szándékát megküldeni az elosztónak. A műemlékek esetében a kábelcsere a műemlék felújítási terveihez igazodik.

Az elosztó kormányrendeleti szinten megadott szempontok alapján, éves bontásban ütemezi az igényt, erről tervet készít. Az igények ütemezéséről készített tervet a MEH hagyja jóvá, illetve e tervet rendszeresen, évente felül kell majd vizsgálnia az elosztónak az esetleges új igények beépíthetősége érdekében.

A 16. és a 18. §-hoz

Az ún. külön díjas szolgáltatásokkal kapcsolatos rendelkezések módosítását, pontosítását tartalmazzák e szakaszok. Külön díjat az elosztók és az egyetemes szolgáltatók számíthatnak fel olyan tevékenységeikért, amelyeket a felhasználó kérésére biztosítanak, mintegy az alapszolgáltatáshoz közvetlenül nem tartozó többletszolgáltatásként. A részletes szabályozás miniszteri rendeleti szintű.

A 17. §-hoz

Az elosztó az elosztó hálózat elemeiről és berendezéseiről köteles naprakész nyilvántartást vezetni, amelyből az önkormányzatok és az állami szervek kérelmére térítésmentesen szolgáltat adatot.

A 19. §-hoz

A kábelcsere ütemezési tervvel kapcsolatosan a MEH eljárási határideje 45 nap.

A 20. §-hoz

További, alsóbb szintű jogszabályalkotásra felhatalmazó rendelkezés.

A 21. §-hoz

E törvénnyel megállapított 178/I. § szerinti rendelkezés alapján a közvilágításra kötelezettel e módosító törvény hatályba lépését megelőzően megállapodást kötött személyek kötelesek e törvény hatályba lépésétől számított 90 napon belül közvilágítási üzemeltetési engedély iránti kérelmet benyújtani a MEH-hez. E rendelkezés a már engedélyes elosztókra nem vonatkozik.

E törvénnyel megállapított 178/J. § szerinti rendelkezés alapján e szakaszok hatályba lépését követően új, 132 kV feszültségszint alatti hálózatok, illetve vezeték-szakaszok kiépítésére kizárólag földkábelekkel kerülhet sor. A földkábellel létesített elosztó hálózat és közvilágítási elosztó hálózat létesítésének költségét az elosztó viseli.

E törvénnyel megállapított 178/K. § a kábelcsere első alkalommal történő eljárásrendjével kapcsolatosan fogalmaz meg rendelkezéseket. E szakasz alapján e törvény hatálybalépését követő 45. napig van lehetőség a 15. szerinti kábelcsere kezdeményezésére. A további eljárási határidők az alábbiak szerint alakulnak: az elosztó a kábelcsere ütemezési tervet a törvény hatálybalépését követő 90. napig állítja össze, majd annak jóváhagyásával kapcsolatos határozatát a MEH a törvény hatálybalépését követő 135. napig hozza meg első alkalommal Az elosztó a kábelcsere ütemezési terv első alkalommal történő felülvizsgálata érdekében az újabb kábelcsere ütemezési tervet legkésőbb 2014. március 31-ig benyújtja a MEH-hez.

E törvénnyel megállapított 178/L. § szerinti rendelkezés alapján e törvény hatálybalépését követően az elosztó és az egyetemes szolgáltató a tevékenységét nem szervezheti ki, a már hatályos kiszervezési tárgyú szerződéseik nem módosíthatók. A kapcsolt vállalkozásaikkal kötött kiszervezési szerződéseiket e törvény hatálybalépését követő 6 hónapon belül kötelesek megszüntetni, illetőleg a 6 hónapos időtartamot követően ez utóbbi szerződések alapján kiszervezett tevékenységgel kapcsolatos költségeket az árszabályozás során a MEH nem veszi figyelembe.

E törvénnyel megállapított 178/M. § szerinti rendelkezés alapján a negyedéves leolvasást nem váltja ki az okos mérésre alkalmas berendezéssel történő leolvasás.

E törvénnyel megállapított 178/N. § szerinti rendelkezés alapján az engedélyeseknek az ügyfélszolgálatokkal kapcsolatos, e törvény szerint előírásoknak e törvény hatálybalépését követő 6 hónapon belül kell eleget tenniük.

E törvénnyel megállapított 178/O. § szerinti rendelkezés alapján e törvénnyel az engedélyesekre megállapított új kötelezettségek engedélyesek általi teljesítésével kapcsolatosan felmerülő költségeket az árszabályozás során a MEH nem veszi figyelembe.

A 22-23. §-hoz

Szövegcserés módosítást tartalmazó és hatályon kívül helyező, a VET. belső koherenciáját szolgáló rendelkezések.

A 24. §-hoz

A villamos energia szektorhoz hasonlóan a földgázszektor területén is a felhasználók szolgáltatásból történő kikapcsolására - 60 napot meghaladó tartozás esetén - számlafizetési késedelem és egyéb tartozás (pl. kötbértartozás) meg nem fizetése miatt is sor kerülhet. A gyakorlati tapasztalatok által életre hívott módosítás alapján a jövőben a lakossági fogyasztót 60 napos számlatartozás esetén lehet kikapcsolni a szolgáltatásból, a kötbértartozások esetében pedig akkor, ha a szolgáltató polgári peres eljárást vagy fizetési meghagyásos eljárást kezdeményezett. E módosítás lehetővé teszi azon jogi arányosítást, hogy kötbértartozás esetén ne kerüljön sor automatikusan kikapcsolásra nemfizetés esetén, hanem ha a szolgáltató igényét jogszerűnek tartja, azt polgári úton érvényesítse. E szakasz továbbá technikai jellegű, a földgázellátásról szóló 2008. évi XL. törvény (a továbbiakban: Get.) belső koherenciáját szolgáló módosító rendelkezést tartalmaz.

A 25. §-hoz

A 7. §-sal párhuzamos rendelkezés a földgáz-szektor területén, a rendelkezés célja a kereskedőváltással kapcsolatos eljárásrend egyszerűsítése.

A 26. §-hoz

Tartalmi módosítást nem tartalmazó, a Get. belső koherenciáját szolgáló technikai jellegű módosító rendelkezés.

A 27. §-hoz

A módosítás révén az egyetemes szolgáltató valamennyi járási székhelyen köteles ügyfélszolgálatot fenntartani, amely lehet mással közös is.

A 28. §-hoz

A fogyasztói panaszok (akár ügyfélszolgálatokon történő) kezelésén túl az energiaszolgáltatás terén preventív eszközök is rendelkezésre állnak a felhasználók megfelelő és jogszabályszerű energiaellátásának elősegítése érdekében. A MEH jogszabályi felhatalmazások alapján a szolgáltatás minőségével kapcsolatosan határozatokat hoz, azonban ezek a felhasználók előtt kevésbe ismertek jelenleg. E szabályozás törvényi szintre emelése révén várhatóan e határozatok fogyasztók előtti ismertsége nő.

A szolgáltatásminőség-szabályozás a MEH gyakorlatában négy pilléren nyugszik. Külön szabályozás vonatkozik a szolgáltatás folyamatosságára, az ügyfélkapcsolatokra, a feszültségminőségre, valamint a garantált szolgáltatásokra. Utóbbi, garantált szolgáltatással kapcsolatos mutatók megszegése esetén a fogyasztót az energiaszolgáltatók részéről automatikusan kötbér illeti meg.

A 29. §-hoz

E szakasz értelmében egyrészről az egyetemes szolgáltatásra jogosult felhasználó a hatályos évente egyszeri leolvasás helyett a negyedévente történő leolvasást is díjmentesen kérheti a földgáz-elosztótól, amennyiben profil alapú elszámolás szerint vételez földgázt.

E szakasz értelmében másrészről az éves egyszeri leolvasás sikerességének biztosítása, valamint a becslésen alapuló elszámolások minimálisra csökkentése érdekében részletesen meghatározásra kerülnek az a felhasználók értesítésével kapcsolatos földgáz-elosztókra vonatkozó szabályok. A módosítás előírja, hogy a fogyasztásmérő berendezések leolvasásának sikertelensége esetén a földgáz-elosztó köteles értesítést hagyni a felhasználási helyen, amelyben felhívja a felhasználó figyelmét a leolvasás második megkísérlésének idejére. Ha ez nem felel meg a felhasználónak, akkor időpont-egyeztetésre kerül sor azzal, hogy lehetővé kell tenni, hogy a leolvasásra akár munkanapon 20 óráig is sor kerülhessen.

A 30. §-hoz

A 30. § az ún. külön díjas szolgáltatásokkal kapcsolatos rendelkezések pontosítását tartalmazza. Külön díjat a földgáz-elosztók és az egyetemes szolgáltatók számíthatnak fel olyan tevékenységeikért, amelyeket a felhasználó kérésére biztosítanak, mintegy az alapszolgáltatáshoz közvetlenül nem tartozó többletszolgáltatásként. A részletes szabályozás miniszteri rendeleti szintű.

A 31. §-hoz

A rendszerüzemeltetőnek kötelessége e szakasz alapján nyilvántartást vezetnie a üzemeletetésében vagy tulajdonában lévő, az együttműködő földgáz rendszer elemeiről és berendezéseiről. Az önkormányzatok, valamint az állami szervek számára azok kérése esetén e nyilvántartásban tartott adatokról köteles díjmentesen információt szolgáltatni.

A 32. §-hoz

A Get. belső koherenciáját szolgáló technikai jellegű módosító rendelkezés.

A 33. §-hoz

További, alsóbb szintű jogszabályalkotásra felhatalmazást tartalmazó rendelkezés.

A 34. §-hoz

E törvény 34. §-ával megállapított 146/C. § szerinti rendelkezés alapján az engedélyeseknek az ügyfélszolgálatokkal kapcsolatos, e törvény szerint előírásoknak e törvény hatálybalépését követő 6 hónapon kell eleget tenniük.

E törvény 34. §-ával megállapított 146/D. § szerint e törvény hatálybalépését követően az földgáz-elosztó és az egyetemes szolgáltató a tevékenységét nem szervezheti ki, a már hatályos kiszervezési tárgyú szerződéseik nem módosíthatók. A kapcsolt vállalkozásaikkal kötött kiszervezési szerződéseiket e törvény hatálybalépését követő 6 hónapon belül kötelesek megszüntetni, illetőleg a 6 hónapos időtartam leteltét követően ez utóbbi szerződések alapján kiszervezett tevékenységükkel kapcsolatos költségeket az árszabályozás során a MEH nem veszi figyelembe.

E törvény 34. §-ával megállapított 146/E. § szerinti rendelkezés alapján a negyedéves leolvasást nem váltja ki az okos mérésre alkalmas berendezéssel történő leolvasás.

E törvény 34. §-ával megállapított 146/F. § alapján az árszabályozás során a MEH nem veszi figyelembe az e törvénnyel az engedélyesekre megállapított új kötelezettségek teljesítésével kapcsolatosan felmerülő költségeket.

A 35. §-hoz

Szövegcserés módosításokat tartalmazó rendelkezés, amelyek közül az a) pont szerinti rendelkezés emelendő ki. E módosítás lehetővé teszi az önkormányzati szociális bérlakásban élők számára, hogy részükre a helyi önkormányzatok egyetemes szolgáltatás keretében vásároljanak földgázt, orvosolva ezáltal azt a méltánytalan helyzetet, amely alapján az ilyen felhasználók részére az önkormányzatok eddig kizárólag a piacon - vagyis az egyetemes szolgáltatás áránál drágábban - vásárolhattak földgázt.

A 36. §-hoz

Hatályon kívül helyező rendelkezéseket tartalmaz.

A 37. §-hoz

Az épített környezet alakításáról és védelméről szóló 1997. évi LXXVIII. törvény 62. § (1) bekezdés 31. pontja alapján a Kormány rendeletben állapítja meg - többek között - az egyes közmű- és nyomvonal jellegű építmények elektronikus nyilvántartási rendszerével kapcsolatos rendelkezéseket, beleértve a vonatkozó adatokat, valamint adatszolgáltatási rendet is. E felhatalmazó rendelkezés - a jogalkalmazási gyakorlatot elősegítendő - kerül kiegészítésre a közvilágítási berendezésekkel, amely szerint az ún. közvilágítási leltár mint elektronikus nyilvántartással kapcsolatos rendelkezéseket is kormányrendelet állapítja meg.

-----STARTING---POINT---VEGE---

A 38. §-hoz

Hatályba léptető rendelkezés.