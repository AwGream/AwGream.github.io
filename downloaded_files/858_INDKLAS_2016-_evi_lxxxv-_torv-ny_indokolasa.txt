2016. évi LXXXV. törvény indokolása

a Magyar Energetikai és Közmű-szabályozási Hivatalról szóló 2013. évi XXII. törvény módosításáról

-----STARTING---POINT---ALTALANOS--- 

A Magyar Energetikai és Közmű-szabályozási Hivatal jogelődje alapító tagja az ERRA-nak, amely sajátos intézményközi - az államok energiaszabályozó hatóságait tömörítő - szervezet, jogi formájára nézve a magyar jog alapján létrejött egyesület, tevékenysége pedig a nemzetközi energiapolitikai együttműködés speciális módja. Az ERRA tagjai a Hivatal kivételével külföldi hatóságok, amely sajátosságra tekintettel indokolt más magyarországi egyesületektől részben eltérő szabályozás kialakítása az állami kontroll - a törvényességi felügyelet és a nyilvántartás - tekintetében. A Magyar Energetikai és Közmű-szabályozási Hivatalról szóló 2013. évi XXII. törvény módosításáról szóló törvény ezért ezen állami feladatok ellátására a külgazdaságért és külpolitikáért felelős minisztert jelöli ki, figyelemmel a nemzetközi energiapolitikai együttműködéssel összefüggő feladataira.

-----STARTING---POINT---RESZLETES---

Az 1. §-hoz

A Hivatal nemzetközi együttműködési tevékenységével összefüggésben tárgyalja az ERRA magyarországi működését. Kimondja, hogy az egyesületként bejegyzett intézményközi szervezet, mint egyesület magyarországi működésére e törvény rendelkezéseit kell alkalmazni, és az itt nem szabályozott kérdésekben az egyesületekre vonatkozó rendelkezések alkalmazandók.

Az ERRA törvényességi felügyeletének és nyilvántartásának ellátására a külgazdaságért és külpolitikáért felelős minisztert jelöli ki, meghatározza a törvényességi felügyelet eszközeit, valamint a nyilvántartás adattartalmát, és az adatváltozás bejelentésének rendjét.

A törvény rendezi az ERRA más egyesülettel való egyesülése vagy megszűnése esetére az ERRA vagyonának sorsával kapcsolatos kérdéseket, alapvetően a szervezet alapszabályában meghatározott szabályok alkalmazását előírva, ezek hiányában a legfelsőbb szervének döntését irányadónak tekintve. A megszűnés esetére - ha az ERRA alapszabálya vagy legfelsőbb szerve másként nem rendelkezett - a tagok közötti vagyonfelosztás kötelezettségét írja elő, figyelemmel a tagoknak a vagyonhoz történt hozzájárulásának arányára. A törvény továbbá a ki nem elégített követelésekért a tagok egyetemleges felelősségét írja elő, ami lehetővé teszi, hogy ilyen esetben a hazai hitelezők elsősorban a Hivataltól kérhessék kielégítésüket.

E szabályok megállapításával az ERRA sajátosságaihoz igazodó feltételeket állapít meg, amelyek megfelelnek a szervezet tagsági és működési körülményeinek, és egyszerűbb rezsimet teremt a hazai egyesületekre irányadó részletes szabályozáshoz képest.

-----STARTING---POINT---VEGE---

A 2. §-hoz

Átmeneti szabályként rendezi az ERRA jelenlegi bírósági nyilvántartásának lezárásával összefüggésben szükséges kérdéseket.