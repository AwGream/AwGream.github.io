2015. évi XXXV. törvény indokolása

a nemzeti utasadat-információs rendszer létrehozása érdekében, és a bűnügyi illetve rendészeti tárgyú együttműködés keretében történő információcsere szabályozásával összefüggésben szükséges egyes törvények módosításáról

-----STARTING---POINT---ALTALANOS--- 

A Belügyminisztérium 2013 áprilisában sikeres pályázatot nyújtott be az Európai Bizottság felhívására [HOME/2012/ISEC/AG/PNR/Targeted Call ’PNR’ (célzott támogatás PNR) a magyar pályázat nyilvántartási száma: 4000004451], amelynek célja a „Nemzeti Utas-adat Információs Egység (PIU)” létrehozása. A pályázat a „Bűnmegelőzés és bűnüldözés” (ISEC) program keretében célzottan került kiírásra, Magyarországon kívül további 13 EU tagállam nyert támogatást. A magyar PIU egység a pályázat alapján a Szervezett Bűnözés Elleni Koordinációs Központban (Központ) kerül kiépítésre és működtetésre, az elhelyezés kialakítása folyamatban van. Feladata lesz az utasadatok gyűjtése, elemzése, kezelése. „A magyar utasadat információs rendszer létrehozása” című projekt 2014. május 1-én indult meg hivatalosan, és 2016. április 30-án fejeződik majd be.

2013-ban elfogadásra került a nemzeti utasadat-információs rendszer létrehozása érdekében szükséges, valamint a rendőrséget érintő és egyes további törvények módosításáról szóló 2013. évi CXCVIII. törvény (a továbbiakban: PNR törvény), amely 2015. január 1-jén lépett hatályba. A PNR törvény új feladattal bővíti a Központ hatáskörét, 2015. január 1-jétől utas-adat információs egységként (PIU egység) ellátja az utas nyilvántartási adatok (PNR adatok) gyűjtését, elemzését, kezelését. A Központ új feladatává vált utas információs egységként a légitársaságok által továbbított utas-nyilvántartási adatok kezelése, valamint elemzése és értékelése, összhangban az uniós adatvédelmi előírásokkal. A hazánk területére érkező vagy onnan induló EU külső légi járatok utasadatainak kezelése az adatvédelmi előírások alkalmazása mellett eredményesebbé teszi az együttműködő szervek megelőző, felderítő, nyomozó tevékenységét.

A törvény hatálybalépésével azonban szükséges egyes rendelkezések pontosítása, bizonyos javítások átvezetése a törvényben annak érdekében, hogy a PIU egység működése maradéktalanul megfeleljen a törvényben elvárt céloknak, így a terrorizmussal és a szervezett bűnözéssel összefüggő bűncselekmények felderítése és nyomozása, illetve a nemzetbiztonságot veszélyeztető törekvések és tevékenységek elhárítását célzó intézkedések elősegítésének.

A PIU egység felállítása során egyértelművé vált, hogy a nemzeti utasadat információs egység által végzett kockázatelemzés - a 2013-ban elfogadott szabályozás alapján - önmagában nem képes arra, hogy a légifuvarozók által közölt utasadatokból azonosítható módon kiszűrje a terrorizmussal, illetve a határon átnyúló szervezett bűnözéssel kapcsolatba hozható „feltételezett” elkövetőket. A gyanús személyek azonosítására jelen törvénymódosítás révén a PIU képessé válik, így a Központ a PNR adatokon túl - a sikeres kockázatelemzés érdekében - a rendőrségtől egyedi adatkérés útján a kockázatelemzés során „gyanússá” vált személyek beazonosítása érdekében az API adatokat (Advance Passenger Information - Előzetes utasadat) is megkapja. Tekintettel arra, hogy az API irányelv az illegális migrációval összefüggő feladatok ellátása, illetve határellenőrzés javítása céljából lehetővé teszi azt, hogy a személyszállítást végző légifuvarozó kezelje, illetve továbbítsa az érintett rendvédelmi szerv részére az előzetes utasadatokat (API), így nem zárható ki, hogy a Központ elemző-értékelő tevékenysége során az illegális migrációval kapcsolatos adatok birtokába kerül, amelyeket az arra hatáskörrel rendelkező szerv részére kell továbbítania, abban az esetben is, ha az adott szerv nem együttműködő szerv.

A PNR törvény kötelezően előírja az utas nyilvántartási adatok (PNR) Központ részére történő továbbítását, azonban szankciót nem társít mellé. A légközlekedési hatóság a légiközlekedésről szóló 1995. évi XCVII. törvény (a továbbiakban: Lt.) 66/A. § (1) bekezdés f) pontja alapján a törvényben, a felhatalmazása alapján kiadott jogszabályban és közösségi rendeletben előírt adatszolgáltatásra, tájékoztatásra, bejelentésre vonatkozó rendelkezések megsértőivel szemben - a légiközlekedési bírság kivetésének részletes szabályairól és a beszedett bírság összegének felhasználási rendjéről szóló miniszteri rendeletben meghatározottak szerint - 100 000 000 Ft-ig terjedő bírság szabható ki. Tekintettel arra, hogy a PNR adatok átadása törvényen alapuló adatátadási kötelezettség, így az Lt. 66. § (1) bekezdés f) pontja erre az esetre is kiterjed. A (2) bekezdés alapján a bírságolással kapcsolatos eljárást a légiközlekedési hatóság hatáskörébe tartozik. Az eljárást bárki, így a Központ is kezdeményezheti, amennyiben a PNR adatok szolgáltatását nem teljesítik, vagy hiányosan, illetve késedelmesen teljesítik.

Az utas-adat információs rendszer elindulása hazánk és az egész Európai Unió biztonságát is jelentősen növeli.

A törvény a bűnügyi, illetve rendészeti tárgyú együttműködés keretében megvalósuló információcsere európai uniós szabályait megállapító közösségi normáknak való megfelelés érdekében kívánja megvalósítani a tárgykört szabályozó hazai törvények kis terjedelmű módosítását.

A hazai szabályozásnak az európai uniós szabályozással való összhangját biztosítani hivatott törvény meghatározza a daktiloszkópiai és a DNS-adatok prümi típusú egybevetése során elért találatot követően a további személyazonosító adatok beszerzésére irányuló eljárásban a Nemzetközi Bűnügyi Együttműködési Központ (NEBEK) szerepére vonatkozó törvényi rendelkezést, a daktiloszkópiai adatok prümi típusú összehasonlításának lehetőségét a felderítési szakban beszerzett, ujj- és tenyérnyomatot tartalmazó mintákra is kiterjeszti, mindemellett rögzíti a közúti közlekedési nyilvántartásról szóló 1999. évi LXXXIV. törvényben a normaszövegéből jelenleg hiányzó, a közúti közlekedésbiztonságot veszélyeztető közlekedési jogsértésre vonatkozó információk határokon átnyúló cseréjének elősegítéséről szóló, 2011. október 25-i, 2011/82/EU európai parlamenti és tanácsi irányelv alapján folytatandó gépjármű-nyilvántartási adatcsere végrehajtási szabályainak rendeleti úton történő megállapítását lehetővé tevő felhatalmazó rendelkezést.

-----STARTING---POINT---RESZLETES---

A 1-2. §-hoz

A törvény biztosítja a rendőrség bűnügyi célból kezelt adataihoz, valamint az előzetes utasadatokhoz (API) való hozzáférést a Központ részére.

A 3-4. §-hoz

A törvény lehetőséget biztosít a Központnak - utas-adat információs egységként - az előzetes utasadatokhoz (API adatok) való hozzáférésre. A Központ a rendőrségtől, egyedi adatkérés alapján, kizárólag utasinformációs feladatai teljesítése során, személyazonosítás céljából férhet hozzá az API adatokhoz.

A PNR törvény korábban csupán az Szbtv.-ben rögzítette teljes körűen a Központ PNR adatok átvételének és kezelésének a célját, azonban indokolt ezt az Lt.-ben is ugyanolyan tartalommal meghatározni. A PNR törvény a légifuvarozók részére csupán azt írja elő, hogy az utasfelvételi eljárást követően (check-in) haladéktalanul kötelesek a PNR (utas-nyilvántartási) adatokat továbbítani a Központ részére. A check-in befejezésétől azonban a Központnak nagyon rövid idő áll rendelkezésére az adatok elemzésére és értékelésére, ezért indokolt az utasfelvételi eljárást megelőzően egy másik, korábbi időpontban történő adattovábbítás előírása a légifuvarozók részére.

Az utas-nyilvántartási adatok, azaz PNR adatok a számítógépes foglalási rendszerekben (CRS) és a járatindulás ellenőrzési rendszerekben (DCS) gyűjtött ellenőrizetlen adatok, mivel az utazni szándékozó, illetve az utazó nevében eljáró személy adja meg, amelyeket eddig csupán kereskedelmi célból gyűjtöttek.

Annak érdekében, hogy a PIU értékes elemzéseket, fenyegetettség-értékeléseket készíthessen prevenciós célból és prognózisok felállításával a szervezett bűnözés, súlyos bűncselekmény és terrorizmus elleni küzdelem érdekében, hozzáadott értéket jelent a tervezett felszállás előtt 12 órával megküldött PNR adatok és a check-in után, közvetlen a beszállás lezárását követően beküldött PNR adatok összevetése, amelyek egyezősége, eltérése értékes információnak számít a törvényi célok eléréséhez, elemzői oldalról.

Megjegyzendő, hogy az EU PNR Irányelv tervezet a légifuvarozók általi kétszeri adattovábbítást tartalmaz (6. cikk 2. pont), azaz 24-48 órával a tervezett járatindulás előtt és közvetlenül a beszállást követően. Megjegyzendő továbbá, hogy a 12 óra annak figyelembe vételével került meghatározásra, hogy a Magyarországon működő legtöbb légitársaságnál az online check-in, amely egyre elterjedtebb az utasok körében, a tervezett járatindulás előtt 24 órával válik elérhetővé. Az utasok nagy része kb. 12 órával a tervezett indulás előtt él ezzel a lehetőséggel, ezáltal már nagyobb számú PNR adathalmaz áll rendelkezésre így az indulás ellenőrzési rendszerekből (DCS), mint ennél korábbi időpontban. A foglalási rendszerekben a foglalási adatok ugyan jóval hamarabb keletkezhetnek, de a többéves elemzői/értékelő tapasztalatokat és nemzetközi példákat figyelembe véve megállapítható, hogy az „ismeretlen” elkövetőkre nem jellemző modus operandi, hogy több mint 24 órával, vagy több nappal, héttel előbb foglalásokat kezdeményezzenek, ezért a legcélravezetőbbnek a módosításban felvetett 12 órával előbbi időpontot tartjuk alkalmasnak PNR adatok első bekérésére.

Szövegcserés módosítással a törvény az adatszolgáltatás kötelező jellegét egyértelműsíti.

Az 5. §-hoz

A törvény biztosítja az útiokmány-nyilvántartáshoz való hozzáférést a Központ részére, tekintettel arra, hogy az Lt. 27/B. § (1) bekezdés c) pontja alapján a Központnak lehetősége van az úti okmány számát, típusát, stb. egyedi adatigénylés útján beszerezni, azonban ehhez meg kell teremteni az útiokmány-nyilvántartáshoz való hozzáférés lehetőségét.

A 6-7. §-hoz

Az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény (a továbbiakban: NEBEK tv.) módosítása nyomán törvényi szinten is rögzítésre kerül a Nemzetközi Bűnügyi Együttműködési Központnak (NEBEK) az egyes európai uniós jogi aktusokban rögzített bűnügyi, illetve rendészeti tárgyú együttműködés keretében történő információcsere részletes szabályairól szóló 113/2014. (IV. 3.) Korm. rendelet 3. §-a alapján a biometrikus azonosítók „hit/no hit”-rendszerű nemzetközi összehasonlításában elért találatot követően a kiegészítő adatok beszerzésében jelenleg is ellátott központi kapcsolattartó ponti szerepe.

A NEBEK tv.-ben foglalt jogharmonizációs záradékot indokolt kiegészíteni az információs rendszerek elleni támadásokról és a 2005/222/IB tanácsi kerethatározat felváltásáról szóló, 2013. augusztus 12-i, 2013/40/EU európai parlamenti és tanácsi irányelvnek való megfelelést deklaráló rendelkezéssel.

A 8-12. §-hoz

A módosítás a Központnak értesítési kötelezettséget ír elő, amennyiben értékelő tevékenysége során más szerv hatáskörébe tartozó kockázatot is feltár.

A módosuló szabályozás lehetőséget biztosít a Központnak az előzetes utasadatokhoz (API adatok) való hozzáférésre. A Központ a rendőrségtől, egyedi adatkérés alapján, kizárólag utasinformációs feladatai teljesítése során, személyazonosítás céljából férhet hozzá az API adatokhoz. A Központ utas nyilvántartási adat átvételének és kezelésének célját határozza meg, összhangban az Lt. rendelkezéseivel.

Felhatalmazó rendelkezést tartalmaz az utasadatok elektronikus átvételének részletes szabályait tartalmazó miniszteri rendelet megalkotására.

Technikai pontosítást tartalmazó rendelkezés.

A 13-15. §-hoz

A közigazgatási bírságolás és az e-útdíj prümi típusú lekérdezése európai uniós jogalapjának hiányában gondoskodni kell a tárgykört szabályozó törvényi rendelkezések megfelelő módosításáról.

E kiegészítés a szükséges törvényi felhatalmazásnak a közúti közlekedésbiztonságot veszélyeztető közlekedési jogsértésre vonatkozó információk határokon átnyúló cseréjének elősegítéséről szóló, 2011. október 25-i, 2011/82/EU európai parlamenti és tanácsi irányelv - az ún. CBE-irányelv - egyes végrehajtási kérdéseinek kormányrendeleti szintű szabályozását korábban lehetetlenné tevő hiányát hivatott orvosolni.

Az Európai Unió Bírósága a C-43/12 számú ügyben 2014. május 6-án hozott ítéletével a 2011/82/EU európai parlamenti és tanácsi irányelvet megsemmisítette és az irányelv joghatásait az ítélethozataltól számított 12 hónapig fenntartotta. Az ítélet indoka ugyanakkor kizárólag egy formai tényező, a megsemmisített irányelv jogalapja volt, sem a keresetet előterjesztő Európai Bizottságnak, sem az ítéletnek nem volt célja tartalmi változtatás elérése. Ennek megfelelően a 2011/82/EU irányelv helyébe lépő, tartalmilag azonos irányelv előkészítése megtörtént, formális elfogadása rövid időn belül várható, oly módon, hogy 2015. május 6-ától folyamatos maradjon a közúti közlekedési jogsértésekre vonatkozó adatcsere. Az új irányelv elfogadását követően a 2011/82/EU irányelvre történő merev hivatkozásokat a jogharmonizáció során ezen új irányelvre való hivatkozásokkal kell majd felváltani az érintett magyar jogszabályokban (Kkt., Kknyt., Szabs.jogs.tv.).

A 16-18. §-hoz

A szabálysértési jogsegélyről szóló 2007. évi XXXVI. törvény 19. § (1) és (2) bekezdésében foglalt rendelkezések szövegének a közúti közlekedési nyilvántartásról szóló 1999. évi LXXXIV. törvény 9. § (1) bekezdésében rögzített előírásra figyelemmel szükséges pontosítása.

A közúti közlekedési nyilvántartásról szóló 1999. évi LXXXIV. törvény (Kknyt.) megfelelő rendelkezéseire való merev hivatkozások törvényszövegbe iktatása biztosítja a tartalmilag hasonló rendelkezések által jelenleg okozott jogalkalmazási zavarok kiküszöbölését, amennyiben e szövegpontosítás a jövőben kétséget kizáróan egyértelművé teszi, hogy mely rendelkezések szerint kell eljárni az egyes keresések során.

A szabálysértési jogsegélyről szóló 2007. évi XXXVI. törvény 26. §-ának új (3) és (4) bekezdéseként törvénybe iktatandó rendelkezések hatálybalépésével egyidejűleg gondoskodni kell a hivatkozott törvényszakasz korábbi (2) bekezdésben foglalt, az említett módosítás nyomán ugyanakkor feleslegessé váló előírás hatályon kívül helyezéséről.

A 19-20. §-hoz

A módosítás technikai jellegű, a Bnytv. szövegének a schengeni együttműködést szabályozó hatályos törvény - a Schengeni Információs Rendszer második generációja keretében történő információcseréről, továbbá egyes rendészeti tárgyú törvények ezzel, valamint a Magyary Egyszerűsítési Programmal összefüggő módosításáról szóló 2012. évi CLXXXI. törvény - címével való összhangba hozását célozza.

Figyelemmel arra, hogy az ún. „prümi joganyag” (elsődlegesen a 2008/615/IB tanácsi határozat) a daktiloszkópiai adatok tekintetében mindemellett a felderítési szakaszban is lehetővé teszi az on-line lekérdezést, indokolt ezen, az uniós normák alapján biztosított szélesebb lehetőségnek a magyar szabályozásban történő meghonosítása. A módosuló szabályozás immár a felderítési szakban beszerzett daktiloszkópiai adatok - a Bnytv. 82. § (4) bekezdés a), c) vagy f) pontja szerint találati adattovábbítás keretében a szakértői nyilvántartó szervnek megküldött, de a biometrikus nyilvántartásba még fel nem vett, ujj- és tenyérnyomatot tartalmazó minták - tekintetében is lehetővé teszi a prümi típusú összehasonlítás elrendelését.

A 21. §-hoz

A törvény biztosítja a SISII nyilvántartáshoz való hozzáférést a Központ részére. A Központ utas információs feladatai ellátásához elengedhetetlen a meghatározott közhiteles nyilvántartásokhoz való hozzáférésének törvényi biztosítása.

Az utasadatok kezelésének célja a bűncselekmény elkövetésére irányuló gyanú esetén, valamint a nemzet biztonságát veszélyeztető kockázatok esetén a megfelelő szerv azonnali értesítése. Önmagában az utasadat alapján a fenti kockázatokra nem lehet következtetést levonni, szükséges ezért, hogy az utasadatokat a feldolgozás során - konkrét bűncselekmény gyanúja esetén - a legfontosabb nyilvántartások adataival össze lehessen vetni. A Központ jelenleg hozzáfér számos nyilvántartáshoz, azonban a SISII eltérő adattartalmára tekintettel indokolt ehhez is hozzáférést biztosítani.

A 22. §-hoz

Hatályon kívül helyező rendelkezést tartalmaz.

A 23. §-hoz

Figyelemmel arra, hogy a Magyarország 2015. évi központi költségvetésének megalapozásáról szóló 2014. évi XCIX. törvény 268. §-a - 2015. július 1-jei hatállyal - eltérő módon kívánja módosítani a közúti közlekedési nyilvántartásról szóló 1999. évi LXXXIV. törvény 27/A. § (3) bekezdés b) pontját, gondoskodni kell a szóban forgó módosító rendelkezés hatálybalépésének elmaradásáról.

-----STARTING---POINT---VEGE---

A 24-25. §-hoz

A hatályba léptető rendelkezést, illetve jogharmonizációs záradékot tartalmazzák.