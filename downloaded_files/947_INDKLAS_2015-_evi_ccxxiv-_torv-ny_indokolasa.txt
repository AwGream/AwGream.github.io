2015. évi CCXXIV. törvény indokolása

az egyes egészségügyi és egészségbiztosítási tárgyú törvények módosításáról

-----STARTING---POINT---ALTALANOS--- 

A törvény fő célkitűzései:

Az egészségügyi hatósági és igazgatási tevékenységről szóló 1991. évi XI. törvény (a továbbiakban: Ehi.) módosítása

Az Ehi. módosítása a környezet-egészségügyi feladatok pontosítását tartalmazza.

A gyakorlati tapasztalatok alapján indokolt az Ehi.-t kiegészíteni azzal az esettel is, amikor valamely személy engedélyköteles tevékenységet engedély nélkül folytat, így az egyes jogsértések valamennyi formája megjelenítésre kerül a teljesség biztosítása érdekében.

A Legionella baktérium által okozott fertőzési kockázatot jelentő közegekre, illetve létesítményekre vonatkozó közegészségügyi előírásokról szóló rendeletnek, a Ket. alkalmazására vonatkozó rendelkezések megfelelő (törvényi) szintre emelése érdekében szükséges módosítani az Ehi.-t.

A közétkeztetők minősítésének feltételeit szabályozó jogszabály megalkotásához szükséges a felhatalmazó rendelkezés létrehozása.

Az egészségügyi és a hozzájuk kapcsolt személyes adatok kezeléséről és védelméről szóló 1997. évi XLVII. törvény (a továbbiakban: Eüak.) módosítása

A jelenlegi egészségügyi rendszer differenciált szabályozással rendelkezik és az egyes ágazati szereplők eltérő technikai megoldásokat használnak az informatikai kihívások kezelésére. A törvény az e-Egészségügy program keretében megvalósítandó ágazati informatikai infrastruktúra és kapcsolódó központi szolgáltatások működtetéséhez szükséges törvénymódosításokat tartalmazza.

Az Elektronikus Egészségügyi Szolgáltatási Tér (a továbbiakban: EESZT) keretében az egészségügyi ellátás nyújtásához szükséges megfelelő infrastrukturális háttér kerül létrehozásra, ezen keresztül az egészségügyi ellátáshoz, valamint az ellátás monitorozásához, fejlesztéséhez szükséges, rendszerezett adatok, elemzések, tudományos bizonyítékokon alapuló döntés-előkészítő anyagok hozzáférhetővé tételének kialakítására került sor az egészségügyi szakemberek, az egészségpolitikai döntéshozók számára. Az EESZT főszabályként nem valósít meg új, az egészségügyi rendszerben eddig meg nem jelent adatkezelést a szolgáltatások kapcsán. Az adatkezelési tevékenységeket továbbra is az egyes egészségügyi ellátást nyújtó szervek és természetes személyek, valamint az egészségbiztosítás és az állami felügyelet szervei végzik a rájuk vonatkozó szabályok alapján.

Az EESZT a központi eseménykatalógus, az egészségügyi profil, az önrendelkezési nyilvántartás, az elektronikus beutaló és digitális képtovábbítás szolgáltatások esetében jelenik meg adatkezelőként, amely szolgáltatások működéséhez elengedhetetlen a betegek személyes adatainak kezelése. Ezek az adatkezelések illeszkednek az Eüak. jelenlegi adatkezelési rendszerébe, minden esetben az Eüak.-ban meghatározott adatkezelési cél mentén kerül sor az adatkezelésre. A rendszer használatával kapcsolatos garanciális elem, hogy az EESZT az ellátásban részt vevő felhasználók azonosítása, valamint az EESZT útján történő adatkezelések jogszerűségének ellenőrzése és biztosítása céljából egységes azonosítási és jogosultságkezelési nyilvántartást vezet az EESZT felhasználóiról. A beteg az önrendelkezési nyilvántartásba tett nyilatkozatával korlátozhatja az adatai megismerésére jogosultak körét.

Az egyes egészségügyi és egészségbiztosítási tárgyú törvények módosításáról szóló 2015. évi LXXVII. törvény tartalmazta az Eüak. módosításával a Nemzeti Csípő- és Térdizületi Endoprotézis Beültetés Regiszter létrehozását 2016. január 1-jei hatályba lépéssel, amellyel kapcsolatban az adattovábbításokat 2016. július 1-jétől kell teljesíteni. Indokolt az időközben felmerült gyakorlati igényekre tekintettel a Protézis Regiszter adattartalmának kismértékű módosítása, valamint az adatközlés határidejének meghatározása.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítása

A társadalombiztosítási támogatással nem rendelhető gyógyszerek árához az Országos Egészségbiztosítási Pénztár (a továbbiakban: OEP) egyedi kérelmek alapján méltányosságból támogatást nyújthat. Az új szabály bevezetése szerint - az egyedi méltányosságra fordított kiadások meghatározott keretek között tartása érdekében - az újonnan megjelenő, korábban még nem kérelmezett gyógyszerek esetében a méltányosságból történő támogatás csak akkor lehetséges, ha azok a magyar betegek kezelése során már bizonyították hatásosságukat és eredményességüket. Ebben az esetben az OEP - az Országos Gyógyszerterápiás Tanács véleményének figyelembe vételével - ún. egyedi méltányossági regisztert indít, amelybe felvett betegek számára a forgalomba hozatali engedély jogosultja térítésmentesen biztosítja a szükséges gyógyszeres terápiát.

A módosítás tartalmazza - az EESZT szolgáltatásainak részeként szereplő - elektronikus kiállítású beutalóra és elektronikus időpont-foglalásra vonatkozó, törvényi szabályozási szintet igénylő keretszabályokat és a részletszabályok megalkotására vonatkozó felhatalmazó rendelkezés módosítását.

Az egészségügyről szóló 1997. évi CLIV. törvény (a továbbiakban: Eütv.) módosítása

A csecsemők és kisgyermekek számára készült, a speciális gyógyászati célra szánt, valamint a testtömeg-szabályozás céljára szolgáló, teljes napi étrendet helyettesítő élelmiszerekről, továbbá a 92/52/EGK tanácsi irányelv, a 96/8/EK, az 1999/21/EK, a 2006/125/EK és a 2006/141/EK bizottsági irányelv, a 2009/39/EK európai parlamenti és tanácsi irányelv és a 41/2009/EK és a 953/2009/EK bizottsági rendelet hatályon kívül helyezéséről szóló 609/2013/EK európai parlamenti és tanácsi rendelet (2013. június 12.) 2016. július 20-i hatályba lépésével megszűnik a „különleges táplálkozási célú élelmiszer” kategória. Ennek megfelelően az érintett hazai jogszabályokat, így az Ehi.-t és az Eütv.-t módosítani kell.

Az ambuláns lap kiadása - mint egészségügyi dokumentációs kötelezettség - eddig is közvetve szabályozott volt, de Az Eütv. módosítása szerinti pontosítás az egészségügyi dolgozók, szolgáltatók számára is egyértelművé teszi a dokumentáció megnevezését. A módosítás a betegek jogtudatosságát, illetve az önrendelkezéshez való jogot is erősíti.

A hatályos törvényi szabályozás szerint minden egészségügyi szolgáltatónak biztosítania kell a belső minőségügyi rendszer működését. Mivel jelenleg a törvény csak a célokat fogalmazza meg, az Eütv. módosításával szükséges a követelményeknek, a rendszer főbb tartalmi elemeinek meghatározása, hogy az egészségügyi szolgáltatók belső minőségügyi rendszere egységes elvek mentén kerüljön kialakításra.

A jelen jogszabályi környezet alapján egyetlen spermabank sem fogadhat és tárolhat hímivarsejtet, amennyiben nem végez humán reprodukciós beavatkozást. A dán donorsperma behozatala kapcsán indult vizsgálat rávilágított, hogy az Eütv. módosítása szükséges, annak érdekében, hogy a donorsejtek levételének, illetve fagyasztva történő tárolásának jogszabályi hátterét biztosítsuk.

A nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény (a továbbiakban: Nvt.) módosítása

Az Nvt. módosítása vált szükségessé tekintettel arra, hogy az Európai Parlament és Tanács 2014. április 3. napján új Irányelvet adott ki a dohánytermékek és kapcsolódó termékek gyártására, kiszerelésére és értékesítésére vonatkozó törvényi, rendeleti és közigazgatási rendelkezései közelítéséről (2014/40/EU irányelv). A jogharmonizáció határideje 2016. május 20. A jogharmonizáció részben már megtörtént. A jelen törvénymódosítás célja, hogy az új Irányelv elektronikus cigarettákra vonatkozó szabályainak átvezetése, az elektronikus cigaretta (valamennyi tartozéka, alkatrésze), az utántöltő flakon, valamint a dohányzást imitáló elektronikus eszközök használatának, forgalmazásának szabályozása.

Az 2014/40/EU irányelv csak a nikotintartalmú termékek szabályozását tartalmazza, és nem vonatkozik a nikotint nem tartalmazó elektronikus cigarettákra, utántöltő flakonokra, azonban az irányelv kimondja, hogy a tagállamok szabályozhatják vagy betilthatják a dohánytermékekhez használt tartozékokat, valamint szabályozhatják és betilthatják a dohány- vagy kapcsolódó termékek bizonyos típusaihoz megjelenésükben hasonló termékeket. Ezen lehetőséggel élve jelen törvényben foglalt rendelkezések elfogadása esetén a nikotint nem tartalmazó termékekre is vonatkozik majd az Irányelvnek megfelelő szabályozás.

Az egészségügyi tevékenység végzésének egyes kérdéseiről szóló 2003. évi LXXXIV. törvény (a továbbiakban: Eütev.) módosítása

A szakorvos képzés 2015. július 1-jétől hatályos új rendszere alapján valamennyi rezidens tekintetében az alapvető munkáltatói jogköröket az ENKK gyakorolja, minden egyéb az Eütev-ben nem nevesített munkáltatói jogkör gyakorlására a rezidens elsődleges képzőhelyeként kijelölt egészségügyi szolgáltató jogosult. Az Eütev. rendelkezik arról, hogy ahol az Mt. vagy a Kjt. munkáltatót említ, ott a rezidensek tekintetében az elsődleges képzőhelyet is érteni kell alatta. Az alkalmazás szempontjából más törvények tekintetében is (pl.: személyi jövedelemadóról szóló törvény) is indokolt kimondani, hogy munkáltató alatt az egészségügyi szolgáltatót is érteni kell.

Az egészségügyi ágazatban a 2012-2013. évi béremelésekhez kapcsolódóan az ún. mozgóbér elemek (ügyeleti díj, készenléti díj, túlmunka díja, műszakpótlékok) „befagyasztásáról” az Eütev. 29. § (16) bekezdése rendelkezik. A mozgóbér-elemek 2015. július 1-jével történő „kiengedéséről” a Kormány korábban már döntött. Ennek megfelelően jelenleg a szabályozás - átmeneti jelleggel 2015. július 1-től 2015. december 31-ig - Kormányrendeleti szinten az egyes egészségügyi dolgozók és egészségügyben dolgozók illetmény- vagy bérnövelésének, valamint az ahhoz kapcsolódó támogatás igénybevételének részletes szabályairól szóló az 256/2013. (VII. 5.) Korm. rendelet 2/A. §-ában rendezett, oly módon, hogy az egészségügyi dolgozók olyan mértékű támogatásra jogosultak, mint amennyi összeg megilletné őket akkor, ha a mozgóbér elemek befagyasztásáról rendelkező, az Eütev. 29. § (16) bekezdése már hatályon kívül lenne helyezve. A módosítás célja, hogy az átmeneti szabályozás megszűnésével, 2016. január 1-jétől is meglegyen a törvényi feltételrendszere annak, hogy az egészségügyi dolgozók mozgóbér elemei az egészségügyi ágazati béremelés során megemelt alapilletményhez igazodhassanak, ezáltal a végleges szabályozás kialakításra kerülhessen.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) módosítása

Az Országos Gyógyszerészeti és Élelmezés-egészségügyi Intézet (a továbbiakban: OGYÉI) egyes engedélyezési és ellenőrzési tevékenységének egyértelművé tétele, ellenőrzési lehetőségeinek bővítése az engedélyezés előtti gyógyszeralkalmazás eljárása során a kereskedelmi gyakorlat (gyógyszer, tápszer rendelésének, beszerzésének, értékesítésének vagy fogyasztásának előmozdítására irányuló bármely tájékoztatás, tevékenység, megjelenítési mód, marketing vagy egyéb kereskedelmi kommunikáció) szempontjából.

A gyógyszerekkel kapcsolatos igazgatási szolgáltatási díjak érdemben a Gytv. hatályba lépése, azaz 2005. óta változatlanok, így - figyelembe véve az összesen mintegy 48%-ot kitevő inflációt - reálértékük jelentősen csökkent. Ugyanakkor a gyógyszerészeti államigazgatási szerv eljárásainak igazgatási szolgáltatási díjaival nem fedezett, így tehát a fenntartási díjak terhére végzett tevékenységei ezen időszakban jelentősen bővültek. E feladat bővülés mindegyik tétele részben vagy egészben, közvetlenül vagy közvetetten kapcsolatban van a forgalomba hozatalra engedélyezett gyógyszerek piacának felügyeletével, így indokolt, hogy e tevékenységek finanszírozásához a gyógyszeripar szereplői részben hozzájáruljanak.

Az Egészségügyi Nyilvántartási és Képzési Központ (a továbbiakban: ENKK) feladatainak egyértelművé tétele a kannabisszal kapcsolatos tevékenységek területén.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosítása

A gyógyszertámogatás kiadásainak betarthatósága érdekében az olyan,még nem támogatott hatóanyagú gyógyszerkészítmények befogadása során, amelyek terápiás fix csoportba is bevonhatóak, az OEP számára mérlegelési jogkör biztosítása a támogatási technika, a támogatásvolumen-szerződések típusának megválasztása tekintetében.

A gyógyszerekkel és a gyógyászati segédeszközökkel kapcsolatos kereskedelmi gyakorlat (gyógyszer, tápszer, illetve gyógyászati segédeszköz rendelésének, beszerzésének, értékesítésének vagy fogyasztásának előmozdítására irányuló bármely tájékoztatás, tevékenység, megjelenítési mód, marketing vagy egyéb kereskedelmi kommunikáció) szabályainak szigorítása a visszaélések elkerülése érdekében.

A gyógyszertári ügyelet és készenlét alapvető szabályainak törvényi szintű rendezése az alkotmányosság követelményeinek való megfelelés érdekében.

A gyógyászati segédeszközök hozzáférhetőségének biztosítása a beszerzés szabályozásának pontosításával, továbbá az új ellátási területek támogatásba történő befogadása esetében a kiadások kontrollálása érdekében a forgalomba hozó és az OEP között támogatásvolumen megállapodás megkötésére nyílik lehetőség.

Egyéb, az egészségüggyel összefüggő törvények módosítása

A fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény (a továbbiakban: Fdvtv.) hatálya az elektronikus cigarettákra, valamint a dohányzást imitáló elektronikus eszközökre és valamennyi tartozékára, alkatrészére és az utántöltő flakonra kiterjesztésre kerül, így az elektronikus cigaretta, a dohányzást imitáló elektronikus eszköz és utántöltő flakon kiskereskedelme kizárólag a nemzeti dohányboltokban történhet, ennek keretében fiatalkorú részére nem értékesíthető.

A nemzeti dohányboltokban történő kizárólagos értékesítés célja, hogy Magyarországon minél kevesebb fiatalkorú dohányozzon, illetve minél kevesebb fiatalkorú használjon elektronikus cigarettát vagy dohányzást imitáló elektronikus eszközt, amely kiemelt közegészségügyi cél eléréséhez az első lépés a termékek széleskörű kiskereskedelmi beszerezhetőségének, illetve a termékek megjelenésének korlátok közé szorítása.

A szabályozás célja továbbá, hogy a termékeket használók ellátása szakszerű és kielégítő, a fogyasztóvédelmi szempontokat hatékonyan érvényre juttató legyen, a kiskereskedelmi tevékenység megfeleljen a hatályos európai közösségi jogszabályoknak.

A nemzeti dohányboltokban ellenőrzött keretek között lesznek megvásárolhatóak a termékek, illetve azok nem lesznek láthatóak 18 éven aluliak, valamint a nemdohányzók számára. A termékek nem keltik fel a fiatalok és nemdohányzók érdeklődését. A termékek káros anyagtartalma miatt a szabályozás célja, hogy ellenőrzött, szabályozott keretek között történhessen az értékesítés.

-----STARTING---POINT---RESZLETES---

Az 1. §-hoz

Annak érdekében, hogy egyértelműen elhatárolható legyen az OKK-OKI Főigazgatóságának szakmai és tudományos tevékenysége az OTH és a kormányhivatalok hatósági feladataitól, szükségessé vált a környezet-egészségügyi feladatok végzésére való kijelölés pontosítása, mely a módosítással megvalósul.

A 2. §-hoz

Az egészségügyi bírság kiszabhatóságának törvényi szintű szabályozását indokolt kiegészíteni azzal az esettel is, ha valaki engedélyhez kötött tevékenységet arra vonatkozó engedély nélkül folytat, annak érdekében, hogy az Ehi. 13/A. § (1a) és (1b) bekezdése a nyilvántartásra és az engedélyezésre vonatkozó valamennyi tényállást lefedje.

A 3. és 6. §-hoz

A Legionella baktérium által okozott fertőzési kockázatot jelentő közegekre, illetve létesítményekre vonatkozó közegészségügyi előírásokról szóló rendelet átmeneti rendelkezése között szereplő, a Ket. alkalmazására vonatkozó rendelkezéseit törvényi szinten szükséges rögzíteni.

A 4. §-hoz

Szükségessé vált a közétkeztetők minősítési rendszerének kidolgozása, a minősítés jogszabályi alapjainak megteremtése. A módosítással létrehozott felhatalmazó rendelkezés ezt teszi lehetővé.

Az 5. §-hoz

A 609/2013/EK rendelet 2016. július 20-i hatályba lépésével megszűnik a „különleges táplálkozási célú élelmiszer” kategória, egyúttal a 609/2013/EK rendelet az alábbi kategóriák közös szabályozását vezeti be:

„a) anyatej-helyettesítő és anyatej-kiegészítő tápszerek,

b) feldolgozott gabonaalapú élelmiszerek és bébiételek,

c) speciális gyógyászati célra szánt élelmiszerek,

d) testtömeg-szabályozás céljára szolgáló, teljes napi étrendet helyettesítő élelmiszerek.”

Az uniós szabályozásnak megfelelően az Ehi.-ben a különleges táplálkozási célú élelmiszerek elnevezés hatályon kívül helyezésre kerül, helyette a 609/2013/EK rendelet szerinti kategóriák kerülnek bevezetésre.

A 7. §-hoz

Az Eüak. 10. § (2) bekezdésének módosítása részben az EESZT bevezetése, részben pedig a felmerült gyakorlatbeli értelmezési nehézségek miatt szükséges. A törvény egyértelműsíti, hogy annak eldöntése, hogy a beteg gyógykezelése érdekében milyen egészségügyi adatok megismerése válhat szükségessé, az a kezelőorvos, illetve a háziorvos orvosszakmai döntése. A módosítás továbbá lehetővé teszi, hogy az érintett az egészségügyi adatok megismerésére vonatkozó tiltó nyilatkozatát az EESZT útján is megtehesse.

Az Eüak. 10. § (4) bekezdésének módosítása a felmerült jogértelmezési problémák miatt szükséges szövegpontosítást tartalmaz, amely szabályozza, hogy sürgős szükségben - vagyis olyan ellátás esetén, amelynek hiányában a beteg közvetlen életveszélybe kerülne, illetve súlyos vagy maradandó egészségkárosodást szenvedne - gyógykezeléssel összefüggésbe hozható valamennyi egészségügyi adat továbbítható.

A 8. §-hoz

Az Eüak. 14/A. §-ának módosítása az elektronikus vények kiállításával kapcsolatos szabályokat tartalmazza. Elektronikus vény esetében az EESZT útján történő kiállítás során szükségtelenné válik a jelenlegi papír alapú vény használata. Tekintettel azonban arra az igényre, hogy a betegek számára is rendelkezésre álljon papír alapú igazolás is a vény felírásáról, a vényrendelés során lehetőség van igazolás kiadására a beteg kérésére, ez azonban nem egyezik meg a jelenlegi papír alapú vénnyel. Az igazolás kiadása történhet akár elektronikus úton is. Az igazolás birtokában mind a beteg, mind a meghatalmazottja jogosulttá válik a vény kiváltására. Ha a beteg nem rendelkezik a fenti igazolással, abban az esetben saját maga tudja kiváltani a vényt. Ebben az esetben azonban garanciális és adatvédelmi okokból szükségessé válik a beteg azonosítása is.

Az EESZT a vényfelírás biztosítása mellett megvalósítja a vények adatainak megőrzését is. Ez megfelel az adatminimalizálás elvének is, amely alapján, ha az EESZT-ben már tárolásra kerül egy adat megfelelő adatbiztonsági feltételekkel, a gyógyszer kiszolgálójánál nem lesz szükség ugyanezen adatok tárolásának biztosítására. Az előírt adattárolási kör a vényekkel kapcsolatos ellenőrzési, elszámolási feladatok teljesítéséhez elégséges adatot biztosít.

A 9. és 14. §-hoz

Az egyes egészségügyi és egészségbiztosítási tárgyú törvények módosításáról szóló 2015. évi LXXVII. törvény tartalmazta az Eüak. módosításával a Nemzeti Csípő- és Térdizületi Endoprotézis Beültetés Regiszter létrehozását 2016. január 1-jei hatályba lépéssel, amellyel kapcsolatban az adattovábbításokat 2016. július 1-jétől kell teljesíteni. A törvény az időközben felmerült gyakorlati igényekre tekintettel a Protézis Regiszter adattartalmát kismértékben módosítja, valamint az adatközlés határidejét határozza meg.

A 10. §-hoz

Az Eüak. 30. § (7a) bekezdéssel történő kiegészítése biztosítja azt a lehetőséget, hogy az EESZT-hez csatlakozott egészségügyi szolgáltatók az egészségügyi dokumentáció megőrzésére vonatkozó kötelezettségüket az erre megvalósított szolgáltatás útján is teljesíthessék.

A 11. §-hoz

Az Eüak. új III/A. fejezete tartalmazza az EESZT-vel kapcsolatos részletes szabályozást.

A törvény meghatározza a csatlakozásra kötelezett intézmények, szervek, szolgáltatók körét. A csatlakozás kétféleképpen történhet meg: egyrészt csatlakoznia kell a törvény által nevesített egészségügyi szolgáltatónak, ágazati intézménynek, másrészt a rendszert használó, egészségügyi dolgozó természetes személyek, akiket a törvény EESZT felhasználóként nevesít. Az EESZT felhasználók saját nevükben (például a háziorvos saját tevékenysége során, vagy a kezelőorvos saját nevében), illetve a csatlakozott adatkezelő nevében használhatják (ilyen például jelentések elküldése a csatlakozott adatkezelő nevében).

A rendszerben az azonosítás feladatát a csatlakozott adatkezelő egészségügyi informatikai rendszerének kell elvégezni, de maga az azonosítás az EESZT-vel fennálló csatlakozási felületen keresztül az EESZT-ben rögzített adatok alapján történik meg.

Az Eüak. új 35/C. §-a rögzíti az azonosítás és jogosultságkezelés érdekében az EEESZT működtetője által vezetett azonosítási és jogosultságkezelési nyilvántartás alapvető szabályait. A nyilvántartás a szükséges adatok nagyobb részét külön törvény szerinti származtatott adatként tartalmazza, vagyis az adatok átvételére automatikusan kerül sor, azok naprakészségét informatikai automatizmusok biztosítják.

A jogosultságkezelési nyilvántartás vezetése és ehhez kapcsoltan az EESZT felhasználók tevékenységének naplózása az egyes műveletek, valamint a személyes adatok kezelésének visszakereshetőségét szolgálja.

A 35/D. § szabályozza az adatkezelések jogszerűségének ellenőrzéséhez szükséges nyilvántartásra vonatkozó adatokat. Ez a nyilvántartás az EESZT rendszerében automatikusan képződik, annak tartalmát azonban - tekintve, hogy személyes adatokat is érint - törvényi szinten kell rögzíteni. A nyilvántartás adataiból az érintett tájékoztatást kaphat internetes honlapon keresztül, vagy papír alapon is. A nyilvántartott adatok körének meghatározása az adatkezelések szükségessége, arányossága figyelembevételével történt.

A 35/E. § az adatkezelések melletti garanciális elemként szabályozza az EESZT működtetője által foglalkoztatott adatvédelmi felelős személyét. A szabályozás az információs önrendelkezési jogról és az információszabadságról szóló törvény szabályaira utalva határozza meg az adatvédelmi felelős feladat és hatáskörét, azonban - tekintettel a rendszer országos működését - bizonyos elemekben szélesebb körben ad felhatalmazást a vizsgálatokra.

A 35/F. § a központi eseménykatalógus szabályait határozza meg. A központi eseménykatalógusban az adatkezelés célja a beteg életútjának nyomon követése és ezzel kapcsolatban az orvosok számára rendszerezett módon a gyógykezeléshez szükséges adathozzáférés biztosítása. Ez a hozzáférési jog nem jelent új adatkezelési felhatalmazást a kezelőorvos számára, hanem az Eüak. jelenleg hatályos meglévő szabályainak rendszerezett módon történő végrehajtását szolgálja.

Az új 35/G. § a törzsadat nyilvántartással kapcsolatos rendlelkezéseket határozza meg. A törzsadat-nyilvántartás egységes szolgáltatásként biztosítja az ágazati szereplők által használt kódtáblák, kódtörzsek és nyilvántartások tekintetében az ezekért felelős intézmények rendszerei számára a publikációt, illetve az ezeket felhasználó szereplők számára az elérhetőséget.

Adatvédelmi szempontból a legfontosabb garanciákat jelentő szolgáltatás a 35/H. § szerinti, EESZT útján vezetett önrendelkezési nyilvántartás, amelyben az érintett az adatok kezelésére vonatkozó korlátozó vagy azt engedélyező rendelkezéseket tehet. Az önrendelkezési nyilvántartás tartalma automatizmusként épül be az EESZT rendszerébe, és ha a szolgáltatások használatára meghatározott érintettel kapcsolatban sor kerül, a rendszer automatikusan ellenőrzi az érintett által tett rendelkezéseket. A törvény rendezi, hogy az önrendelkezési nyilvántartás az érintettre vonatkozó bejegyzéseket az érintett halálát követő 5 évig őrzi meg.

A 35/J. § az egészségügyi profil szolgáltatással kapcsolatos szabályokat állapítja meg. Az egészségügyi profilban az érintett alapvető egészségügyi adatai kerülnek rögzítésre a kezelőorvos, háziorvos által erre vonatkozó tiltás hiányában. A törvényi szinten rögzítendő adatköröket határozza meg, a részletes adattartalmat a végrehajtási rendelet határozza meg. Az egészségügyi szolgáltatók, egészségügyi dolgozók, hozzáféréssel törvény alapján rendelkezők gyógykezelési célból férhetnek hozzá az e célból szükséges adatokhoz.

A 35/K. § határozza meg az egészségügyi dokumentumok nyilvántartásával kapcsolatos szabályokat. A dokumentumok nyilvántartásának két módja lehetséges, egyrészt a dokumentum EESZT-be történő feltöltése, másrészt - ha az a műszaki követelményeknek megfelel - a dokumentum elérési útjának feltöltése révén. Az elérési út feltöltés esetén az EESZT csak egy linket tartalmaz, amely a csatlakozott adatkezelő egészségügyi informatikai rendszerébe mutat, a dokumentumot kérő EESZT felhasználó onnan így az egészségügyi informatikai rendszerből tudja elérni a kért dokumentumot. A dokumentumok megőrzési ideje igazodik az egészségügyi dokumentumok megőrzésének az Eüak. 30. §-ában meghatározott időtartamához. Az EESZT-n keresztüli elérés érdekében a működtető - az egyébként törvény alapján hozzáférési jogosultsággal rendelkező számára - nyilvántartást vezet, amely egyfajta kartoték-rendszerként rendszerezi a dokumentumokat.

A 35/L. § az elektronikus betegségregiszterek működtetésére vonatkozó szabályokat tartalmazza úgy, hogy a regiszter vezetésének lehetőségét szabályozza az EESZT-n keresztül.

Az adatok tárolására kapcsolati kódon, pszeudonim módon kerül sor.

Az EESZT további szolgáltatásai közé tartozik még a digitális képtovábbítás, a távkonzílium lehetősége és a jogszabály szerinti jelentéstételi, adatszolgáltatási kötelezettség teljesítése.

A 12-13. §-hoz

A törvény bevezeti az EESZT szolgáltatásait, a működtetés ütemezését, továbbá megállapítja a végrehajtási rendeletekhez szükséges felhatalmazó rendelkezéseket.

A 15. és 18. §-hoz

Az Ebtv. módosítására a beutaló elektronikus kiállításának lehetősége miatt van szükség. Amennyiben a beutaló elektronikusan kerül kiállításra, úgy ezzel együtt lehetőség lesz a betegek fogadására nyitva álló szabad időpontok elektronikus foglalására is az egészségügyi szolgáltatóhoz. Az EESZT útján kiállított beutaló esetén a beteg erről kap egy papír alapú igazolást, de egyébként a szolgáltató az EESZT útján ellenőrzi a beutalókat. Az EESZT működtetője a beutaló adatairól és az időpont-foglalásokról nyilvántartást az elektronikus úton kiállított beutalók kezelése, az ellátások biztosítása érdekében.

A törvény 18. §-a a szükséges felhatalmazó rendelkezésre vonatkozó módosítást tartalmazza.

Tekintettel arra, hogy a PET/CT várólista vonatkozásában a többi központi várólistáétól eltérő tartalmú szabályozás indokolt, szükséges az ehhez szükséges felhatalmazó rendelkezéssel kiegészíteni a törvényt.

A 16. §-hoz

Tekintettel arra, hogy az OEP által vezetett Országos Várólista Nyilvántartási Rendszer - meghaladva a korábbi törvényi szabályozást - publikus felületén mindenki számára online, „real-time” elérhetőséget biztosít az ország valamennyi várólistát vezető intézményének, valamennyi jogszabályban meghatározott várólistájára vonatkozóan, ezért szükségtelen, hogy az OEP honlapján a várólistát vezető intézmény honlapjára visszamutató webhely-hivatkozás is szerepeljen.

A 17. §-hoz

A társadalombiztosítási támogatással nem rendelhető gyógyszerek árához az Országos Egészségbiztosítási Pénztár (a továbbiakban: OEP) egyedi kérelmek alapján méltányosságból támogatást nyújthat. Az egyedi méltányossági támogatásra fordított kiadások meghatározott keretek között tartása érdekében új szabály kerül bevezetésre. A korábban még nem kérelmezett hatóanyagú/indikációjú azon gyógyszer esetében, amellyel kezelendő betegek száma évente várhatóan meghaladja a 15 főt, vagy amelynek napi terápiás költsége termelői/import beszerzési áron számítva meghaladja a 15 000 Ft-ot, a méltányossági támogatás megítélését megelőzően - az Országos Gyógyszerterápiás Tanács véleményének figyelembe vételével - az OEP ún. egyedi méltányossági regisztert indít. A regiszterbe felvett betegek számára a forgalomba hozatali engedély jogosultja térítésmentesen biztosítja a szükséges gyógyszeres terápiát. Erre vonatkozóan az OEP az adott gyógyszer forgalomba hozatali engedélyének jogosultjától nyilatkozatot kér.

Az OEP a beteg kezelőorvosát értesíti is arról, hogy a gyógyszeres terápia tekintetében egyedi méltányossági regisztert indít. Az OEP a kezelőorvos által a kezelés során a beteg állapotáról küldött, a méltányossági regiszterbe rögzített adatok alapján a gyógyszeres terápiát értékeli, amely értékelést figyelembe veszi az adott gyógyszer tekintetében a későbbiekben beérkező egyedi méltányossági támogatási kérelmek elbírálása során.

A cél egy magas színvonalú, a betegek lehető legszélesebb csoportjai számára fenntartható, ugyanakkor a legnagyobb gyógyulási esélyt nyújtó eredményes gyógyszerellátás biztosítása. E cél megvalósulását szolgálja azon módosítás is, amely az új nagyértékű (havi gyógyszeres terápia költsége meghaladja a 450 ezer Ft-ot) gyógyszeres terápiák esetében kívánja a gyártó és a finanszírozó közötti költségviselés megosztását az adott terápia eredményességével összekapcsolva biztosítani.

A törvény lehetővé teszi, hogy az Országos Egészségbiztosítási Pénztár egyedi méltányossági regisztert indítson az új nagyértékű gyógyszerek esetében, annak érdekében, hogy azok a magyar betegek kezelése során is bizonyíthassák valós alkalmazási körülmények közötti eredményességüket. Az egyedi méltányossági regiszter működtetésének szakmai kérdéseiről az OEP kikéri a szakma vezető szakembereit magában foglaló Országos Gyógyszerterápiás Tanács véleményét. A regiszterbe felvett betegek száma és az időtartam úgy kerül meghatározásra, hogy abban a gyártó és finanszírozó között költségviselési kockázatmegosztásának elemei megfelelő garanciákkal megjelenhessenek.

Fontos továbbá, hogy az egyedi méltányosságból támogatott gyógyszereket érintően az OEP a kiadásokat évente felülvizsgálja és amennyiben szükséges az OGYTT véleményének kikérésével egyedi méltányossági regisztert indíthasson.

A 19. §-hoz

Tekintettel arra, hogy a jelenlegi szabályozás nem teljesíti a létrehozásakor elvártakat, azaz például a betegek a szolgáltató honlapjáról nem kapnak tájékoztatást az egyes szakmák várakozási idejéről, saját várakozási pozíciójukról. Továbbá az OEP részére megküldött statisztikák jelenleg nem alkalmasak az adatszolgáltatás minőségének ellenőrzésére, a teljesítményjelentéssel történő egyeztetésre, ezért validált, pontos adatokkal nem támogatják a szakmapolitikai döntéshozatalt, az ellátás-szervezési intézkedéseket. A statisztika mindössze a jelentés tényének ellenőrzését támogatja, ugyanakkor a szankcionálási szabály megvalósításának algoritmusát, a szankció alapján képező finanszírozási összeg számítását nem tisztázta. A betegfogadási listák nyilvántartásának teljes újragondolásáig indokolt az Ebtv. 20/A. § (8) bekezdésének törlése, és csak ezt követően, egy megalapozottan működő informatikai rendszer alapján célszerű a szankcionálás érvényesítésének új rendszerére vonatkozó szabályozást is hatályba léptetni. Jogtechnikai pontosítást is tartalmaz azzal, hogy hatályon kívül helyezi 42/D. § (1) bekezdés b) pontját, amely a (4) bekezdésre hivatkozik. A (4) bekezdés azonban már a Gyed felülvizsgálatát írja elő, így a jelenleg hatályos rendelkezés nem koherens.

A 20. §-hoz

A járóbeteg szakellátás során végzett egészségügyi ellátás során az ambuláns lap kiadása - mint egészségügyi dokumentációs kötelezettség - eddig is közvetve szabályozott volt, de a jelen törvény szerinti pontosítás az egészségügyi dolgozók, szolgáltatók számára is egyértelművé teszi a dokumentáció megnevezését, valamint átadásának kötelezettségét.

A módosítás a betegek jogtudatosságát, illetve az önrendelkezéshez való jogot is erősíti.

A 21. §-hoz

A törvény az Eütv. 110. § (4a) bekezdése által meghatározott, a hagyományos kínai gyógyászat területén, legalább 5 éves, felsőoktatási képzést követően megszerzett oklevéllel rendelkező személy egészségügyi tevékenység végzésére jogosító engedélye kiadásának ügyintézési határidejét állapítja meg, összhangban a közigazgatási bürokráciacsökkentéssel összefüggő törvénymódosításokról szóló törvényben meghatározott szempontokkal.

A 22. §-hoz

A módosítás lehetővé teszi a belső minőségügyi rendszer lényegének és megfelelő alkalmazásának pontosabb megértését. A korrekció az egészségügyi szolgáltató számára segíti a jogalkalmazást, a belső minőségügyi rendszert értékelők számára a keretrendszer meghatározásával a szolgáltatók objektív értékelését, a szolgáltatók közötti összehasonlítást teszi lehetővé.

A 23. §-hoz

A járóbeteg szakellátás során végzett egészségügyi ellátás során az ambuláns lap kiadása - mint egészségügyi dokumentációs kötelezettség - eddig is közvetve szabályozott volt, de a jelen törvény szerinti pontosítás az egészségügyi dolgozók, szolgáltatók számára is egyértelművé teszi a dokumentáció megnevezését, valamint átadásának kötelezettségét.

A módosítás a betegek jogtudatosságát, illetve az önrendelkezéshez való jogot is erősíti.

A 24. §-hoz

Az Eütv. módosítása az EESZT kialakításához kapcsolódó pontosítás. A törvény meghatározza, hogy az Eütv. 141. § (3) bekezdés c) pontja szerinti információs rendszer kialakítása és fejlesztése érdekében az egészségügyi informatikai rendszerek együttműködését és információáramlását a külön törvény szerinti informatikai rendszer keretében biztosítja az állam.

A 25. §-hoz

Az Eütv. 152/B. §-a módosításra kerül az egészségterv területi meghatározottságára vonatkozóan, a célszerű jogalkalmazás érdekében. Az egészségterv járási, illetve fővárosi kerületi szinten kerül kidolgozásra. Az egészségtervet a járásszékhely város önkormányzata a területileg érintett települési önkormányzatokkal vagy azok társulásaival dolgozza ki, illetve gondoskodik az abban foglaltak megvalósításáról. Az egészségterv megalkotása azon járásokban, ahol működik egészségfejlesztési iroda, az egészségfejlesztési irodák bevonásával történik, együttműködve a fővárosi és megyei kormányhivatal járási (fővárosi kerületi) hivatalával, az alapellátást és a szakellátást nyújtó egészségügyi szolgáltatókkal, valamint az egyéb érintett ágazatok szereplőivel.

A 26-27. §-hoz

A jelen jogszabályi környezet alapján egyetlen spermabank sem fogadhat és tárolhat hímivarsejtet, amennyiben nem végez humán reprodukciós beavatkozást.

A dán donorsperma behozatala kapcsán indult országos tisztifőorvosi vizsgálat során nyert tapasztalatok rávilágítottak arra, hogy jogszabály módosítás szükséges, annak érdekében, hogy a donorsejtek levételének, illetve fagyasztva történő tárolásának jogszabályi hátterét egyértelműen fogalmazzuk meg, biztosítva ezzel a hazai hímivarsejt donációhoz szükséges jogszabályi hátteret a nemzetközi irányelvek figyelembe vételével.

A 28. §-hoz

Felhatalmazó rendelkezéseket meghatározó pontosításokat tartalmaz.

Az Eütv. 137. §-ában megállapított ambuláns ellátási lap részletszabályainak megalkotására irányuló felhatalmazás.

Az Eütv. 247. § (3) bekezdés o) pontja módosul tekintettel arra, hogy az egészségterv tartalmi követelményeinek meghatározására vonatkozó felhatalmazó rendelkezés pontosítása szükséges.

A 29. §-hoz

A 609/2013/EK rendelet 2016. július 20-i hatályba lépésével megszűnik a „különleges táplálkozási célú élelmiszer” kategória, egyúttal a 609/2013/EK rendelet az alábbi kategóriák közös szabályozását vezeti be:

„a) anyatej-helyettesítő és anyatej-kiegészítő tápszerek,

b) feldolgozott gabonaalapú élelmiszerek és bébiételek,

c) speciális gyógyászati célra szánt élelmiszerek,

d) testtömeg-szabályozás céljára szolgáló, teljes napi étrendet helyettesítő élelmiszerek.”

Az uniós szabályozásnak megfelelően az 1997. évi CLIV. törvényben a különleges táplálkozási célú élelmiszerek elnevezés hatályon kívül helyezésre kerül, helyette a 609/2013/EK rendelet szerinti kategóriák kerülnek bevezetésre.

A 30. §-hoz

A 2014/40/EU irányelvvel való teljes összhang megteremtése, valamint egyértelmű jogalkalmazás érdekében szükséges az értelmező rendelkezések módosítása. Így az Nvt. értelmező rendelkezéseiben meghatározásra kerül az elektronikus cigaretta és az utántöltő flakon, valamint a dohányzást imitáló elektronikus eszköz definíciója.

Az Nvt. értelmező rendelkezéseiben pontosításra kerül a zárt légterű helyiség fogalma és meghatározásra kerül a szállásszolgáltatást nyújtó intézmény fogalma.

A 31. §-hoz

Az Nvt. 2. § (1) bekezdésében az elektronikus cigaretta és a dohányzást imitáló elektronikus eszköz használata, illetve használatának tilalma kerül szabályozásra a nemdohányzók és az elektronikus cigarettát vagy dohányzást imitáló elektronikus eszközt nem használók védelme érdekében.

Az Nvt. 2. §-a kiegészül az (5a) bekezdéssel, amely rendelkezik arról, hogy az egészségügyi szolgáltatónál nyílt légtérben dohányzóhelyet csak az egészségügyi szolgáltató területén belül, az egészségügyi szolgáltatást igénybevevők szokásos vagy szükségszerű útvonalától megfelelően elkülönülő, az útvonaltól legalább 10 méter távolságon kívül lehet kialakítani.

Az Nvt. 2. § (7) bekezdésében szabályozásra kerül, hogy a dohányzási korlátozással érintett - jelenleg is kijelölt - helyek mellett az elektronikus cigaretta, valamint a dohányzást imitáló elektronikus eszköz használatának korlátozásával érintett, valamint a dohányzásra, elektronikus cigaretta és dohányzást imitáló elektronikus cigaretta használatára kijelölt helyeket, helyiségeket, valamint közterületeket felirat vagy más egyértelmű jelzés alkalmazásával szembetűnő módon meg kell jelölni.

A 32. és 39. §-hoz

Az Nvt. 2. § (5a) bekezdésével összhangban a vonatkozó részek módosításra kerülnek.

A 33. §-hoz

Az Nvt. 5. §-a kiegészítésre kerül az elektronikus cigaretták és az utántöltő flakonok forgalmazásának korlátozására vonatkozó szabályokkal. Így elektronikus cigaretta és az utántöltő flakon kiskereskedelemére irányuló tevékenység sem végezhető majd köznevelési intézményben, személyes gondoskodást nyújtó szociális intézményben, gyermekjóléti, gyermekvédelmi intézményben, valamint egészségügyi intézményben.

Elektronikus cigaretta, utántöltő flakon árumintaként nem forgalmazható, valamint automatából nem árusítható.

A 34. §-hoz

Az egészségvédelmi bírság kiszabásának lehetősége kiterjesztésre kerül az elektronikus cigaretta és a dohányzást imitáló elektronikus eszköz használatának szabályait megsértőkre is.

A 35. §-hoz

Az Nvt. kiegészül az elektronikus cigarettára vonatkozó irányelvi szabályokkal.

A 2014/40/EU irányelvnek megfelelően rögzítésre kerül, hogy az elektronikus cigaretták gyártóinak és importőreinek a forgalomba hozatal előtt hat hónappal bejelentést kell tenniük az egészségügyi államigazgatási szervnek minden olyan termékről, amelyet forgalomba kívánnak hozni.

A § rendelkezik továbbá arról, hogy

- a sajtóban és más nyomtatott kiadványokban tilos minden olyan kereskedelmi közlemény, amelynek célja, illetve közvetlen vagy közvetett hatása az elektronikus cigaretták népszerűsítése,

- tilos minden olyan, a rádióban elhangzó kereskedelmi közlemény, amelynek célja, illetve közvetlen vagy közvetett hatása az elektronikus cigaretták népszerűsítése,

- tilos a rendezvényekhez és tevékenységekhez, valamint az egyes személyek részére nyújtott bármilyen olyan nyilvános vagy magánjellegű hozzájárulás, amelynek célja, illetve közvetlen vagy közvetett hatása az elektronikus cigaretták népszerűsítése, amennyiben azoknak határokon átnyúló hatása lehet,

- tilos audiovizuális kereskedelmi közlemények kiadása az elektronikus cigaretták tekintetében,

- tilos az e-cigaretta márkanevével megegyező vagy márkanevére utaló egyéb termékek reklámozása, amelyek közvetett vagy közvetlen hatással lehetnek ezek forgalmazására.

Rögzítésre kerül továbbá, hogy tilos az elektronikus cigaretta és az utántöltő flakon távértékesítése.

A törvény lehetőséget teremt az egészségügyi államigazgatási szervnek, hogy felfüggessze vagy megtiltsa termékek forgalmazását, ha a gyártók, vagy az importálók nem tesznek eleget a törvényben foglalt kötelezettségeiknek. Súlyosabb esetben 50 millió forint értékű bírságot is kiszabhat.

A 36. §-hoz

A felhatalmazó rendelkezések kiegészítése szükséges az elektronikus cigaretták, az utántöltő flakon, a dohányzást imitáló elektronikus eszközök forgalmazásának, használatának és ellenőrzésének szabályaira vonatkozó kormányrendeleti szabályozásra vonatkozó kötelezettséggel.

A 37. §-hoz

Az Irányelvből fakadó átmeneti rendelkezéseket tartalmazza.

A 38. §-hoz

Az Nvt. megjelölt rendelkezéseiben szövegpontosítás történik.

A 40-41. §-hoz

2015. július 1-jével hatályba lépett a honvédek jogállásáról szóló 2012. évi CCV. törvény valamint az azzal összefüggő egyes törvények módosításáról szóló 2015. évi XLIII. törvény (a továbbiakban: Hjt.). E törvény szabályai alapján a beosztási illetménykiemelés megszűnt. Emellett a Hjt.-ben 2015. július 1-jei hatállyal a távolléti díj korábbi fogalma is módosult. A törvény rendelkezéseinek módosítása a fenti fogalmi változások okán, a jogszabályi összhang megteremtése érdekében volt szükséges.

A 42-43. §-hoz

A szakorvos képzés 2015. július 1-jétől hatályos új rendszere alapján valamennyi rezidens tekintetében az alapvető munkáltatói jogköröket az ENKK gyakorolja, minden egyéb az Eütev-ben nem nevesített munkáltatói jogkör gyakorlására a rezidens elsődleges képzőhelyeként kijelölt egészségügyi szolgáltató jogosult. Ez egy sajátos kettős-foglalkoztatást eredményez a rezidensek esetében. Gyakorlati szempontból szükséges annak kimondása, hogy ahol valamely törvény munkáltatót említ, ott a rezidensek tekintetében az elsődleges képzőhelyet is érteni kell alatta.

A 44. §-hoz

Az egészségügyi ágazatban a 2012-2013. évi béremelésekhez kapcsolódóan az ún. mozgóbér elemek (ügyeleti díj, készenléti díj, túlmunka díja, műszakpótlékok) „befagyasztásáról” rendelkező jogszabályhely hatályon kívül helyezésével az egészségügyi dolgozók ezen bérelemei is az alapilletményükhöz igazítottan kerülnek kiszámításra és biztosításra. Ennek biztosításához Korm. rendeletben foglalt módon a központi költségvetésből támogatás igényelhető.

A 45. §-hoz

A hatályos rendelkezések alapján az Egészségügyi Nyilvántartási és Képzési Központ a kannabisz növény exportját és importját is ellenőrzi, miközben a teljes növény nem minősül kábítószernek és mint ilyen, nem tartozik az ENKK hatáskörébe, felhasználása ipari célú. Szükséges tehát egyértelműen megfogalmazni a kábítószerekkel és pszichotróp anyagokkal, valamint az új pszichoaktív anyagokkal végezhető tevékenységekről, valamint ezen anyagok jegyzékre vételéről és jegyzékeinek módosításáról szóló 66/2012. (IV. 2.) Korm. rendelet fogalom meghatározását figyelembe véve az ENKK-hoz bejelentésre vagy engedélyezésre kötelezett tevékenységeket.

A 46. §-hoz

Az engedélyezés előtti gyógyszeralkalmazás kérelmének elbírálása során az Országos Gyógyszerészeti és Élelmezés-egészségügyi Intézet számára szükséges biztosítani azon ellenőrzés lehetőségét, hogy a gyógyszeres kezelés ne valósíthasson meg a biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló jogszabály alapján tiltott kereskedelmi gyakorlatot.

A 47. §-hoz

Az Országos Gyógyszerészeti és Élelmezés-egészségügyi Intézet a gyógyszerek forgalomba hozatalával kapcsolatos hatósági eljárásaiért fizetendő igazgatási szolgáltatási díjak emelését a hatóságnak a biztonságos gyógyszerfelhasználással összefüggő megnövekedett feladatai indokolják.

A 48. §-hoz

Technikai jellegű módosítás.

A 49. §-hoz

Az Alapvető Jogok Biztosa 2015. július 15. napján kelt, AJB-3752/2014. számú ügyben tett jelentésében javasolta a gyógyszertári ügyelet és készenlét szabályainak egyértelművé tételét és a jelenlegi rendeleti szint helyett törvényben rögzíteni annak létét, tartalmát, a kijelölést végző hatóságot, továbbá a kijelölésénél figyelembe vett szempontokat. Ennek megfelelően módosul a közforgalmú gyógyszertár, a fiókgyógyszertár és a közvetlen lakossági gyógyszerellátás fogalma, illetve törvényi szinten kerül rögzítésre a szolgálati rend, a gyógyszertári ügyelet és a gyógyszertári készenlét fogalma.

Az 50. §-hoz

A jelenlegi szabályrendszer egyértelműen nem tiltja azt a gyakorlatot, amely adott esetben akár naponta a minimálbér 5%-ának megfelelő összegű ajándékkal, éves szinten jelentős érték átadásával törekedne piaci promóció megvalósításra. Az éves értéklimit bevezetése lehetőséget teremt a cégeknek szabályozott keretek között megközelítőleg havi egyszeri ajándék átadására, azonban a csekély érték definíció megléte miatt kizárná azon lehetőséget, hogy ezt egy összegben tegyék meg.

Az 51. §-hoz

A gyógyászati segédeszközök beszerzésére vonatkozó, 2016. január 1. napjától hatályos jogszabályi rendelkezésben foglalt kötelezettség - amely szerint a forgalmazók támogatással csak olyan gyógyászati segédeszközt adhatnak el, amelyet a forgalmazó az eszköz forgalomba hozójától (Magyarországon gyártott gyógyászati segédeszköz esetén az eszköz gyártója, Magyarországon kívül gyártott gyógyászati segédeszköz esetén az eszköz Magyarországra történő behozatalát végző, az eszköz gyártója által meghatalmazott egyéni vállalkozó vagy gazdasági társaság;) szereztek be, úgy módosul, hogy a forgalmazók a forgalomba hozótól való beszerzés során egyéb gazdasági szereplőn (pl. gyógyszer nagykereskedő) keresztül is beszerezhetik az adott gyógyászati segédeszközt.

Az 52. §-hoz

Az új, még nem támogatott hatóanyagú gyógyszerkészítmény a támogatásba a jelenlegi szabályok szerint kizárólag támogatásvolumen-szerződés keretében fogadható be. Előfordulnak azonban olyan esetek, amikor olyan, még nem támogatott hatóanyagú gyógyszer befogadása iránt érkezik kérelem, mely esetben a törzskönyvezett gyógyszerek és a különleges táplálkozási igényt kielégítő tápszerek társadalombiztosítási támogatásba való befogadásának szempontjairól és a befogadás vagy a támogatás megváltoztatásáról szóló 32/2004. (IV. 26.) ESzCsM rendelet szerint a terápiás fix csoport megképzésének feltételei fennállnak, és ez a támogatási forma előnyösebb lehet a gyógyszertámogatás kiadásainak féken tartása szempontjából. Szükséges ezekben az esetekben az OEP számára mérlegelési lehetőséget biztosítani. Továbbá a támogatásvolumen-szerződésekre vonatkozó módosítás biztosítja, hogy a törvényben felsorolt valamennyi befizetési kötelezettségre vonatkozóan megköthető legyen a szerződés valamennyi gyógyszer esetében.

Az 53-54. §-hoz

Az új funkcionális gyógyászati segédeszköz csoportok esetén kötelezővé válik támogatásvolumen-szerződések kötése a támogatás-kiáramlás ellenőrizhetősége érdekében, amely ugyanakkor elősegíti új területek támogatásba történő bevonását.

Az 55. §-hoz

Az Alapvető Jogok Biztosa 2015. július 15. napján kelt, AJB-3752/2014. számú ügyben tett jelentésében javasolta a gyógyszertári ügyelet és készenlét szabályainak egyértelművé tételét és a jelenlegi rendeleti szint helyett törvényben rögzíteni annak létét, tartalmát, a kijelölést végző hatóságot, továbbá a kijelölésénél figyelembe vett szempontokat. Ennek megfelelően rögzítésre kerül az ügyelet és készenlét teljesítésére kötelezhető gyógyszertárak köre, megnevezésre kerül az egészségügyi államigazgatási szerv, mint kijelölő hatóság, illetve a törvény adott településen vagy településrészen működő egészségügyi szolgáltatók elérhetőségét, az orvosi ügyelet helyét és idejét, az ellátandó lakosságszámot, továbbá a gyógyszertár közfinanszírozott gyógyszerek forgalmazásából származó árréstömegét jelöli meg a hatóság által figyelembe veendő szempontokként.

Az 56. §-hoz

Az Alapvető Jogok Biztosa 2015. július 15. napján kelt, AJB-3752/2014. számú ügyben tett jelentésében javasolta a gyógyszertári ügyelet és készenlét szabályainak egyértelművé tételét és a jelenlegi rendeleti szint helyett törvényben rögzíteni annak létét, tartalmát, a kijelölést végző hatóságot, továbbá a kijelölésénél figyelembe vett szempontokat. Ehhez kapcsolódóan indokolt kiterjeszteni a gyógyszertár szakmai vezetését ellátó személyi jogos gyógyszerész döntési körét a szolgálati rend kialakítására vonatkozóan.

Az 57. §-hoz

Mivel a forgalmazóknál rendelkezésre állhat raktárkészlet is, a szabályozás kötelező alkalmazásánál szükséges erre tekintettel lenni.

Az 58. §-hoz

A jelenleg előírt eltérő bejelentési határidők a gyakorlatban nem érték el céljukat, mind a jogalkalmazó hatóság, mind pedig az érintett cégek számára plusz nehézségekkel, bürokratikus terhekkel és számos vitás esettel jártak. A 15 napos egységes határidő bevezetése lehetőséget ad az egységes jogértelmezés kialakítására és alkalmas mind a rendezvények bejelentésével járó dokumentáció hatóság irányába teljes egészében történő prezentálására, mind a hatóság ügyintézőinek a bejelentések feldolgozására és a szükséges intézkedések megtételére.

Az 59. §-hoz

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása a TAJ-kezeléssel összefüggésben szükséges. Az EESZT egyes szolgáltatásainak működéséhez, így az adatkezelések jogszerűségének ellenőrzése, az érintett tájékoztatása, a központi eseménykatalógus, az egészségügyi profil és az elektronikus beutaló szolgáltatás működtetése érdekében, továbbá az egészségügyi dokumentumok nyilvántartása céljából az EESZT működtetője jogosult a TAJ kezelésére.

A 60. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló törvény módosítása az EESZT működésével összefüggően szükséges adatigényelések jogalapját teremti meg.

A 61. §-hoz

Az évek óta rendezetlen helyzet megoldása, a közegészségügyi (toxikológiai) szempontból súlyos hiányosságnak minősülő jogszabályi hézag megszüntetése érdekében szükségessé vált az egészségügyi kártevőirtó szerekkel, valamint gázosítószerekkel végzett tevékenység szabályairól szóló miniszteri rendelet megalkotása. A rendelet megalkotására lehetőséget adó, a kémiai biztonsági törvény hatályos szövege szerinti felhatalmazó rendelkezés azonban nem terjed ki a teljes szabályozandó területre, ezért annak kiegészítése szükséges.

A 62. §-hoz

A megyei és a fővárosi egészségügyi irányító bizottságok feladata, hogy javaslatot tegyenek a fekvőbeteg-szakellátási és az integrált járóbeteg-szakellátási kapacitások és ellátási területek következő finanszírozási évre tervezett módosítására. Tekintettel arra, hogy ezek a bizottságok 2015 áprilisában kezdték meg működésüket, indokolt az egészségügyi ellátórendszer fejlesztéséről szóló 2006. évi CXXXII. törvény által előírt átfogó kapacitás-felülvizsgálat első alkalommal történő elvégzésének határidejét 2015-ről 2017-re módosítani.

A 63. §-hoz

A fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény (a továbbiakban: Fdvtv.) 1. § (1) bekezdése rendelkezik arról, hogy dohánytermékek, elektronikus cigaretták és dohányzást imitáló elektronikus eszközök kiskereskedelme Magyarországon kizárólag a törvény rendelkezéseinek betartásával folytatható.

A 64. §-hoz

Az Fdvtv. értelmező rendelkezése módosításra kerül, amelyben meghatározásra kerül a dohányboltban értékesíthető termékek, illetve a dohányboltban nyújtható szolgáltatások köre.

A 65. §-hoz

Az Fdvtv. 11. § (1) bekezdésében szabályozásra kerül, hogy dohánytermék-kiskereskedelem mellett az elektronikus cigaretta, valamint a dohányzást imitáló elektronikus eszközök és valamennyi tartozéka, alkatrésze, továbbá az utántöltő flakon kiskereskedelme kizárólag dohányboltban folytatható.

A 66. §-hoz

Hatályba nem léptető rendelkezéseket tartalmaz.

-----STARTING---POINT---VEGE---

A 67-68. §-hoz

Hatályba léptető rendelkezéseket és jogharmonizációs záradékot tartalmaznak.