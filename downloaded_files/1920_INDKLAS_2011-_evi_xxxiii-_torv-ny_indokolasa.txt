2011. évi XXXIII. törvény indokolása

a kis- és középvállalkozásokról, fejlődésük támogatásáról szóló 2004. évi XXXIV. törvény módosításáról

-----STARTING---POINT---ALTALANOS--- 

A Kormány 2010 októberében a II. Akcióterv keretében döntött a Széchenyi Kártya Program agrárszektorra történő kiterjesztéséről. Az intézkedés alapján, 2011 tavaszán bevezetendő Agrár Széchenyi Kártya Folyószámlahitel ez évi támogatási forrását csak a Gazdaságfejlesztést szolgáló célelőirányzatban (a továbbiakban: GFC) rendelkezésre álló keretből lehet biztosítani.

A Kormány intézkedésével bevezetendő Agrár Széchenyi Kártya Folyószámlahitel tervezett ügyfeleinek egy fontos köre azonban nem tartozik bele a kis- és középvállalkozásokról, fejlődésük támogatásáról szóló 2004. évi XXXIV. törvényben (a továbbiakban: Kkvt.) definiált kis- és középvállalkozások kategóriájába. A GFC-ben a Széchenyi Kártya Program támogatására elkülönített forrás az agrárcélú Széchenyi Kártya hitelekre csak akkor használható fel, továbbá az NFM GFC célelőirányzatából a VM Folyó kiadások és jövedelemtámogatások célelőirányzatára csak akkor adható át, ha a Kkvt. GFC kedvezményezetti köre átmenetileg kibővítésre kerül, és ezáltal az agrárágazatban jogi forma szerint nem vállalkozóként működő gazdálkodók is részesülhetnek a Széchenyi Kártya Program által biztosított támogatásokból.

-----STARTING---POINT---RESZLETES---

Az 1. §-hoz

A § lehetővé teszi, hogy a GFC forrásaiból a KKV kritériumoknak megfelelő mezőgazdasági termeléssel, halgazdálkodással, mezőgazdasági feldolgozással és forgalmazással, erdőgazdálkodással és vadgazdálkodással foglalkozó vállalkozások és természetes személyek is támogatáshoz jussanak.

A 2. §-hoz

A Magyar Köztársaság minisztériumainak felsorolásáról szóló 2010. évi XLII. törvény 4. §-ának (2) bekezdéséből eredő feladatok és az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendeletben meghatározott feladatok összehangolásáról szóló 1188/2010. (IX. 10.) Korm. határozat rendelkezett a Kis- és középvállalkozói célelőirányzat (KKC) NFM fejezetébe történő átadásáról.

A Magyar Köztársaság 2011. évi költségvetéséről szóló 2010. évi CLXIX. törvény a korábbi KKC feladatait az NFM fejezetében létrehozott GFC célelőirányzatba integrálta. A § rendelkezése ezt a változást vezeti át a fejezetcímen.

A 3. §-hoz

A Kkvt. alanyi körének módosulásával, azonos tartalommal változik a támogatásokat igénybevevők köre.

A 4. §-hoz

A 2012. évi költségvetési törvényben az Agrár Széchenyi Kártya hitelek támogatási forrásai már a Vidékfejlesztési Minisztérium fejezetébe kerülnek betervezésre, így a GFC felhasználási körének a mezőgazdasági tevékenységgel foglalkozó vállalkozásokra és természetes személyekre történő kiterjesztése okafogyottá válik. A módosító rendelkezés ezért 2012. január 1-jével hatályát veszti.

-----STARTING---POINT---VEGE---

Az 5. §-hoz

A § a törvény hatályba léptetéséről rendelkezik. A 2012. évi költségvetés tervezése során az agrárágazatban működő kedvezményezettek számára nyújtandó források rendelkezésre állása a Vidékfejlesztési Minisztérium fejezetében biztosítható, ezért a Kkvt. korábbi lehatárolása visszaállítható.