2014. évi X. törvény indokolása

a Magyar Művészeti Akadémiáról szóló 2011. évi CIX. törvény módosításáról

-----STARTING---POINT---ALTALANOS--- 

A törvény célja - a Magyar Művészeti Akadémiáról szóló 2011. évi CIX. törvény (a továbbiakban: MMA tv.) preambulumával összhangban - elsősorban a magas színvonalú művészi alkotómunka közösségi feltételeinek megerősítése és a magyar művészeti élet kimagasló teljesítményt nyújtó képviselőinek személyes megbecsülése.

A művészi alkotómunka közösségi feltételeinek megerősítése

A törvény a 2011-ben megalakult Magyar Művészeti Akadémia (a továbbiakban: MMA) kultúrstratégiai szerepének megerősítése érdekében a 2012. év végén eszközölt kormányzati intézkedések folytatásaképpen - az MMA kezdeményezésére -, a köztestület Magyar Tudományos Akadémiával (a továbbiakban: MTA) egyenrangú státusza megteremtésének célját tartva szem előtt az MMA rendes és levelező tagjai jogegyenlőségének biztosítására, a köztestület társadalmasítására, továbbá művészetelméleti szakemberek köztestületi taggá választhatóságára vonatkozik.

A magyar művészeti élet kimagasló teljesítményt nyújtó képviselőinek személyes megbecsülése

A Kormány a 2012. év végén támogatásáról biztosította a köztestületet a Nemzet Művésze-díj megalapítása érdekében, majd úgy foglalt állást, hogy az új díj megalapítása - a köztestület keretei között az MMA tv. módosítása útján - az egyéb létező járadék jellegű művészeti szakmai elismerések integrálása nélkül szükséges. Ezen előzményekre figyelemmel a törvény a legkiemelkedőbb, elismert művészek méltó életkörülményeinek életjáradék formájában történő biztosítása céljából új művészeti díj - a Nemzet Művésze-díj - Országgyűlés általi megalapítását kezdeményezi.

Az új díj adományozása túlmutat a köztestület keretein, ugyanakkor mivel az új jogintézmény jól illeszkedik az MMA tv.-ben rögzített közfeladatainak ellátásához, a díj adományozásával kapcsolatos eljárás döntően az MMA szervezetére épül.

A törvény a jogalkalmazás megkönnyítése érdekében pontosítja továbbá az MMA tv. vagyongazdálkodásra irányadó rendelkezéseit.

Az MMA tv. Kormány által előirányzott - Nemzet Művésze-díj megalapításával összefüggő - módosításának előkészítése megfelelő alkalmat kínált az MMA tv. egyéb rendelkezéseinek pontosítást célzó felülvizsgálatára, szem előtt tartva a köztestület immáron kétéves működésének gyakorlati tapasztalatait.

-----STARTING---POINT---RESZLETES---

Az 1. §-hoz

A törvény szerint az MMA szervezeti felépítése változik, tagsága bővül, a köztestület társadalmasítása jegyében a törvény új tagsági kategória az úgynevezett nem akadémikus tag bevezetését célozza a rendes és a levelező, valamint a tiszteletbeli és a pártoló tag mellett.

A módosítás az MMA tv. 8. § új rendelkezéseihez kapcsolódik, illetve szövegpontosító jellegű.

A 2. §-hoz

A módosítás az MMA tv. 5. § új rendelkezéseihez kapcsolódik, a vonatkozó részletes indokolást az 5. §-hoz fűzött indokolás tartalmazza.

A 3. §-hoz

A törvény egyik alapvető célja a köztestület társadalmasítása, amelynek jegyében a jogalkotó felülvizsgálta az MMA tv. társult szervezetre vonatkozó rendelkezéseit, figyelemmel a jelen törvényben a cél szerint indokolt egyéb módosító rendelkezésekre is, különösen a nem akadémikus tagi minőség bevezetésére.

A törvény módosítja az MMA és az egyéb művészeti, különösen a civil szervezetek közötti együttműködést szabályozó törvényi rendelkezéseket, a társult szervezeti státusz és a társult szervezet képviselőit megillető jogok hatályon kívül helyezésével egyidejűleg (törvény 24. §-a), szem előtt tartva azt a körülményt is, hogy a hatályos MMA tv. 12. §-a alapján a közgyűlés ezidáig nem döntött társult szervezettel való együttműködésről.

Az MMA az MTA-hoz hasonló szerepkörű és súlyú művészeti köztestületként alakult. Azért, hogy az MMA ennek megfelelően tölthesse be szerepét, mint köztestület, fontos, hogy a művészeti élettel civil tevékenységi keretek között foglalkozó egyéb szervezetektől egyértelműen megkülönböztethető legyen; egyidejűleg kellő hangsúlyt kell kapjon azon feladata, hogy köztestületi minőségéből fakadóan, mint közérdekű közfeladatokat ellátó szerv, elsősorban az MTA-val és a külföldi, hasonló rendeltetésű intézményekkel alakítson ki és ápoljon kiegyensúlyozott partneri viszonyt.

Az MMA az eddigi köztestületi működése során a civil szervezetekkel való együttműködésnek elsősorban - helyesen - más formáit (pályázati kiírások, támogatások stb.) alakította ki. Ennek a tevékenységnek a fenntartása és lehetőség szerinti bővítése kétséget kizáróan az MMA közfeladata, amelynek ellátásához ugyanakkor nem szükséges feltétel a társult szervezeti kategória fenntartása; e szervezetekkel való együttműködési jogviszonyt a köztestület szempontjából sokkal inkább a támogató jellegű fellépés jellemezheti.

A 4. §-hoz

A köztestület társadalmasítása:

A törvény értelmében - a rendes és a levelező, valamint a tiszteletbeli és a pártoló tag mellett - új tagsági kategória alakul, a nem akadémikus tag.

Az 5-6. §-hoz

Művészetelméleti szakemberek akadémikussá választása törvényi lehetőségének megteremtése.

A törvény szerint az MMA rendes tagja lehet az a személy (is), aki a művészeti tevékenységgel kapcsolatos korszerű elméleti álláspontok ismertetésével és közvetítésével, tendenciák megfigyelésével, garanciarendszerek kidolgozásával kimagasló eredményeket és széles körű társadalmi elismertséget ért el.

A törvény alapján a művészetelméleti kérdésekkel (a művészeti tevékenységgel kapcsolatos korszerű elméleti álláspontok ismertetése és közvetítése, tendenciák megfigyelése, garanciarendszerek kidolgozása) az MMA, a művészettudomány (ún. Kunstwissenschaft, amely a művészet történetének eseményeiből absztrahálja és felmutatja a lényeget) tárgykörébe tartozókkal pedig az MTA foglalkozik; a két szervezet ekként határolja el a leendő akadémikusokkal szembeni tartalmi kritériumrendszert is.

A nem akadémikus tag, mint új tagi minőség bevezetésével a működés második évének végére a Magyar Tudományos Akadémia szervezeti felépítéséhez hasonlóan körvonalazódhat az MMA tagsága. Ezzel összefüggésben a törvény a levelező tagok számát 50 főben maximalizálja és - 2014. november 1-jei hatállyal - utat nyit az MMA tv. olyan irányú módosítására, amely szerint rendes taggá kizárólag az MMA levelező tagja választható, azzal, hogy a levelező tagot legkorábban levelező taggá választását követő kettő év elteltével lehet rendes taggá megválasztani.

A 7-8. §-hoz

A köztestület társadalmasítása keretében a törvény lehetőséget ad a még „akadémikusi szint”-et el nem érő művészek - és a törvény 5. §-ában foglaltakra figyelemmel művészetelméleti szakemberek - számára a köztestület munkájában való részvételre, amely körülmény hosszabb távon az akadémikus-utánpótlásban is szerepet játszhat.

A 9. §-hoz

A rendes és a levelező tagok jogállásának egységesítése:

A törvény biztosítja a levelező tag számára a szavazati jogot az MMA közgyűlésében, továbbá az aktív és passzív választójogot a tisztségviselők megválasztásakor (kivéve: tiszteletbeli elnök). Ezáltal a levelező tag jogállása megegyezik a rendes tagéval.

A rendes és a levelező tagok jogegyenlőségének bevezetése esetére felmerült, hogy az MMA működésének kezdeti időszakában, illetve a taggá válás jelenleg irányadó feltételei hosszabb távú megőrzése esetére a rendes és a levelező tagi minőség objektíve nem (lesz) megkülönböztethető.

Ezért a törvény 5. § (2) bekezdése értelmében rendes taggá kizárólag az MMA levelező tagja választható, azzal, hogy a levelező tagot legkorábban levelező taggá választását követő kettő év elteltével lehet rendes taggá megválasztani.

Az új tagi minőség bevezetésével és a rendes és a levelező tagok jogegyenlősége megteremtésével a működés második évének végére az MTA szervezeti felépítéséhez hasonlóan körvonalazódhat az MMA tagsága.

Ezzel összefüggésben a törvény maximalizálja a levelező tagok számát (50 fő). [törvény 6. § (2) bekezdése].

A 10. §-hoz

Szövegpontosító módosítások, részben a 17-18. §-okban foglaltakkal összefüggésben.

A 11. §-hoz

A rendes és a levelező tagok jogállásának egységesítésén, a nem akadémikus tag mint új tagi minőség bevezetésén alapuló rendelkezés.

A 12. §-hoz

A nem akadémikus tagot a közgyűlésben képviselő közgyűlési képviselő joga a közgyűlésben a rendes és a levelező tag jogaitól eltér; a közgyűlési képviselő a közgyűlés tagot érintő döntése során nem szavazhat.

A 13. §-hoz

A rendelkezés az MMA tv. 3. §-a és 7. §-a szerinti kiegészítésére épül.

A 14. §-hoz

Az (1) bekezdés szövegpontosító jellegű, illetve összefügg a művészetelméleti szakemberek taggá választása lehetőségének megteremtésével, amelynek eredményeként az MMA nem kizárólag művészekből épülő személyegyesülés.

A (2) bekezdés értelmében a nem akadémikus tagot a tagozatban képviselő közgyűlési képviselő joga a tagozatban a rendes és a levelező tag jogaitól eltér; a közgyűlési képviselő a tagozat tagot érintő döntése során nem szavazhat.

A 15. §-hoz

A törvény a normavilágosság érdekében rögzíti, hogy az 50 millió forintot meg nem haladó egyéb kötelezettségvállalásról az elnök dönt.

A 16. §-hoz

A rendes és a levelező tagok jogállásának egységesítésén alapuló, illetve szövegpontosító rendelkezés.

A 17-18. §-hoz

A törvény célja a köztestület vagyonára és gazdálkodására irányadó rendelkezések pontosítása, a jogalkalmazás megkönnyítése érdekében, továbbá az MMA gazdálkodása tekintetében a többszintű belső szabályozás kizárása.

A 19. §-hoz

A törvény célja a Nemzet Művésze-díj (a továbbiakban: díj) Országgyűlés általi megalapítása. A díj megalapításának célja a legkiemelkedőbb, elismert művészek méltó életkörülményeinek életjáradék formájában történő biztosítása.

Az elismerésből nem kizártak a jelenleg járadék jellegű díjjal elismert művészek (Nemzet Színészei, Magyar Mozgókép Mesterei, Magyar Állami Operaház Mesterművészei) - amennyiben az új díj feltételeinek eleget tesznek - azzal, hogy egyidejűleg csak egy díj (a Nemzet Művésze-díj) után járó rendszeres havi juttatásban részesíthetők. Részben e körülménnyel függ össze, hogy az életjáradék összege az öregségi nyugdíj mindenkori legkisebb összegének huszonháromszorosa annak érdekében, hogy a díj megfelelően illeszkedjék az egyéb, központi költségvetés terhére finanszírozott művészeti elismerések rendszerébe.

A 20. §-hoz

Jogtechnikai jellegű módosítás.

A 21. §-hoz

A Nemzet Művésze-díj bevezetéséhez kapcsolódó átmeneti rendelkezés. A törvény az előirányzott 70 fős keretszám 2 év alatti feltöltéséről rendelkezik, egyidejűleg rögzítve a kiosztásra irányadó feltételeket (amelyekről a keretszám feltöltését követően az MMA elnöksége rendelkezhet).

A 22. §-hoz

A módosításokkal összefüggő, illetve a normaszöveget pontosító rendelkezések.

-----STARTING---POINT---VEGE---

A 23. §-hoz

A jogszabályhely hatályba léptető rendelkezéseket tartalmaz.

A 24. §-hoz

A jogszabályhely hatályon kívül helyező rendelkezéseket tartalmaz.

Az a) és a b) pont a 3. §-ban foglaltakkal függ össze, a társult szervezeti státusz hatályon kívül helyezéséről rendelkezik.

A c) pont az MMA tv. 20. § (6) bekezdésének hatályon kívül helyezésére irányul: a rendes és a levelező taggá válás anyagi jogi feltételeit az MMA tv. teljes körűen tartalmazza.