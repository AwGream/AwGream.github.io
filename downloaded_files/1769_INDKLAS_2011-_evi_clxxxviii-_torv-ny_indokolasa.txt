2011. évi CLXXXVIII. törvény indokolása

Magyarország 2012. évi központi költségveséről

Általános indokolás

I. A kormányzat gazdaságpolitikájának fő vonásai, az államháztartás alakulása a 2012. évben

1. A kormányzat gazdaságpolitikája

Az elmúlt időszak nemzetközi gazdasági fejleményei azt bizonyítják, hogy az Európai Unió még éveken keresztül egy elhúzódó pénzügyi-gazdasági válsággal küzdő övezet lesz. Magyarországnak ebben a nemzetközi gazdasági környezetben kell sikeresnek lennie.

Magyarország célja 2012-ben az elrugaszkodás az euróválság-zónától. Ezen országcél megvalósulását szolgálja hazánk jövő évi gazdálkodási terve.

Az elhúzódó válságot alapvetően az okozza, hogy az országok jelentős része nem tudja megállítani államadósságának növekedését.

Magyarország ezzel szemben 2011-ben elkezdte csökkenteni államadósságát és a közeljövőben is tesz lépéseket az államadósság további csökkentése érdekében. Az euróválság magyarországi hatásainak kivédése érdekében Magyarország tartja a költségvetés hiányát stabilan, tartósan 3% alatt. A 2012. évi költségvetés megalkotásakor ezért a kiadási oldalon a bürokrácia további csökkentését és takarékossági intézkedések bevezetését határozta el a Kormány, másrészt az arányos adórendszer kiteljesítésével, valamint az adócsalási kiskapuk bezárásával együtt a költségvetés bevételi oldali többletével is finanszírozza a hiánycsökkentést.

Az államadósság tartós csökkentése, valamint újratermelődésének megakadályozása növekedésorientált, munkahelyeket teremtő gazdaságpolitikával lehetséges. Ezért a kormányzati munka kezdetén megörökölt válsághelyzetet kezelő intézkedések és akciótervek után a Kormány 2011-ben a Széll Kálmán Tervvel nekilátott az ország átszervezésének.

A növekedés beindítása érdekében a Széll Kálmán Terv keretében sor kerül azon rendszerek újjászervezésére, amelyek a leginkább felelősek az államadósság újratermelődéséért. Az országcél - vagyis az euróválság-zónától való elrugaszkodás - teljesüléséhez a jövő évi költségvetésnek öt célt kell teljesítenie: ki kell teljesíteni az arányos adórendszert, be kell zárni az adócsalási kiskapukat, legalább 200 ezer embernek munkát kell adni a Start-munka program keretében, lábra kell állítani a nyugdíjkasszát és lépéseket kell tenni az egészségügyi kassza helyzetének rendezése érdekében. 2012-ben a nemzetgazdaságban foglalkoztatottak száma, így a megelőző évhez képest már kétszeres ütemben, 1,5%-kal bővül, miközben az aktivitási ráta is emelkedik, közel 1 százalékponttal.

A foglalkoztatottság bővülésével párhuzamosan növekszik a vállalatok tőkeigénye, a termelő ágazatokban ezért számottevő lesz a beruházási aktivitás. A kormányzat ezt a folyamatot több oldalról támogatja az Új Széchenyi Terv elindításával, az Európai Uniótól származó források bevonásával, illetve az adórendszer és a munkaerőpiaci ösztönzők átalakításával. 2012-ben a nagy autóipari cégek kapacitásbővítése tovább folytatódik, ettől az évtől kezdve az új egységek termelésének beindításával már a nagyberuházások növekedési hatásai is elkezdenek megmutatkozni. A bruttó állóeszköz-felhalmozás növekedése így 2012-ben 3,2% körül alakulhat.

A válságból való kilábalás során a külső keresletet rekordmértékű növekedés jellemezte, így a külkereskedelmi forgalom elérte a válságot megelőző szintet. A kilábalás egyszeri, növekedést gyorsító hatását követően 2011 közepén a kiújuló adósságválság hatására az üzleti és a fogyasztói bizalom megtorpant, a fejlett országokban az óvatossági motívumok kerültek előtérbe. Ennek következményeként 2012-ben számítani lehet a külkereskedelem bővülésének lassulására, amelynek hatására az export növekedése 8,4% körül prognosztizálható. A belföldi kereslet 2012-ben csak lassan élénkül, ezért a nettó export továbbra is pozitív, de a kilábalás éveihez képest kisebb mértékben járul hozzá a gazdaság növekedéséhez.

A Kormány gazdaságpolitikai célja a hosszú távú kilátások alapján egy ambiciózus gazdasági növekedés megalapozása, de az euróválság tartóssága miatti kockázatok figyelembevétele nyomán a költségvetés sarokszámainak tervezéséhez 1,5%-os GDP növekedést vett alapul. A Kormány gazdaságpolitikai intézkedéseinek köszönhetően ugyanakkor a növekedés szerkezete a korábbi évekhez képest kedvezőbben alakul, és egyre inkább belföldi forrásokra támaszkodik. A belföldi gazdaság javuló szerkezeti egyensúlyát továbbra is pozitív fejlemények kísérik a gazdaság külső egyensúlyában. A nyersanyagárak és a világpiaci olajár 2011. évi tetőzését követően az infláció 2012-ben 4,2% mértékben várható, amiben az ÁFA-emelés egyszeri növelő hatása is jelentkezik.

A Kormány társadalom- és költségvetés-politikájának fontos sarokpontja a munkaalapú gazdaság, az arányos adórendszer és a szolidaritás alapú társadalom építése. Az elhúzódó euróválság közepette ez külön erőfeszítéseket igényel, ezért a Kormány Országvédelmi Tervet hirdetett meg, amely az elkövetkező időszak feladatait foglalja keretbe. Az Országvédelmi Terv végrehajtása számos területen érinti a költségvetés helyzetét. A nemzetközi gazdasági körülmények miatti kockázatok kivédésére Országvédelmi Alapot kell létrehozni a költségvetésen belül.

2. Az államháztartás céljai és keretei

A Kormány gazdaságpolitikájának alapja az államadósság csökkentése és a költségvetési egyensúly helyreállítása melletti szilárd elkötelezettség.

A 2012. évi költségvetés kidolgozásánál ehhez a főbb követelményhez igazodóan, alapvető prioritásként kell kezelni a következőket:

- Az államháztartási hiány tekintetében a Konvergencia programban meghatározott 2,5%-os GDP-arányos hiánycél nem növelhető.

- A nyugdíjak védelme céljából zárttá kell tenni a nyugdíjkasszát, csak így érhető el, hogy az állami pillérbe visszalépők garantáltan hozzájussanak a nekik járó öregségi nyugdíjhoz.

- Az egészségügyi ellátások biztosítása céljából lépéseket kell tenni az egészségügyi kassza zárttá tétele irányába.

- A Kormány elkötelezett az arányos, egykulcsos személyi jövedelemadó kialakítása mellett.

- Az adózásban határozott lépésekkel vissza kell szorítani a visszaéléseket, csalásokat, be kell zárni a ma még meglévő szabályozási „kiskapukat”. Ezzel párhuzamosan meg kell erősíteni a Nemzeti Adó- és Vámhivatal ellenőrzési tevékenységét.

- A foglalkoztatás növelése és a munka világának kiszélesítése céljából el kell indítani a Start-munka programot, amelynek keretében jelentős mértékben növelni kell a foglalkoztatottak létszámát. Ennek a költségvetési hátterét meg kell teremteni.

E követelmények megalapozását szolgálta már a Kormány 2011 tavaszán elfogadott Széll Kálmán Terve. A Terv mélyreható intézkedései az ország megújítását, az állami működés egészének (oktatás, egészségügy, önkormányzati rendszer, közösségi közlekedés) átszervezését, a munka becsületének visszaállítását célozzák.

A Széll Kálmán Terv szerepe

A magyar újraelosztási ráta 2008-ig jelentősen, egyes években több mint 10 százalékponttal meghaladta a hasonló fejlettségű tagországokra jellemző átlagos mértéket, sőt még a gazdaságilag fejlettebb régi uniós tagállamok átlagánál is magasabb volt néhány százalékponttal. Az eltérő válságkezelési stratégiák hatására ez a különbség mérséklődött 2009-ben, amikor a költségvetési élénkítés az országok többségében átmenetileg megemelte a kiadás/GDP arányt, Magyarországon azonban a kiadáscsökkentő intézkedések következtében jóval moderáltabb volt az újraelosztási ráta növekedése.

A magyar államháztartás mérete 2009-ben már kissé elmaradt mind az EU-27, mind az EU-15 átlagától, de továbbra is mintegy 6 százalékponttal nagyobb volt a hasonló fejlettségű országok, vagy a többi visegrádi ország átlagánál.

Az eltérés közel fele a jóval nagyobb kamatkiadásnak tulajdonítható, de a magyar államháztartás GDP-arányos elsődleges kiadásai is - bár a korábbi években megfigyelhető különbség 2009-ben jelentősen csökkent - meghaladják a gazdasági fejlettség szempontjából hasonló szinten álló tagállamokét. Emellett, a gazdaság növekedési potenciálja szempontjából kedvezőtlen az állami kiadások szerkezete: relatíve alacsony a beruházási kiadások, és magas a folyó kiadások (ezen belül is a társadalmi transzferek) aránya.

Funkciók szerinti felosztásban Magyarország - fejlettségéhez mérten - általános közszolgáltatásokra és szociális védelemre az átlagosnál többet fordít és bár az egészségügyi kiadások némi elmaradást mutatnak, ezen belül nemzetközi összehasonlításban kiemelkedően magas a gyógyszerekre fordított kiadások aránya.

A 2011 márciusában meghirdetett Széll Kálmán Terv egyszerre veszi célba az államadósság csökkentését, a gazdasági és társadalmi élet rosszul szervezett és ezért az államadósság újratermelődését okozó területeinek átszervezését, valamint egyidejűleg segíti a gyors ütemű gazdasági növekedés beindulását is. Az államadósság újratermelődéséért felelős költségvetési hiányt olyan - elsősorban kiadás oldali - intézkedésekkel kívánja letörni, amelyek egyben a gazdaság legfontosabb szerkezeti problémáit is orvosolják. A strukturális reformok az államháztartás hiányának fenntartható szerkezetben megvalósuló csökkentését célozzák, ami elengedhetetlen az államadósság tartós mérséklődéséhez.

A Széll Kálmán Terv hat kritikus területet azonosít, ahol az állami kiadások érdemben nagyobbak az ország gazdasági fejlettsége, társadalmi berendezkedése és fenntartott intézményrendszere mellett indokolhatónál. Ezek a munkaerőpiac, a nyugdíjrendszer, a közösségi közlekedés, a felsőoktatás, a gyógyszerár-támogatási rendszer, valamint az önkormányzatok és a vállalatokat terhelő adminisztrációs költségek.

A 2012. évi költségvetés már az e területeken meghatározott intézkedések költségvetési hatásait érvényesíti. A terv megvalósulásával jelentősen csökken az állami újraelosztás aránya, és növekedésbaráttá válik az állami kiadások szerkezete.

Egyensúlyi követelmény, fiskális eszközrendszer

A 2012. évi költségvetési kiadási előirányzatok már számos reformelemet tartalmaznak, de a kialakult helyzetben az egyenlegjavulás további takarékos költségvetési tervezést igényel. Ennek megfelelően:

- A közszférában nem emelkednek az illetmények, de az alacsony keresetű munkavállalóknál megmarad az adójóváírás fokozatos szűkítését ellensúlyozó bérkompenzáció.

- A központi költségvetési szerveknél jelentősen szigorodnak a pénzköltési szabályok, aminek következtében a dologi kiadások csökkennek.

- A költségvetési fejezetek a 2011. évi stabilizációs tartalékkal csökkentett bázisra tervezték a kiadási előirányzataikat.

- A Kormány újabb lépéseket tesz a munkajövedelemből élők számának további növelése érdekében, megteremti az aktív korú, munkaképes, az elsődleges munkaerőpiacról kiszorult munkavállalók foglalkoztatásának lehetőségét és a szociális ellátások rendszerét úgy alakítja át, hogy az jobban ösztönözzön a munkavállalásra.

- Csökkennek az ártámogatások: a gyógyszerkassza állami ráfordításai érdemben mérséklődnek, a gyógyszer-támogatási rendszer átalakítása révén a kiadások mérséklődnek. A korábbi gáz- és távhőtámogatás kibővített lakásfenntartási támogatássá alakul, de a célzottság megőrzésével.

- A közösségi közlekedés szervezeti stabilitása, az egyes területek összehangolása lehetővé teszi, hogy a közlekedési társaságok működése hatékonyabbá váljon.

- Megkezdődik a nagy ellátórendszerek (köz- és felsőoktatás, egészségügy) rendszerszintű átalakítása.

- Elindul az önkormányzatok átszervezése és a központi igazgatás racionalizálása, a Kormány az irányítása alá tartozó intézményeknél jelentős mértékű létszámleépítést foganatosít.

A növekedési kockázatok, a nemzetközi pénzügyi-gazdasági helyzet miatt azonban mindez nem bizonyult elégségesnek, ezért 2011 szeptemberében a Kormány további markáns egyenlegjavulást eredményező intézkedéseket hozott a kiadási és a bevételi oldalt érintően egyaránt. A kiadásoldali intézkedések a központi költségvetési fejezeteknél céloznak meg újabb megtakarítást: számos területen az eddigi feladatokat felül kell vizsgálni, korlátozásra kerülnek a kötelezettségvállalási lehetőségek, valamint a közfeladatok ellátásához nem feltétlenül szükséges beszerzések. A megtakarítások a központi költségvetés egyes területei mellett érintik az önkormányzati szektort, a közösségi közlekedést is.

A takarékos költségvetési gazdálkodás mellett tovább folytatódik az állam átszervezése. Elindultak azok a munkák, melyek az állami rendszerek korszerűsítésére, az egészségügy, az oktatás átszervezésére irányulnak. Megerősítjük a közbiztonságot, jelentős erőket fordítunk a gazdaságfejlesztésre és a felzárkóztatásra.

Mindezen célok megvalósítását alapvetően segíti az a körülmény, hogy 2012-ben az uniós forrásokból 1369 milliárd forint összegű kifizetésekkel számolhatunk, amit a hazai költségvetés 193 milliárd forinttal egészít ki, így a rendelkezésre álló költségvetési forrás 1562 milliárd forint.

Ez az összeg 367 milliárd forinttal több a 2011. évi előirányzatnál, ami azt jelenti, hogy társadalmi és gazdaságpolitikai céljaink eléréséhez mintegy 30%-kal több uniós forrás áll rendelkezésünkre.

Az államháztartás elsődleges egyenlegének alakulása

Az államháztartás reálfolyamatainak költségvetési vetületét a bevételek és kiadások egyenlegénél jobban írja le az ún. „elsődleges egyenleg”, amely nem tartalmazza a kamatkiadásokat. (Pontosabban: az EDP módszertan szerinti elsődleges államháztartási egyenleg az eredményszemléletű kamatkiadások nélküli statisztikai államháztartási egyenlegnek felel meg, azaz a kiadások között nem szerepelnek az örökölt államadósságból adódó tárgyévi kamatterhek). Az egyenleg alakulása lényegében azt mutatja meg tehát, hogy mennyi lenne a hiány, ha nem lenne államadósság. Erre az egyenlegre van legközvetlenebb hatása a mindenkori fiskális (költségvetési) politikának. Az államháztartás EDP módszertan szerinti elsődleges egyenlegének GDP-ben mért értéke 2011-ben - a magánynyugdíj-vagyon nélkül - várhatóan 1,9%-os deficit lesz, ezzel szemben a költségvetés-politikai intézkedések és az államadósság csökkentése következtében ez az érték 2012-ben 1,4%-os szufficitet mutat.

A 2012. évre kitűzött jelentős javulás mutatja egyrészről, hogy Magyarország elindult az adósságcsökkentés irányába, másrészről jelzi, hogy ha nem kellene az adósság terhét cipelnie az országnak, akkor a GDP közel 4%-át kitevő mintegy 1000,0 milliárd forintot más közfeladatok (oktatás, egészségügy stb.) ellátására lehetne fordítani.

Az euróválság okozta kockázatok kivédésére a 2012. évben is betervezésre kerülő Rendkívüli kormányzati intézkedések tartalék-előirányzata kiegészül az Országvédelmi Alap speciális, a költségvetési kockázatok kivédését szolgáló előirányzatával. Mindez együttesen biztosítja a 2,5%-os hiánycél biztonságos tartását.

3. Adó- és járulékpolitikai célkitűzések

A Kormány a 2012. évben folytatja a hazai adórendszer 2010 II. félévében megkezdett érdemi átalakítását.

A következő évre vonatkozó szabályozási változásokat hármas szándék vezérli. A kedvezőtlen világgazdasági körülményekre való tekintettel, az államadósság csökkentésének elemi érdekét szem előtt tartva, biztosítani kell a kitűzött hiánycél eléréséhez szükséges költségvetési bevételeket. A Nyugdíjbiztosítási Alap kiegyensúlyozását segítő korábbi lépések mellett az Egészségbiztosítási Alap egyenlegét is javítani szükséges, így a Kormány az Alap bevételeinek növelésére tesz javaslatot. Harmadrészt az adópolitikai lépéseket az arányos és egységes adórendszer megteremtésére, az adózási kiskapuk bezárására való törekvés jellemzi, amely a kormányprogram kiemelt célja.

A személyi jövedelemadó esetében a szuperbruttósítás részleges kivezetésével és az adójóváírás megszüntetésével a Kormány további lépést tesz a tisztán egykulcsos, 16%-os adórendszer megteremtése felé. A béren kívüli juttatások körén belül változás, hogy a reprezentáció és üzleti ajándékozás szja-mentessége megszűnik, így a szabályozás ismét visszakerül a személyi jövedelemadóról szóló törvény hatálya alá.

A társasági adózás területén az adóbevételek kiszámíthatóbbá tétele érdekében 2012-től az elhatárolt veszteség az adóalap 50%-áig lesz felhasználható. A reprezentáció és az üzleti ajándék, mint adóalap növelő tétel, kikerül a társasági adó hatálya alól, és 2012-től a személyi jövedelemadó rendszerében kerül megadóztatásra.

Az általános forgalmi adó esetében az általános 25%-os ÁFA-kulcs 27%-ra emelkedik. EU-s jogharmonizáció keretében megszűnik a személygépjárművek bérlete utáni ÁFA levonhatóságának tilalma.

A jövedéki adó 2011 novemberétől a legtöbb termék esetében növekszik. A gázolaj adómértékének megemelése oly módon történik, hogy az adómérték az uniós adóminimum arányát képezi le (8%-os eltérés lesz a két üzemanyag között, a jelenlegi 20% helyett). Így a benzin adómértéke marad 120 Ft/liter, a gázolaj adómértéke 97,35 Ft/literről 110,35 Ft/literre emelkedik. A fuvarozók a megemelt adómérték bevezetését követően is visszaigényelhetik a gázolaj adómértékének adóminimum feletti részét: a visszaigényelhető összeg 6,50 Ft/literről 19,50 Ft/literre emelkedik, továbbá a mezőgazdasági felhasználás utáni visszaigényelhetőség aránya 80%-ról 82%-ra emelkedik. Az alkoholok jövedéki adója 5%-kal emelkedik, kivéve a kommersz (mesterséges aromákat tartalmazó) szeszesitalokat, melyek jövedéki adója 50%-kal nő. A dohánytermékek esetében az adómérték emelése a 2011. novemberi nagyobb emelést (cigaretta minimumadója 8%-kal, fogyasztási dohány minimumadója 11,8%-kal növekszik) követően félévente történik. 2012 májusától a cigaretta minimumadója 7%-kal, a fogyasztási dohány minimumadója 10,6%-kal, 2012 novemberétől pedig a cigaretta minimumadója 4%-kal, a fogyasztási dohány minimumadója 7,4%-kal növekszik. A készletfelhalmozás a korábbi készletek forgalmazására vonatkozó előírással is korlátozásra kerül. A mértékemelés másik jellemzője, hogy a fogyasztási dohány adómértéke erőteljesebben növekszik annak érdekében, hogy a cigaretta és a fogyasztási dohány közötti adókülönbözet csökkenjen.

A regisztrációs adó esetén módosul az adótábla, a környezetvédelmi szempontok fokozottabb érvényesítése céljából az Euro-5-ös gépjárművekre külön oszlop kerül bevezetésre, illetőleg összevonják a felső két adókategóriát.

Az illetékekkel összefüggő szabályok 2012-től hatályba lépő módosítása eredményeként a gépjárművek visszterhes vagyonszerzését terhelő illetéket a jármű korának és hajtómotorjának teljesítménye függvényében kell megfizetni, a megyei önkormányzatok illetékbevételi részesedését pedig más központi forrás váltja fel.

A cégautóadó köteles gépkocsik adóztatása is a jármű korának és hajtómotorjának teljesítménye függvényében történik 2012-től, így ez a közteher is értékarányosabbá válik.

A játékadó köteles szerencsejátékok közül a pénznyerő automatákat terhelő, játékhelyenként fizetendő tételes adó emelkedése mellett, az átlagot jelentősen meghaladó nettó játékbevételű automaták után bevételarányos adóteher kerül bevezetésre. Az adó hatálya 2012-től kiterjed az online szerencsejátékokra is.

A társadalombiztosítás területén sor kerül a munkavállalói járulék 1 százalékpontos emelésére, az egyéni és társas vállalkozók járulékalapjának szélesítésére, valamint új adónemként baleseti adó bevezetésére, melyek az Egészségbiztosítási Alap egyenlegének javítása érdekében szükségesek.

4. Magyarország és az Európai Unió költségvetési kapcsolatai

Magyarország és az Európai Unió 2012. évi költségvetési kapcsolatát a 2007-2013 közötti uniós középtávú költségvetés keretében rendelkezésre álló források felhasználása és a közösségi költségvetéshez történő hazai hozzájárulás összege határozzák meg. A támogatási források felhasználása - nagyságrendjénél fogva - alapvetően befolyásolja a makrogazdasági paraméterek teljesülését és így a konvergencia program végrehajtását.

A programozási időszak második felében egyre erősebb az igény, hogy az Európai Bizottság hét évre hazánk számára biztosított kötelezettségvállalási kereteit az ország forrásvesztés nélkül, maximálisan le tudja kötni. Az uniós támogatásoknál a Kormány célja a gyorsítás és a hatékonyságnövelés. A Kormány ez irányba további lépéseket tesz meg. Mindezt figyelembe véve kerültek meghatározásra az uniós támogatásokhoz kapcsolódó államháztartási társfinanszírozás összegei a 2012. évben is, és a felülről nyitott uniós előirányzatok szintén azt garantálják, hogy ne legyenek se pénzügyi, se szabályozási akadályai az uniós források felhasználásának. Az uniós forrásokhoz kötelezően biztosítandó államháztartási (központi költségvetési) finanszírozás továbbra is prioritásként biztosított az egyes fejezetek költségvetésében.

A Kohéziós Alapból finanszírozott projektek tervezésekor figyelembe kellett venni, hogy egyes esetekben a költségek elszámolhatóságának időszaka (a megvalósítás időtartama) az Európai Bizottság jóváhagyásával kitolódott a 2011-2012. évekre, így még a 2012. évben is számolni kell kifizetéssel és bevétel elszámolással egyaránt.

A 2007-2013 közötti időszak támogatásainak felhasználási adatai közül kiemelendők - átfogó fejlesztéspolitikai jellegük, és a rendelkezésre álló európai uniós forrás nagyságrendje miatt - a strukturális alapok és a Kohéziós Alap forrásait magában foglaló Nemzeti Stratégiai Referenciakeret (NSRK), valamint az Európai Mezőgazdasági Vidékfejlesztési Alap forrásainak felhasználását meghatározó Új Magyarország Vidékfejlesztési Program (ÚMVP) támogatásai. Az NSRK, ÚMVP programjainak, projektjeinek kifizetése az előző évek felfutását követően 2012-től - a megvalósítás ütemével összhangban - várhatóan tovább növekszik.

A korábbi évekhez hasonlóan 2012-ben is több jogcímen érkezik jelentős összegű támogatás hazánkba, melyek a költségvetésben nem kerülnek elszámolásra, felhasználásukra azon kívül kerül sor. Ennek oka, hogy e támogatásokhoz többségében nem kapcsolódik kötelezően nemzeti társfinanszírozás, valamint a támogatások összegének, esetenként pedig a kedvezményezettek körének meghatározása sem a magyar hatóságok feladata, a jogosultsági kritériumokat ugyanis közösségi jogszabályok vagy az Európai Bizottság döntése határozza meg.

A költségvetésen kívüli támogatások között összegükben - Európai Mezőgazdasági Garancia Alapból finanszírozott - a területalapú támogatások dominálnak. A Csatlakozási Szerződés alapján 2012. évre vonatkozóan már az EU-15-öknek járó közvetlen támogatások 90%-ára jogosultak a magyar gazdák (ezt egészítheti ki a hazai költségvetési forrásból finanszírozott ún. top-up támogatás). Az EU Közös Agrárpolitikájának végrehajtását szolgáló másik közvetlen támogatási jogcím, az ún. agrárpiaci támogatások (belpiaci, külpiaci, export- és intervenciós támogatások), mely közül a belpiaci támogatások egy részéhez (pl. Igyál tejet program, Iskolagyümölcs program, Méhészeti Nemzeti Program, Nemzeti Diverzifikációs Program stb.) kötelezően kapcsolódik nemzeti kiegészítés.

Szintén nem jelennek meg a központi költségvetésben a közvetlenül az Európai Bizottságnál pályázható egyéb támogatások, melyek közül kiemelendőek a kutatás-fejlesztési, valamint a különböző oktatási programok keretében megpályázható források.

Az Unió költségvetése részére teljesítendő nemzeti hozzájárulások összegét a tervezési időszakban elsősorban a közösségi költségvetés várható kiadási főösszege, illetve a forint euróhoz viszonyított árfolyama határozza meg.

II. A központi kormányzat 2012. évi előirányzatai

A. A központi költségvetés előirányzatai

1. Központi bevételi előirányzatok

1.1. Gazdálkodó szervek befizetései

A társasági adónál a 2012. évre tervezett költségvetési bevétel 356,2 milliárd forint, amely összeg a 2012 januárjában, illetve 2011-ben az évközben hatályba lépő adóváltozásokkal módosított bevétel. A 2011. évben a költségvetési törvény által előirányzott társaságiadó-bevétel 288,0 milliárd forint. Ezt az összeget a 2012. évre tervezett bevétel 68,2 milliárd forinttal, 23,7%-kal haladja meg. A GDP arányában kifejezett társaságiadó-bevétel 2012-ben 1,2% lehet.

A központi költségvetés hitelintézeti járadékból tervezett 2012. évi bevétele 8,1 milliárd forint, amely 2,7 milliárd forinttal, 25%-kal kevesebb a 2011. évi költségvetési törvény által előirányzott összegnél.

Cégautóadóból a 2012. évre tervezett bevétele 46,0 milliárd forint, amely összeg a szabályozási környezet változására tekintettel 17,9 milliárd forinttal haladja meg a 2011. évi előirányzatot.

Az energiaellátók jövedelemadója címen az energiaellátó vállalkozások által a központi költségvetésbe fizetendő jövedelemadóból tervezett 2012. évi bevétel 14,0 milliárd forint, amely 6,0 milliárd forinttal, 30%-kal kevesebb a 2011. évre előirányzott összegnél.

Az egyszerűsített vállalkozói adó címén tervezett 2012. évi költségvetési bevétel 179,1 milliárd forint. Ez a bevétel 1,0 milliárd forinttal, 0,5%-kal kevesebb a 2011. évi költségvetési törvényben előirányzott összegnél.

A központi költségvetés energiaadóból 2012. évre tervezett bevétele 17,9 milliárd forintra, vagyis a GDP mintegy 0,1%-ára tehető. A prognózis a gazdasági teljesítmény növekedésével arányosan növekvő energiafelhasználás feltételezése mellett készült.

A környezetterhelési díj 2012. évi tervezete 8,5 milliárd forint. A fizetési kötelezettség az összes díj esetében 2009-ben elérte el a törvényi mérték 100%-át. A díjkedvezmény igénybevételére vonatkozó szabályok továbbra is érvényben vannak.

A bányajáradék 2012. évi költségvetési bevétele 93,0 milliárd forint. A bányajáradék döntő részét, több mint 97%-át továbbra is a kőolaj és a földgáz termékek utáni befizetések jelentik.

Játékadóból a központi költségvetésnek 2012. évben várhatóan 82,4 milliárd forint bevétele keletkezik, amely a 2011-ben tapasztalt stagnáló trendre is figyelemmel a szabályozás változását tükrözi.

Az egyéb befizetések 2012. évi tervezett bevételének 33,0 milliárd forintos összege 1,0 milliárd forinttal lépi túl a 2011. évi előirányzatot. A gazdálkodó szervezetek egyéb befizetéseinek döntő részét továbbra is az állami adóhatóság által beszedett bírságok, pótlékok teszik ki.

Az egyéb központosított bevételek között a költségvetési törvény 13. § (1) bekezdésében megjelölt bevételek (adó- és adójellegű bevételek, korábban visszterhesen nyújtott támogatások visszatérülése stb.) jelennek meg 2012-ben. Ezen bevételek a központi költségvetés mérlegében 179,0 milliárd forintos összegben szerepelnek. Újdonság az idei évhez képest, hogy - tekintettel az államháztartási törvény (Áht.) 2012. január 1-jétől hatályos 100/E. § (3) bekezdésére - ezen a mérlegsoron kerülnek elszámolásra a korábban az intézményekhez vagy a fejezethez befolyt és ott felhasznált bírságok is.

A pénzügyi szervezetek 2010-ben bevezetett különadója címén tervezett 2012. évi költségvetési bevétel 187,0 milliárd forint.

Az egyes ágazatok terhelő különadó címen 2012. évben várható bevétel 155,0 milliárd forint. Az adónemben - tekintettel annak sajátosságaira, és figyelemmel arra, hogy az adóalanyok számára kellő idő állt rendelkezésre jövedelemszerző tevékenységük alacsonyabb adóteher eléréséhez való újraszervezéséhez - 2012-ben kevesebb adó- és adóelőleg fizetési kötelezettség várható.

1.2. Fogyasztáshoz kapcsolt adók

A központi költségvetés 2012. évre tervezett általános forgalmi adó bevétele 2697,7 milliárd forint, amely a GDP mintegy 9,1%-ára tehető. A tervszám az előző évi módosított előirányzathoz képest 8,3%-os növekményt jelent. A bázisévben egyszeri hatásként jelentkező, ún. negatív ÁFA ügy miatti visszatérítés 255,0 milliárd forintra becsült hatásának kiszűrésével korrigált bázishoz képest a növekedés 10,9%. A növekmény a kulcsváltozás és a makroparaméterek változásának együttes hatásaként adódik.

Jövedéki adóból a 2012. évi várható költségvetési bevétel 898,1 milliárd forintnak, azaz a GDP mintegy 3%-ának felel meg. A tervszám a bázisévi előirányzathoz képest 17,0 milliárd forinttal, 1,9%-kal magasabb. A növekmény a jövedéki adóemelések és a makroparaméterek változásának együttes hatásaként adódik.

A költségvetés 2012. évre tervezett regisztrációs adóbevétele 39,0 milliárd forint, mely a GDP 0,1%-ának felel meg. Ez a bevétel a 2011. évi előirányzathoz képest 6,7 milliárd forinttal, 20,7%-kal magasabb. A növekedésben szerepet játszik a regisztrációs adótábla módosítása, mely által magasabb adó terheli a kevésbé környezetbarát motorral felszerelt gépjárműveket.

1.3. A lakosság befizetései

A központi költségvetés személyi jövedelemadó bevétele a 2012. évben 1550,7 milliárd forint lehet. A 2012. évre vonatkozó tervezés azzal számol, hogy a nemzetgazdasági szintű bruttó bér- és keresettömeg 2012-ben 4%-kal emelkedik. A 2012. évre tervezett összeg az adóváltozásokkal (beleértve a 2011. év folyamán már hatályba lépett módosítások áthúzódó hatását is) módosított bevétel: az adóváltozások 2012-ben összességében 109,3 milliárd forint költségvetési bevétel-növekedést eredményezhetnek. Ezen tervek alapján a GDP-arányos személyi jövedelemadó-bevétel 2012-ben 5,3% lesz. A tervezett adóbevétel 13,8%-kal magasabb a 2011. évi költségvetési törvény által előirányzott összegnél.

Az egyéb lakossági adóbefizetések soron a saját gyümölcsből történő gyümölcspárlat főzés/főzetés után befolyó szeszadóból és egyéb vámbefizetések utólagos elszámolásából származó befizetések jelennek meg. Ennek összege 2012. évben 150,0 millió forint, mely a 2011. évi előirányzattól 50%-kal marad el.

Illetékekből a központi költségvetés jövő évre tervezett bevétele 102,5 milliárd forint, ami a 2011. évi előirányzathoz képest 14,0 milliárd forintos többletet jelent. Növekedésre - a devizahitel problémákra is figyelemmel - csak a gépjárművek visszterhes vagyonszerzési illetékének újraszabályozására tekintettel lehet számítani, azonban növeli a központi költségvetés illetékbevételét a megyei önkormányzatok forráscseréje (az illetéket központi támogatás váltja fel).

A magánszemélyek egyes jövedelmeire 2010-ben bevezetett különadó címén tervezett 2012. évi költségvetési bevétel 200,0 millió forint.

1.4. Befizetések a központi alrendszerből

A központi költségvetési szervek befizetési kötelezettségeinek 2012. évi tervezett összege 31,4 milliárd forint, mely a kizárólag saját bevételből gazdálkodó - a költségvetési törvényben meghatározott - intézmények tételesen megadott összegű befizetése.

1.5. Egyéb bevételek

Az egyéb bevételek 2012. évi előirányzata többek között az önkormányzatok által jogtalanul igénybevett támogatások utáni kamattérítésekből, a felszámolásokból származó bevételekből, a kezességvállalási díjakból, valamint a korábban beváltott állami kezességek és viszontgaranciák megtérüléséből tevődik össze. Az előirányzat tartalmazza továbbá a magyar állam tőkeköveteléseinek visszatérülését is. 2012-ben az állam tőke-visszatérülései a kormányhitelekből és a belföldi adósoktól származnak.

Az Áht. 26. § (4) bekezdése értelmében az egyéb bevételek között kell elszámolni az általános tartalék terhére elszámolási, valamint visszatérítési kötelezettséggel nyújtandó támogatások visszafizetett összegeit is.

1.6. Egyéb uniós bevételek

Az egyéb uniós bevételek címen két különböző jellegű bevétel kerül elszámolásra a XLII. A költségvetés közvetlen bevételei és kiadásai fejezetben. Egyrészt az Unió költségvetési bevételeit képező, Magyarországon beszedett ún. tradicionális saját források (vámok, cukorágazati hozzájárulások) 25%-a - a beszedési költségek fedezeteként - a hazai költségvetést illeti meg. A vámok tekintetében ez az összeg 2012-re vonatkozóan 8,6 milliárd forint, a cukorágazati hozzájárulások tekintetében pedig mintegy 173,6 millió forint bevételt jelent.

Másrészt itt kell elszámolni a Kohéziós Alapból finanszírozott és befejezett környezetvédelmi és közlekedési projektek hazai forrásból megelőlegezett utolsó 20%-a, illetve a 2009-ben zárult I. Nemzeti Fejlesztési Terv keretében megvalósult uniós fejlesztések utolsó 5%-a, összesen 39,8 milliárd forint összegben.

2. Központi kiadási előirányzatok

2.1. Egyedi és normatív támogatások

Az egyedi és normatív támogatások sora nagyobbrészt a helyközi személyszállítási közszolgáltatások és a vasúti pályahálózat működtetésének állami költségtérítését tartalmazza, ezen túlmenően a bányabezárások költségeit, a mecseki uránbányászok baleseti járadékainak és kártérítéseinek átvállalását, az egyéb megszűnt jogcímekhez kapcsolódóan utólagosan jelentkező fizetési kötelezettségeket és az Eximbank Zrt. kamatkiegyenlítésére szánt összegeket foglalja magában.

Az előirányzat összege a 2012. évben 11%-kal magasabb az előző évi értéknél. A kiadások növekedése egyrészt a helyközi közlekedés és a vasúti pályahálózatok működtetése költségtérítésének emelkedéséből, másrészt az Eximbank Zrt. egy, a korábbi évek során felfüggesztett refinanszírozási konstrukciója újraindulásának támogatásából fakad.

A bányabezárás keretében kerül sor a Bányavagyon-hasznosító Nonprofit Közhasznú Kft. által a szénbányászati szerkezet-átalakításból átvett és a bányászatban jelentkező állami kötelezettségek vagyonértékesítésből nem fedezett részének finanszírozására.

A helyközi személyszállítási közszolgáltatás és a vasúti pályahálózat működtetésének költségtérítése keretében kerül sor a vasúti és a helyközi autóbuszos közszolgáltatást nyújtó vállalkozások közcélú tevékenységéhez kötődő költségtérítési támogatások teljesítésére. A vasúti pályahálózat működtetésének költségtérítése új, önálló jogcím-csoportként jelenik meg 2012-ben, amely előirányzat a vasúti pályahálózatok működtetésének bevétellel nem fedezett, indokolt költségeinek a MÁV Zrt. és a GySEV Zrt. részére történő megtérítésére szolgál. A megjelölt feladatot a vasúti közlekedésről szóló 2005. évi CLXXXIII. törvény 28. §-a, valamint az annak alapján a 2011. év augusztusában megkötött vasúti pályaműködtetési szerződés írja elő az állam részére.

A vállalkozások egyéb folyó támogatásai között szerepel továbbá a Mecsek-Öko Környezetvédelmi Zrt. által fizetendő, az uránbányászatban 1993. december 31-ig keletkezett baleseti járadékok és munkavégzéssel kapcsolatos kártérítések átvállalása, az egyéb megszűnt jogcímekhez kötődően fennálló fizetési kötelezettségek, valamint az Eximbank Zrt. kamat-kiegyenlítésének finanszírozása. Ez utóbbi keretében kerül sor a szakosított hitelintézet által a magyar termékek és szolgáltatások exportjának finanszírozására nyújtott hitelek kamatainak, valamint az e célt szolgáló finanszírozási költségek különbözetének központi költségvetés terhére történő kiegyenlítésére.

2.2. Közszolgálati műsorszolgáltatás támogatása

A közszolgálati média működését a központi költségvetés a médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) alapján a közszolgálati hozzájárulás útján támogatja. A közszolgálati hozzájárulás - melynek mértékét az Mttv. 4. számú melléklete állapítja meg - fedezetet nyújt többek között a közszolgálati médiatársaságok működéséhez, a Magyar Rádió Nonprofit Zrt. művészeti együtteseinek fenntartásához, valamint a közszolgálati médiaszolgáltatás Mttv.-ben meghatározott céljainak megvalósításához.

2.3. Fogyasztói árkiegészítés

A fogyasztói árkiegészítés a közösségi közlekedésben nyújtott utazási kedvezmények miatti közszolgáltatói bevételkiesés ellentételezését szolgálja. A támogatás előző évi értékhez mért közel 15%-os csökkenése az utazási kedvezményrendszer módosítására, valamint a kedvezményes utazások számának elmúlt évekhez hasonlóan várható apadására vezethető vissza.

2.4. Lakástámogatások

A lakástámogatások az állami lakáspolitika célkitűzései megvalósulását segítik. A lakáspolitika a nemzetgazdaság fontos részterülete, társadalom- és gazdaságpolitikai célokat egyaránt szolgál.

A 2012. évi állami lakáspolitika kiemelt célja a polgárok öngondoskodásának segítése a lakáscélú előtakarékoskodásra való ösztönzéssel. Ennek megfelelően már az idei évben megnövekedett a lakás-takarékpénztári megtakarítások támogatási időszaka, illetve kibővült a kedvezményezettek köre. A módosítások hatására emelkedett továbbá az egy szerződéssel elérhető maximális szerződéses összeg is.

A lakásépítési támogatások 2012. évi kiadási előirányzatának összege 120,1 milliárd forintot tesz ki, amely a jelenleg is működő támogatási jogcímeken túl tartalmazza a jelzáloghitelük fizetésében 90 napon túli késedelemben álló, lakóingatlanukat eladó és helyette kisebb értékűt vásároló adósok lakásvásárlási hiteleihez nyújtott kamattámogatások finanszírozási forrását is.

Ezeken túl az egyéb lakástámogatásokon kívüli forrásokból lakhatási célt szolgál többek között még a 2007 előtti lakásvásárlási kölcsönök törlesztéséhez nyújtott jövedelemadó-, illetve a lakásvásárlási illetékkedvezmény, a fegyveres testületek lakástámogatása, a kötvénytörlesztés (volt lakásalap) és kamatának terhe, a lakóépületek energetikai célú felújításának támogatása, valamint a Nemzeti Eszközkezelő Zrt. működése.

2.5. Nemzeti Család- és Szociálpolitikai Alap

A létrehozásra kerülő Alapba a jelenlegi elvek szerint működő szociális ellátások egy meghatározott köre, valamint a korai nyugdíjak azon csoportja kerül besorolásra, amelyek a nyugdíjrendszer profiltisztítása során a Nyugdíjbiztosítási Alapból kikerülnek.

Az átalakítás következtében az ellátások számának csökkentése, az ellátórendszer egyszerűsítése révén áttekinthető és kiszámíthatóbb rendszer jön létre. A koncepcióváltás lényege az ellátások egy alapba történő betagozása. Ennek megvalósításával a későbbiekben kiszűrhetővé válnak a jelenleg különböző alrendszerek által finanszírozott párhuzamos ellátások, továbbá összegszerűen kimutathatóvá válik, hogy mennyit költ az állam a szociális ellátórendszer finanszírozására, lehetővé téve, hogy a mindenkori kormányzat felelős döntést tudjon hozni az ágazat finanszírozása tekintetében.

Az átalakulás következtében új struktúra alakul ki a XX. Nemzeti Erőforrás Minisztérium fejezet 20. címszámán belül új alcímszámokon és jogcím-csoport számokon tartalmazza a családi támogatásokat, a korhatár alatti nyugdíjellátásokat, továbbá az egyes szociális ellátásokat és költségtérítéseket.

2.5.1. Családi támogatások

A családi támogatások körébe a családi pótlék, az anyasági támogatás, a gyermekgondozási segély, a gyermeknevelési támogatás, az apákat megillető munkaidő-kedvezmény távolléti díjának megtérítése, az életkezdési támogatás, a pénzbeli gyermekvédelmi támogatások, valamint a gyermektartásdíjak megelőlegezésének költségvetési forrása tartozik.

Az egyes ellátások előirányzatainak tervezésénél figyelembe kellett venni, hogy a családi pótlék, az anyasági támogatás, a gyermekgondozási segély, a gyermeknevelési támogatás, az életkezdési támogatás, továbbá a pénzbeli gyermekvédelmi támogatások összege 2012-ben nem emelkedik, továbbá a valószínűsíthető demográfiai folyamatokra tekintettel a családi pótlék előirányzatának megállapításánál az ellátásban részesülők létszámának 0,2%-os csökkenése prognosztizálható.

2.5.2. Korhatár alatti ellátások

Az előirányzat tartalmazza a szolgálati ellátást, a korkedvezményes ellátást és az előrehozott öregségi ellátásokat. Az ellátások tervezése a 2011. évi várható kiadásokra, a létszámban bekövetkező változások figyelembevételével történt.

2.5.3. Egyéb szociális ellátások és költségtérítések

Az előirányzat a jövedelempótló és jövedelemkiegészítő támogatások, valamint a különféle jogcímeken adott térítések finanszírozását szolgálja. Az egyes ellátások előirányzatainak tervezése során figyelembevételre került, hogy a nyugdíjakkal azonos mértékben emelkedő ellátások kivételével a többi támogatás összege 2012-ben változatlan marad. Az úgynevezett jövedelempótló és jövedelemkiegészítő ellátások tervezése a 2011. évi várható kiadásokra és a létszámban bekövetkező változásokra, továbbá az egészségkárosodási támogatások rendszerének várható átalakítására tekintettel történt. A mezőgazdasági járadék és a bányászok korengedményes nyugdíja, továbbá a szénjárandóság kiegészítése esetében az ellátások összege a nyugdíj várható emelkedésnek megfelelően került számításba vételre.

2.6. A központi alrendszeren belüli egyes támogatások és az önkormányzati alrendszer támogatása

2.6.1. Garancia és hozzájárulás a társadalombiztosítási alapok kiadásaihoz

Az Egészségbiztosítási Alap bevételeinek kiegészítéshez a költségvetés jelentős összeggel járul hozzá. Az ezen a jogcímen megjelenő bevételek döntően az ún. nemzeti kockázatközösséghez kapcsolódnak, ennek keretében az egészségbiztosítási járulék vagy egészségügyi szolgáltatási járulék fizetésére nem kötelezett, de az egészségügyi szolgáltatások igénybevételére jogosult személyek után történik a megtérítés. Itt jelenik meg továbbá a rokkantsági, rehabilitációs ellátások fedezetéhez átadott pénzeszköz.

A Nyugdíjbiztosítási Alap két jogcímen kap költségvetési hozzájárulást; egyrészt a magánnyugdíjpénztári rendszerben maradó személyek kieső járulék-befizetéseinek pótlása, másrészt a GYES-ben és GYET-ben részesülők nyugdíj-hozzájárulásának megtérítése jogcímeken.

2.6.2. Helyi önkormányzatok támogatása

A helyi önkormányzatok - beleértve a helyi nemzetiségi önkormányzatokat, valamint a többcélú kistérségi társulásokat is - 2012-ben hitelforrások nélkül csaknem 3200,0 milliárd forinttal gazdálkodhatnak.

Ehhez a központi költségvetés - állami támogatás és helyben maradó személyi jövedelemadó révén - mintegy 1140,6 milliárd forintot biztosít, amely összeg a 2011. évi korrigált bázis irányszám 100,7%-a.

A törvényben szereplő 1140,6 milliárd forint tartalmazza a megyei önkormányzatok állami támogatását és az eddigi szabályok alapján kalkulált potenciális illetékbevételét is, ami a költségvetési törvény parlamenti vitája során - várhatóan - átcsoportosításra kerül a költségvetés megfelelő központi fejezeteibe, tekintettel arra, hogy a megyei intézmények állami fenntartásba kerülnek 2012. január 1-jétől.

Az összehasonlító szerkezethez a 2011. évi irányszámot korrigálni kell a - lent részletesen kifejtett - feladatváltozások miatti, fejezetek közötti átcsoportosítás hatásával, továbbá az egyházi és más nem állami fenntartóknak átadott, korábban önkormányzati fenntartású intézményekhez kapcsolódó központi támogatások NEFMI fejezetbe történő átcsoportosítása miatt.

Ezen túlmenően korrekciót igényel a 2011. évi hatások átvezetése, így például a foglalkoztatást helyettesítő támogatás (FHT), a rendszeres szociális segély és egyéb ellátások 2011. évi létszámbővülése miatti többlettámogatás, a helyi szervezési intézkedések támogatásának többletigénye, valamint a belterületi belvízrendezési célokra nyújtott támogatás feladattal együtt való megszűnése, stb.

A 2012. évi változások bemutatását megelőzően megemlítendő, hogy az önkormányzati finanszírozási rendszer feladatfinanszírozáshoz kapcsolódó, 2013-tól történő jelentős átalakítása előtt a normatív hozzájárulások és támogatások rendszerében alapvető változásokat nem indokolt végrehajtani.

A közfoglalkoztatás rendszere és az álláskeresési ellátások átalakítására is tekintettel kerültek meghatározásra az önkormányzati hatáskörű segélyek, kiemelten az FHT forrásai. A szakmai és pénzügyi szabályozásban így határozottabban megjelenik a foglalkoztatási szándék, megszűnik a munkavállalással szembeni ellenösztönző hatás: az aktív korúak ellátásának támogatási összegei az egyéneket erőteljesebben motiválják a munkaerőpiacra való visszatérésben.

Emellett évek óta visszatérő anomáliát kíván rendezni a törvény azzal, hogy - a szociális törvény módosításával összhangban - a pénzügyi szabályozás eszközeivel is elő kívánja segíteni a különféle segélyezési formák célzottságának és a normatív szempontoknak az erősítését. A cél az, hogy a valóban rászorultak változatlanul számíthassanak a szociális háló biztonságára.

E célt szolgálja az is, hogy az önkormányzati segélyezéshez hozzájáruló, ún. „pénzbeli szociális juttatások” előirányzat a jelenleginél célzottabban kerül elosztásra: 2012-ben valamennyi településen biztosítja majd a normatív segélyekhez nyújtandó önrészt, de hatékonyabban fogja segíteni a valós gondokkal (magasabb segélyezetti létszámmal, ezáltal több kiadással) sújtott önkormányzatokat.

2011 szeptemberétől a korábbi gázár- és távhőtámogatás beépült az önkormányzati lakásfenntartási támogatásba. Az új, kedvezőbb feltételek mentén jelentősen megemelkedik az e támogatásban részesülők száma. Az ezáltal megnövekedő önkormányzati kiadásokhoz 26,5 milliárd forintos többletforrást biztosít a jövő évi költségvetés.

Az önkormányzati ellátások átalakításának egyik lépéseként 2012. január 1-jétől már nem lesz kötelező feladat az utcai szociális munka. Ennek megfelelően jövő évtől a hozzá kapcsolódó normatív finanszírozás megszűnik, az eddigi önkormányzati források átkerülnek a szaktárca fejezetébe. A NEFMI a jövőben pályázat útján nyújt támogatást a befogadott szolgálatok működéséhez, ezáltal megvalósulhat a területi kiegyenlítés, a szolgáltatások színvonalának javulása.

A tapasztalatok szerint számos önkormányzat nem tett eleget a gyermekétkeztetéshez és a tankönyvellátáshoz kapcsolódó szociális kedvezményekre vonatkozó törvényi kötelezettségének. A költségvetési törvény immár a pénzügyi szabályozás eszközeivel is elősegíti e kötelezettségek betartását azzal, hogy az étkeztetéshez és a tankönyvellátáshoz kapcsolódó normatívákat jövőre a kötött támogatások közé sorolja.

A törvény szerint szintén a kötött normatívák közé kerül a közoktatási informatikai feladatok támogatása, garanciát teremtve e fontos területhez kapcsolódó kötelezettségek teljesítésére.

A katasztrófavédelmi és ezen belül a tűzvédelmi feladatok országosan egységes szakmai és gazdálkodási irányítása érdekében 2012-től a jelenlegi hivatásos önkormányzati tűzoltóságok közvetlenül az Országos Katasztrófavédelmi Főigazgatóság hatáskörébe kerülnek. Ennek megfelelően a jövő évtől a tűzvédelmi feladatok támogatására szolgáló előirányzatok a Belügyminisztérium fejezetbe csoportosulnak át.

Az azonos feladathoz kapcsolódó támogatások egy helyre koncentrálása, valamint az átláthatóság érdekében 2012-től a budapesti 4-es - Budapest Kelenföldi pályaudvar-Bosnyák tér közötti - metróvonal megépítésének támogatását teljes egészében az XIX. Uniós fejlesztések fejezet tartalmazza. A IX. fejezetből ide kerül tehát átcsoportosításra a hazai forrásból megvalósuló projektrész támogatása is.

A tervezési és a beszámolási folyamatokat egyszerűsítendő 2012-től - az állami támogatások egyidejű és azonos összegű megemelése mellett - a helyi önkormányzatok átengedett személyi jövedelemadó részesedése javarészt megszűnik, a helyben maradó személyi jövedelemadóból a 8%-os részesedés ugyanakkor változatlan formában és mértékben fennmarad. Tekintettel arra, hogy a megszűnő személyi jövedelemadó részesedést kiváltó támogatás a 2011. évivel azonos célokat szolgál, e változás nem érinti tartalmilag és összegszerűségében az egyes önkormányzatok forrásait.

Az önhibájukon kívül hátrányos helyzetben lévő önkormányzatok támogatása (ÖNHIKI) 8,0 milliárd forinttal, az önkormányzati fejezeti tartalék pedig több mint 3,0 milliárd forinttal csökkenthető 2012-ben. Ennek oka egyrészt, hogy a megyei intézmények fenntartását jövőre átveszi az állam, ezért az ÖNHIKI-t már nem terheli a megyei intézmények működési forráshiányának finanszírozásához szükséges összeg. Mérsékelhetőek az említett előirányzatok azért is, mert 2012-ben tovább javul egyes normatív hozzájárulásoknak a valós feladatellátási szinthez való közelítése, csökkentve ezáltal a fejezeti tartalék - más jogcímekre történő átcsoportosításával járó - felhasználását.

A 2010 II. félévében elindult, társult formában működtetett, kötelező önkormányzati feladatot ellátó intézmények fejlesztése, felújítása és a települési önkormányzatok, illetve a többcélú kistérségi társulások tulajdonában, fenntartásában lévő iskolai és utánpótlás-sport infrastruktúra fejlesztése, felújítása mellett új támogatási cél jelenik meg: a települési önkormányzat közbiztonságának növelését szolgáló fejlesztések támogatása.

2.7. Társadalmi önszerveződések támogatása

A társadalmi önszerveződések támogatása magában foglalja a pártok, valamint a pártok működését segítő tudományos, ismeretterjesztő, kutatási, oktatási tevékenységet végző alapítványok támogatását.

2.8. Tartalék előirányzatok

2.8.1. Rendkívüli kormányzati intézkedések

A rendkívüli kormányzati intézkedések (tartalék) előirányzat az előre nem tervezhető, nem valószínűsíthető kiadásokra, illetve az előirányzott, de elháríthatatlan ok miatt elmaradó bevételek pótlására szolgál.

2.8.2. Céltartalékok

- Munkáltatók adórendszer átalakítása miatti kompenzációja alcímen a munkáltatók támogatása történik, amennyiben legalább 5%-os béremelést hajtanak végre legkésőbb 2012. február 1-jével.

- A közszférában foglalkoztatottak bérkompenzációja alcímen a költségvetési szerveknél és az egyházak közcélú tevékenységet folytató intézményeinél foglalkoztatottak részére a 2012. évben - jogszabály alapján - járó többlet személyi juttatások és az azokhoz kapcsolódó munkaadókat terhelő járulékok kifizetése történik.

- A Különféle kifizetések alcím előirányzat terhére az alábbi többletkiadások finanszírozása, illetve elszámolása történik:

= a központi közigazgatási szerveknél, továbbá azok területi és helyi szerveinél a diplomás pályakezdő fiatalok munkatapasztalat-szerzésének támogatása,

= a prémiumévek programról és a különleges foglalkoztatási állományról szóló törvény szerinti munkáltatói kifizetések,

= az Országgyűlési Biztosok Hivatala szervezeti átalakítása következtében jelentkező többlet személyi juttatások és az azokhoz kapcsolódó munkaadókat terhelő járulékok kifizetése, valamint

= az Állami Számvevőszéknél a számvevői illetményalap változása miatti személyi juttatás és az azokhoz kapcsolódó munkaadókat terhelő járulék növekményének kifizetése.

2.8.3. Országvédelmi Alap

A Kormány kellő figyelmet fordít arra, hogy megteremtse mindazon feltételeket és eszközöket, amelyek megvédik Magyarországot és a magyar gazdaságot a világgazdaságban zajló folyamatok miatt előálló kockázatoktól. Ezen kockázatok kivédéséhez Országvédelmi Alap kerül létrehozásra.

2.9. Kormányzati rendkívüli és egyéb kiadások

Az egyéb kiadásokból finanszírozható többek között a magán- és jogi személyek kártérítése, a felszámolásokkal és szanálásokkal kapcsolatos kiadások, a védelmi felkészítéssel kapcsolatos kiadások, a személyi jövedelemadó 1%-ának civil szervezeteknél, alapítványoknál történő közcélú felhasználása, valamint az ügyfélnek visszatérítendő vámbiztosíték.

E kiadások tartalmazzák továbbá hazánk nemzetközi pénzügyi szervezetekben vállalt tagsága, illetve az ebből adódó kötelezettségvállalásainak többnyire devizában fennálló kifizetéseit is.

A kormányzati rendkívüli kiadások 2012. évi előirányzata az 1992. évi XXXII. törvény alapján az életüktől és szabadságuktól politikai okokból megfosztottaknak fizetendő, az 1947-es párizsi békeszerződésből eredő kárpótlás-kifizetésekre, illetve a volt egyházi ingatlanok tulajdoni helyzetének rendezésére nyújt fedezetet.

2.10. Állam által vállalt kezesség érvényesítése

A 2012. évi állami kezesség- és viszontgarancia vállalásokat, valamint az állam által vállalt kezesség és viszontgarancia érvényesítéseként tervezett kifizetések mértékét (41,1 milliárd forint) a következők határozzák meg:

Az egyedi állami kezességvállalásoknál, valamint a nemzetközi hitelfelvételeknél, a Diákhitel Központ Zrt. fizetési kötelezettségeinél, a Magyar Fejlesztési Bank Zrt. (a továbbiakban: MFB Zrt.) forrásbevonásainál, és a kiállításokhoz kapcsolódó garanciáknál beváltásokra feltételezhetően nem kerül sor.

Az egyedi kezességi keretet a törvény nem emeli, az megegyezik a 2011. évi mértékkel.

A kiállítási garanciák/viszontgaranciák keretszáma a 2012. év folyamán fennálló állami kötelezettség-állományra vonatkozik, figyelembe véve a 2011-ről áthúzódó kiállításokat is. A 2012. évre tizenhárom, állami garancia/viszontgarancia mellett megvalósuló jelentős nemzetközi kiállítást tervez a Nemzeti Erőforrás Minisztérium.

Az MFB Zrt. tevékenységével kapcsolatos költségvetési keretek változatlanok maradnak 2012-ben is:

 forrásszerzési kezességkerete

 1400,0 milliárd forint;

 hitel- és kezességnyújtási kerete

 600,0 milliárd forint;

 árfolyam-fedezeti ügyleteinek kerete

 1600,0 milliárd forint

mivel a kihasználtságok nem indokolják az emelést, ugyanakkor megfelelő nagyságrendűek a gazdaságélénkítési célok megvalósítására, valamint új programok indítására.

Az MFB Zrt. kezességvállalásaihoz és hitelnyújtásaihoz kapcsolódó állami kezesség-beváltása közel 3,9 milliárd forintban prognosztizálható 2012-ben.

Az Eximbank Zrt. állami kezességvállalás melletti forrásbevonási keretének 2012. évi mértéke megegyezik a 2011. évi 320,0 milliárd forinttal.

Az Eximbank Zrt. által a költségvetés kezessége mellett exporthitel és egyéb exportcélú garanciaügyletekre nyújtható garanciák teljes kerete évek óta 80,0 milliárd forint.

Az Eximbank Zrt. garanciaügyleteihez kapcsolódó állami készfizető kezességbeváltási előirányzat a korábbi években nyújtott garancia ügyletekre biztosít fedezetet. 2012-ben főként a kockázatos relációkba irányuló exportügyletekhez nyújtott kereskedelmi típusú garanciáknál várható beváltás.

A MEHIB Zrt. által vállalható nem piacképes biztosítások állományának felső határa a 2012. évben is 500,0 milliárd forint.

A MEHIB Zrt. kárfizetési előirányzata alapvetően a kazah BTA Bank fizetésképtelenségével összefüggő fizetési kötelezettséget tartalmazza. A kárfizetési kötelezettség 2016. novemberéig áll fenn, melynek összege évi mintegy 3,0 milliárd forint. Csekélyebb összegű kifizetésekkel lehet még számolni a többi egyedi ügylet, illetve a C típusú és KKV kötvényesek potenciális káraira is.

A törvény a Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A 2012. évre a kezességvállalási keret nagysága az ideivel azonos, és csak a hazai költségvetési forrásokat terhelő állományt tartalmazza, mértéke a korábbi évektől eltérően 70%-ról 85%-ra változott, elősegítve ezzel a kereskedelmi bankok hitelezési aktivitásának növekedését.

A Garantiqa Hitelgarancia Zrt.-nél az elmúlt években a beváltási arány a gazdasági és pénzügyi válság miatt növekedett, a 6% körüli bukási ráta tartós fennmaradásával és a későbbi években várhatóan meginduló csökkenésével lehet számolni. A beváltások alakulását 2012-ben is várhatóan az éven belüli Széchenyi Kártyák és banki kártyahitel-termékek fogják meghatározni.

Az Agrár-Vállalkozási Hitelgarancia Alapítvány által vállalható készfizető kezességvállalási keret 120,0 milliárd forintos összege az előző évivel azonos.

Az Alapítvány garanciaügyleteiből eredő beváltások összege a válság elhúzódó hatásaival, a hitelkockázatok növekedésével, a kezességállomány tervezett bővülésével és a költségvetési viszontgarancia mértékének 70%-ról 85%-ra történt módosításával magyarázható.

Agrárkezességeken azokat a jogszabállyal és kormányhatározattal vállalt állami kötelezettségeket értjük, melyek részletes konstrukcióit a korábbi agrártárca határozta meg rendeletben. Az agrárhitelek kezességérvényesítésének összege változatlan tendenciát mutat, de ez nagyságrendekkel alacsonyabb a fenti konstrukcióknál.

A közszférában dolgozók lakásvásárlásához nyújtott állami készfizető kezesség állománya évek óta csökken, míg a Fészekrakó program keretében a fiatalok lakásvásárlásához vállalt kezesség állományának változatlan szintjét kizárólag a deviza árfolyamváltozás okozza, tekintettel arra, hogy a kölcsönök csaknem 70%-a CHF alapú hitel. A lakáshitelekkel kapcsolatos állami kezesség beváltása az előző években ugrásszerűen megnőtt, míg 2011. első félévében mérséklődött. A Kormány intézkedéseinek hatására az előző évek magas bukási arányával már nem kell számolni, várhatóan az állomány 5%-ára tehető.

2.11. Hozzájárulás az EU költségvetéséhez

A 2012. évi költségvetési törvény 1. számú mellékletében meghatározott, 264,3 milliárd forintos hozzájárulás több tételt foglal magában. Az ÁFA alapú hozzájárulás kalkulált összege mintegy 37,1 milliárd forintot, a GNI alapú hozzájárulás mintegy 211,3 milliárd forintot, a brit korrekció összege 14,0 milliárd forintot, a Hollandia és Svédország számára teljesítendő kiadás - ezen országok más tagállamokhoz viszonyított alacsonyabb arány szerinti GNI alapú hozzájárulása miatt - összege 2012-ben várhatóan mintegy 1,9 milliárd forintot tesz ki. Az egyes tételek meghatározásakor az Európai Bizottság 2012-re vonatkozó költségvetési tervezetében foglalt számokhoz igazodik a hozzájárulás összege, amelyeket a GNI alapú hozzájárulás esetében korrigáltunk a 2011. évi közösségi költségvetés többletének Magyarországra jutó becsült összegével.

A ténylegesen teljesítendő hozzájárulás összegét továbbá befolyásolja az, ha az elszámoló árfolyamként használt Európai Központi Bank 2011. december 31-i forint/euró árfolyama jelentősen eltér a tervezéskor használt forint/euró árfolyamtól. A nemzeti hozzájárulás mindezen túl változhat a 2011. év végén az Európai Tanács és a Parlament által elfogadandó 2012. évi uniós költségvetés végső változata, illetve annak a 2012. év folyamán történő esetleges módosításai következtében is.

3. Központi költségvetési szervek és fejezeti kezelésű előirányzatok

A Kormány az államigazgatás - ezen belül a közszféra működésének gazdálkodásának - racionalizálását tűzte ki célul. A fő törekvés az állam rosszul szervezett és ezért az államadósság újratermelődését okozó területeinek átszervezése, a közforrások hatékonyabb, takarékosabb felhasználását garantáló - szerkezetében és méretében megújult - államigazgatás megteremtése.

A költségvetési fejezetek 2012. évi tervezett saját bevétele 2220,9 milliárd forint, amelyből a fejezeti kezelésű előirányzatok európai uniós támogatása 1527,7 milliárd forint, a szakmai fejezeti kezelésű előirányzatok bevétele 15,2 milliárd forint, míg az intézmények bevétele 678,0 milliárd forint.

A költségvetési fejezetek 2012. évi tervezett kiadása 4467,7 milliárd forint, amelyből az intézményi kiadások összege 2025,1 milliárd forint, míg a fejezeti kezelésű előirányzatok kiadása 2442,6 milliárd forint.

A központi költségvetési szerveknél 2012-re változatlan bérrel számol a költségvetés, azaz az illetménytábla és az alapilletmény nem módosul. Az intézményi dologi kiadások a 2011. évi eredeti, zárolással módosított előirányzathoz képest tovább csökkentek. A strukturális átalakítások a központi költségvetési szerveknél a foglalkoztatottak létszámának csökkentését eredményezik.

3.1. A központi költségvetési fejezetek kiadásai

Az Országgyűlés fejezet 21,1 milliárd forintos költségvetése biztosítja az Országgyűlés Hivatala, a képviselőcsoportok, a bizottságok, a tisztségviselők és az Állambiztonsági Szolgálatok Történeti Levéltárának folyamatos működését, valamint a Parlament épülete előtti mélygarázs építését, látogatóközpont kialakítását és a Kossuth tér történelmi rekonstrukcióját.

Az Országgyűlés fejezetben lévő Közbeszerzések Tanácsa működését 1,4 milliárd forintos előirányzata fedezi, mely döntő részben saját bevételből származik. A Közbeszerzések Tanácsa gondoskodik a közbeszerzési törvényben meghatározott célkitűzések érvényre juttatásáról. Főbb feladatai: közreműködés a közbeszerzési politika alakításában, a közbeszerzési eljárásokat támogató-segítő funkciók, hirdetmények megjelentetése és ellenőrzése, jogorvoslat, névjegyzékek vezetése.

A Köztársasági Elnökség kiadási és egyben támogatási előirányzata 1,3 milliárd forint. Az előirányzat fedezetet nyújt az elnöki hivatal működésére, a Sándor Palota, a köztársasági elnök rezidenciája és a volt elnökök részére vásárolt ingatlanok fenntartására, valamint ezen épületeken szükséges beruházások végrehajtására. Fejezeti kezelésű előirányzat szolgál az állami kitüntetések költségeire.

Az Alkotmánybíróság 1,6 milliárd forint összegből gazdálkodhat a 2012. évben, amely összeg az Alkotmánybíróság alapfeladatainak ellátása mellett biztosítja az alkotmánybírák számának növekedése miatti személyi, dologi és beruházási célú többletköltség fedezetét is.

Az Alapvető Jogok Biztosának Hivatala részére a 2012. évben közel 1,2 milliárd forint áll rendelkezésre feladatainak ellátásához, melynek több mint 80%-át a személyi juttatások és annak járulékai teszik ki.

Az információs önrendelkezési jogról és az információszabadságról szóló 2011. évi CXII. törvénnyel létrehozott Nemzeti Adatvédelmi és Információszabadság Hatóság feladatainak - a személyes adatok védelméhez, valamint a közérdekű és a közérdekből nyilvános adatok megismeréséhez való jog érvényesülése ellenőrzésének és elősegítésének - 2012. évi ellátását 0,4 milliárd forint biztosítja.

Az Állami Számvevőszék 2012. évi kiadási előirányzata 7,2 milliárd forint, melyet szinte teljes egészében költségvetési támogatás finanszíroz.

Az Állami Számvevőszék az Országgyűlés pénzügyi, gazdasági ellenőrző szerve, ellenőrzéseit célszerűségi, eredményességi és törvényszerűségi szempontok szerint végzi.

A Bíróságok 2012. évi működésére - a több mint 2,2 milliárd forintos saját bevétellel együtt - mintegy 71,2 milliárd forint áll rendelkezésére.

A Magyar Köztársaság Ügyészsége fejezet 2012. évi előirányzata közel 32,5 milliárd forint, mely tartalmazza a korrupció elleni küzdelemhez kapcsolódó elhelyezési kiadások és eszközbeszerzések fedezetére szolgáló 1,3 milliárd forintot is.

A Közigazgatási és Igazságügyi Minisztérium fejezet 2012. évi kiadási előirányzata 217,4 milliárd forint, bevételi előirányzata 55,3 milliárd forint, a támogatása 162,1 milliárd forint. A közigazgatás hatékonyabb működése érdekében a Kormány megalakulását követően az elsődleges prioritások között az állam újjáépítését tűzte ki célul. A területi államigazgatás átalakítása, integrációja eredményeként a közigazgatási hivatalok bázisán 2011. január 1-jével felállított fővárosi és megyei kormányhivataloknál 108,1 milliárd forint kiadási előirányzat áll rendelkezésre a 2012. évi feladatok ellátásához. A határon túli magyarok programjainak támogatása priorizált terület, mely 2012-ben nem a KIM fejezeti kezelésű előirányzati között szerepel, hanem a Bethlen Gábor Alap költségvetésében.

A Kormányzati Ellenőrzési Hivatal 2012. évi kiadási előirányzatát, 0,9 milliárd forintot költségvetési támogatás finanszíroz.

A Hivatal kormányzati ellenőrzési szerv, amely ellátja a kormánydöntések végrehajtásának ellenőrzését, a központi költségvetés, az elkülönített állami pénzalapok, a társadalombiztosítás pénzügyi alapjai, és - a Kormány irányítása vagy felügyelete alá nem tartozó költségvetési szervek kivételével - a központi költségvetési szervek kormányzati ellenőrzését, valamint a gazdálkodó szervezeteknek, a közalapítványoknak, a köztestületeknek, az alapítványoknak, a kistérségi, megyei, térségi és regionális területfejlesztési tanácsoknak és - a pártok kivételével - a társadalmi szervezeteknek a központi költségvetésből, alapokból juttatott pénzbeli és nem pénzbeli támogatások, és az említett szervezetek részére az állam által meghatározott célra ingyenesen juttatott vagyon felhasználásának ellenőrzését. A Hivatal ellenőrzési jogköre kiterjed továbbá a tartósan állami tulajdonban lévő, valamint az olyan gazdasági társaságok - ide nem értve az MNB-t - ellenőrzésére, amelyekben az állam többségi befolyással rendelkezik, a Kormány, a Kormány tagja, illetve az irányításuk vagy felügyeletük alá tartozó költségvetési szerv által alapított vagy támogatott alapítványok, közalapítványok ellenőrzésére, valamint az állami kezesség vállalása és beváltása jogosságának ellenőrzésére is. A fentieken kívül a Hivatal látja el a magánnyugdíjpénztáraknak a Nyugdíjreform és Adósságcsökkentő Alapnak átadott portfóliókkal kapcsolatos gazdálkodása jogszerűségének, valamint az Összefogás az Államadósság Ellen Alap gazdálkodása jogszerűségének ellenőrzését is.

A Miniszterelnökség fejezet 2012. évi kiadási előirányzata tartalmazza a Miniszterelnökség működési kiadásainak fedezetét 3,9 milliárd forint összegben.

A Vidékfejlesztési Minisztérium fejezet 2012. évi kiadási előirányzata 383,2 milliárd forint, bevételi előirányzata - a központosított bevételek nélkül - 194,2 milliárd forint, a támogatása 189,0 milliárd forint.

A fejezet költségvetésében meghatározó támogatási forrás az Új Magyarország Vidékfejlesztési Program (II. NVT), amelynek révén a 2012. évben 231,0 milliárd forinthoz juthatnak a gazdálkodók.

A fejezet tisztán nemzeti forrásból finanszírozott agrár- és vidékfejlesztési támogatásként 2012-ben a Nemzeti támogatások alcím 59,4 milliárd forintot irányoz elő, mely a területalapú támogatás nemzeti kiegészítéséhez (top-up támogatáshoz), a korábbi években működtetett agrártámogatások 2012. évi költségvetést terhelő kötelezettségvállalásaihoz, valamint az Európai Bizottságnál notifikált nemzeti támogatások finanszírozásához biztosít fedezetet.

A VM költségvetése nem teljeskörűen tartalmazza az uniós támogatásokat. Az EU-ból érkező közvetlen termelői támogatások, valamint a piaci támogatások finanszírozása ugyanis a Kincstári Egységes Számlán (KESZ) keresztül valósul meg. Ezen uniós támogatások közvetlenül, a Mezőgazdasági és Vidékfejlesztési Hivatal közreműködésével jutnak el a mezőgazdasági termelőkhöz.

Az uniós programok kiegészítő támogatására összesen 9,4 milliárd forintot irányoz elő 2012. évre a költségvetés.

Tovább folyatódik 1,5 milliárd forintból a 2011. évben megkezdett Tanyafejlesztési Program, melynek célja a tanyai gazdálkodás megújításával és a tanyai életmód hátrányainak csökkentésével kapcsolatos kötelezettségek finanszírozása.

Az osztatlan földtulajdon kimérésének költségeire 3,0 milliárd forint, míg az új Országos Hulladékgazdálkodási Ügynökség működtetésére, feladatainak támogatására 16,4 milliárd forint került tervezésre.

2012-ben a Honvédelmi Minisztérium kiadási előirányzata 234,9 milliárd forint, a bevételi előirányzata 21,3 milliárd forint, a támogatási előirányzata 213,6 milliárd forint.

A tárca költségvetése biztosítja, hogy hazánk önkéntes alapon szervezett, professzionális személyi állománnyal feltöltött honvédséggel képes legyen Magyarország függetlenségét szövetségi együttműködéssel megvédeni, NATO és európai uniós tagságából eredően a nemzetközi szerepvállalással és a szövetségesi kötelezettségek teljesítésével, az ENSZ és az EBESZ által végrehajtott műveletekben való részvétellel a nemzetközi biztonság erősítéséhez hozzájárulni, valamint teljesíteni a védelmi felkészülésből adódó feladatokat.

A fő cél továbbra is a Magyar Honvédség alkalmazhatóságának, telepíthető képességének növelése, a nemzeti és nemzetközi keretek közötti alkalmazás követelményeinek megfelelő katonai képességek kialakítása, a haderő expedíciós és professzionális jellegének erősítése.

A tárca költségvetése tartalmazza többek között a Gripen repülőgépek bérleti díját és a bérlettel összefüggő különböző fegyverzeti, elektronikai, híradós beszerzéseket, a pilóták pótlólagos képzéséhez kapcsolódó kiadásokat (összesen 33,1 milliárd forint), valamint az Önkéntes Tartalékos Rendszerben résztvevő állomány rendelkezésre állási díját 1,2 milliárd forint összegben.

A Belügyminisztérium 2012. évi feladatrendszere kibővül az értékteremtő és hasznos közfoglalkoztatás rendszerének (Start-munka program) kiépítésével és működtetésével, melynek keretében a munka világából tartósan kiszorultak számára nyílik meg a mezőgazdaság, a bio- és megújuló energiatermelés, az építőipar, az országos nagyberuházások területén a munkalehetőség. A közmunkaprogramok összehangolása, valamennyi elemének egységes irányítása érdekében a Belügyminisztérium irányítása alá kerül a 12 területi vízügyi igazgatóság is.

A kormányprogramnak megfelelően a közrend és közbiztonság javítása, közterületi jelenlét erősítésére, a külső határok védelmével kapcsolatos határrendészeti feladatok ellátása érdekében a rendőrségnél - a képzések ütemének megfelelően - folytatódik és lezárul a 2011-ben megkezdett létszámfejlesztési program. A program révén több mint négyezer képzett tiszthelyettes szolgálatba helyezése történik meg.

A büntetés-végrehajtás 2012. évi forrásai biztosítják a számában növekvő fogvatartotti létszám biztonságos őrzésének, ellátásának, foglalkoztatásának feladatait, illetve bizonyos területek fejlesztését (pl. 621 fős fogvatartotti férőhelybővítés, 104 fős állományi létszámnövelés, a biztonságos őrzéshez szükséges tárgyi feltételek javítása).

2012-től az Országos Katasztrófavédelmi Főigazgatóság állományába kerülnek át a hivatásos önkormányzati tűzoltóságok, ezzel megvalósul az egységes irányítás és a finanszírozás, a területi kiegyensúlyozatlanságok megszűnnek, hatékonyabb lesz a feladatellátás.

A Nemzetgazdasági Minisztérium fejezet 2012. évi kiadási előirányzata 61,2 milliárd forint, bevételi előirányzata 10,6 milliárd forint, támogatása 50,6 milliárd forint.

A fejezeti kezelésű előirányzatokon belül a Kárrendezési célelőirányzat támogatása a tavalyi évvel megegyezően 4,0 milliárd forint, amely összeg a kötelező gépjármű-felelősség biztosítás 1991. július 1-je előtti rendszeréből származó állami kötelezettségek rendezésére, baleseti kártérítési járadék fizetésére, valamint az állami vezetői mulasztások, illetve az állam nevében elkövetett jogsértések áldozatait megillető kártérítések fedezetéül szolgál.

A nemzetközi tagdíjak, nemzetközi kapcsolatokkal összefüggő feladatok támogatása 2,2 milliárd forint, mely a Magyarország - a tárca feladatkörébe tartozó - gazdasági, területfejlesztési és építésügyi nemzetközi szervezetekben való tagságából eredő kötelezettségei teljesítéséhez biztosít forrást.

A Magyar Kereskedelmi és Iparkamara támogatása 1,8 milliárd forint, mely támogatási keretösszeg a kamara által a 2012. évben ellátandó közfeladatok függvényében került megtervezésre.

A Magyar Államkincstár feladatainak ellátásához 21,9 milliárd forint kiadás áll rendelkezésre, melyből 16,3 milliárd forintot támogatás és 5,6 milliárd forintot saját bevétel biztosít.

A költségvetés 1,2 milliárd forint támogatást biztosít a Kormány döntés-előkészítő, komplex nemzeti és nemzetgazdasági elemző, értékelő, stratégiákat megalapozó szerveként létrehozott Nemzeti Stratégiai és Tervezési Hivatal részére.

Létrehozásra kerül továbbá egy központi hivatal a nemzetgazdasági miniszter felügyelete és irányítása alá tartozó foglalkoztatáspolitikai intézményekből a Foglalkoztatási Hivatal bázisán, amely ellátja a Foglalkoztatási Hivatal eddigi feladatait, az Országos Munkavédelmi és Munkaügyi Főfelügyelőség középirányítói, illetve másodfokú munkabiztonsági hatósági és felügyeleti feladatait, valamint a Nemzeti Szakképzési és Felnőttképzési Intézet feladatait. Kiadási előirányzata 4,6 milliárd forint, bevétele 0,9 milliárd forint, támogatása 3,7 milliárd forint.

A Nemzeti Adó- és Vámhivatal fejezet 2012. évi kiadási előirányzatát 98%-ban költségvetési támogatás finanszírozza. A Hivatal az állami adó- és vámhatósági feladatokat összevontan, közös szervezet keretein belül látja el. Struktúrája négy fő tevékenység köré szerveződik: adóigazgatás, vámigazgatás, bűnügyi nyomozati tevékenység, valamint a szakmai tevékenységet támogató informatika. Feladata az államot megillető bevételek teljes körű kontrollja és védelme az adó-, a vám- és büntetőjog eszközeivel. Munkájában kiemelt feladatként szerepel a vám- és jövedéki, az adó- és pénzügyi ellenőrzési tevékenység, továbbá a bűnüldözői munka hatásfokának növelése, illetve az adózók színvonalas, naprakész tájékoztatása, az adózással kapcsolatos jogkövető magatartás elősegítése gyors, korszerű és ügyfélbarát szolgáltatások révén.

A Nemzeti Fejlesztési Minisztérium fejezet 2012. évi kiadási előirányzata 333,2 milliárd forint, bevételi előirányzata 135,5 milliárd forint, a támogatása pedig 197,7 milliárd forint.

Az Országos közúthálózat és gyorsforgalmi úthálózat fejlesztés 4,0 milliárd forintos előirányzata használható fel az országos közúthálózaton folyó egyes beruházások előkészítésére, területszerzésére, elkészült beruházások lezárására, valamint egyes nem Európai Uniós forrásokból finanszírozott útszakaszok építésére.

Az Autópálya rendelkezésre állási díj előirányzata 99,3 milliárd forint, az M5 és az M6 autópályák koncessziós szerződéseiben vállalt kötelezettségeknek megfelelően.

Oktatási, kulturális és sport PPP programok támogatása 21,1 milliárd forint, amely összeg bérleti díjak, rendelkezésre állási díjak és közüzemi díjak fedezetét, sportlétesítmény szolgáltatási díj hozzájárulást, illetve a szerződésből adódó egyéb kötelezettségek teljesítését szolgálja.

Az Infokommunikációs szolgáltatások, konszolidáció fejezeti kezelésű előirányzat magában foglalja a Kormányzati informatikai rendszerek és a közháló alapszolgáltatásainak, az Egységes Digitális Rádió-távközlő Rendszer (EDR) szolgáltatásának biztosítását, valamint a Kormányzati informatikai rendszerek konszolidációjához kapcsolódó feladatokat. Ezek támogatására összesen 17,3 milliárd forintot irányoz elő 2012. évre a költségvetés.

A fejezeti kezelésű előirányzatokon belül a Beruházás ösztönzési célelőirányzat támogatása címen 13,4 milliárd forint szolgál a nemzetgazdasági szempontból kiemelkedő jelentőségű beruházások támogatását látja el, amelyről a Kormány egyedileg dönt.

A Turisztikai célelőirányzat támogatása 10,1 milliárd forint, amely a nemzetközi turisztikai marketing- és promóciós tevékenységet, az idegenforgalom fellendítését és a Formula-1 Magyar Nagydíj jogdíjának támogatását szolgálja.

A Külügyminisztérium fejezet kiadási előirányzata 66,7 milliárd forint, bevételi előirányzata 7,3 milliárd forint, a támogatási előirányzat 59,4 milliárd forint. A kiadások növekedését elsősorban a nemzetközi tagdíjak és európai uniós befizetések finanszírozása okozza.

A Kormány által elfogadott külkapcsolati stratégia meghatározza a tárca 2012. évi tevékenységének fő irányvonalait. Ennek alapján kiemelten támogatott cél a felülvizsgált külképviseleti hálózat működésén keresztül a magyar kül- és európa-politikai érdekérvényesítő képességünk növelése; a nemzetközi szervezetek keretében a globális problémák megoldásában, valamint a demokratizálódási folyamatok elősegítésében való aktív részvétel; a nemzetközi fejlesztési együttműködés és a humanitárius segélyezési tevékenység támogatása; az állami protokoll kiadásainak biztosítása; a szomszédsági és regionális politika, valamint a határon túli magyarsággal való kapcsolat ápolása.

Nemzeti Erőforrás Minisztérium fejezeten belül az oktatás területén az előző évhez hasonlóan 2012-ben is kiemelt figyelmet kap a közoktatásban a határon túli kapcsolatok erősítése, fenntartása, valamint a kisiskolák további támogatása, amely már nemcsak újraindítást, hanem a finanszírozási problémákkal küzdő iskolák megsegítését is jelenti. A nem állami, nem önkormányzati fenntartású közoktatási intézmények finanszírozására fordítandó előirányzat a 2011. évi intézményátadások miatt jelentősen növekszik. A NEFMI felügyelete alatt álló egyetemek, főiskolák támogatása mellett a tárca normatív finanszírozás keretében hozzájárul az egyházi és alapítványi felsőoktatási intézmények működtetéséhez. A költségvetés támogatást biztosít továbbá az európai uniós és nemzetközi oktatási és képzési programokban történő magyar részvételhez is. A felsőoktatás új finanszírozási rendszere már a következő tanévtől növelheti az egyetemek rendelkezésére álló forrásokat.

Az egészségügy területén a 2012. évi költségvetésben részben a programban részt vevő egyetemek támogatásában, részben fejezeti kezelésű előirányzatként jelenik meg az egészségügyi szakképzési (rezidens) rendszer működésének támogatása. A pályakezdő orvosok anyagi helyzetét a Rezidens Támogatási Program keretében igényelhető ösztöndíj is segíti. Jelentős összegű támogatást biztosít a költségvetés a légimentés-eszközpark bérlésével, oltóanyag biztosításával összefüggő forrás biztosítására, valamint a feladatellátásban részt vevő társadalmi szervezetek támogatására.

A kultúra vonatkozásában 2012-ben folytatódik a Magyar Nemzeti Digitális Archívum gyűjteményének kialakítása, megkezdődik a január elsején hatályba lépő világörökségi törvényben szereplő feladatok végrehajtása, valamint a Mátyás-templom rekonstrukciós munkálatainak utolsó szakasza. A Finnugor Népek VI. Világkongresszusa augusztus végén hazánkban kerül megrendezésre. A megszűnő Magyar Mozgókép Közalapítvány feladatait a jövőben a Magyar Nemzeti Filmalap és a NEFMI megosztva látja el, a tárca elsősorban az „art-mozi” hálózat fejlesztéséhez, filmszakmai rendezvényekhez járul hozzá, valamint folyósítja a Mozgókép Mestere Díjjal járó juttatásokat.

A szociális ágazat 2012-ben is hozzájárul a gyermekjóléti és gyermekvédelmi feladatok ellátásához, az egyházi és más nem állami fenntartású szociális, gyermekjóléti és gyermekvédelmi intézmények működési kiadásaihoz, a hajléktalanellátásban részt vevő szervezetek és a karitatív tevékenységet végző szervezetek kiemelten jelentős szociális tevékenységéhez. A gyermek- és ifjúságpolitikai célok előirányzatai továbbra is hozzájárulnak a kábítószerfogyasztás megelőzésével kapcsolatos feladatok ellátásához, a gyermek és ifjúsági célú üdültetéshez és a Gyermek és Ifjúsági Alap támogatásához. A tárca támogatást nyújt továbbá a fogyatékos személyek esélyegyenlőségét elősegítő programokhoz, valamint érdekvédelmi szervezetek, alapítványok, közalapítványok és az Országos Fogyatékosügyi Tanács 2012. évi működéséhez. A súlyosan mozgáskorlátozott személyeknek gépjárművásárlás céljából nyújtott támogatása 2012-től már a megújult rendszerben segíti a mozgáskorlátozottak mobilitásának növelését.

A sport területén 2012-ben fontos feladat a londoni olimpián és paralimpián történő részvétel biztosítása, melyhez a sportolók eredményes felkészülésének elősegítésén túl olyan feladatok is kapcsolódnak, mint a doppingellenes tevékenység támogatása. 2012-ben folytatódik a debreceni Nagyerdei Labdarúgó Stadion rekonstrukciója. A versenysport mellett a szabadidősport, diáksport támogatása is fontos célja a tárcának, csakúgy mint az utánpótlás-nevelési feladatokhoz való hozzájárulás. Folytatódik az országos sportági szakszövetségek akadémiai rendszerének kialakítása, és a tárca hozzájárul az MLSZ utánpótlás-neveléssel összefüggő feladataihoz is.

A Gazdasági Versenyhivatal 2012. évi kiadási előirányzata 2,4 milliárd forint, melyet teljes egészében költségvetési támogatás finanszíroz. A Hivatal ellátja a törvény szerinti versenyfelügyeleti funkciókat, a versenypártolási feladatokat, ami versenyszempontú jogszabályvéleményezést jelent, valamint a versenykultúra fejlesztését.

A Központi Statisztikai Hivatal fejezet 2012. évi kiadási előirányzata 12,4 milliárd forint, bevételi előirányzata 0,4 milliárd forint, támogatási előirányzata 12,0 milliárd forint. A rendelkezésre álló források a KSH és intézményei működését, valamint a zavartalan feladatellátást biztosítják. A 2011. évi népszámlálás teljes körű végrehajtásával kapcsolatban 2012-ben 3,1 milliárd forint áll rendelkezésre.

A Magyar Tudományos Akadémia fejezetnél 2012-ben folytatódik a kutatóintézet-hálózat megújítása, az MTA 38 kutatóintézetéből és két kutatóközpontjából 5 kutatóintézet és 10 kutatóközpont alakul. Folytatódik és megemelt költségvetéssel kiterjesztésre kerül a „Lendület program”, amelynek célja fiatal kutatók akadémiai kutatóintézetekben történő alkalmazásának támogatása. Az Országos Tudományos Kutatási Alapprogramok költségvetési támogatása 2012-ben 2,5 milliárd forinttal, mintegy 50%-kal emelkedik.

A Magyar Művészeti Akadémiáról (MMA) szóló 2011. évi CIX. törvény rendelkezése értelmében az MMA mint köztestület a költségvetésben önálló fejezetet alkot. Az MMA számára 2012-ben biztosított 1,0 milliárd forint a köztestület vezetésének, felügyelő bizottsági tagságának díjazásán, a Titkárság működtetésén felül többek között társadalmi szervezetek támogatásához, valamint kutatási tevékenység és művészeti folyóirat- és könyvkiadás támogatásához járul hozzá.

3.2. Kormányzati beruházások

A központi költségvetés fejezeti kezelésű előirányzatai között összevontan, Beruházás alcímen kell előirányozni a központi beruházások előkészítésére és megvalósítására szolgáló összegeket. Az állami feladatok ellátását szolgáló és az állami vagyon részét képező tárgyi eszközökön megvalósuló vagy azokat eredményező beruházások célját a fejezetet irányító szervek jelölik ki az ágazati fejlesztési koncepciókkal összhangban.

A kizárólag hazai forrásból finanszírozott központi beruházások előirányzata terhére - a rendelkezésre álló pénzügyi lehetőségeket is figyelembe véve - 2012-ben az alábbi főbb programok valósulnak meg, illetve folytatódnak. A központi beruházásokhoz kötődő kiadások közel 75%-a a XVII. Nemzeti Fejlesztési Minisztérium fejezetének közlekedési célú fejlesztéseinek megvalósítását szolgálja, amelyek mellett tovább zajlanak még egyes vízügyi és kulturális területeket érintő központi beruházások.

Ezen túlmenően a központi beruházások részét képezik a fegyveres és rendvédelmi szervek szolgálati lakásainak létesítését - ideértve a lakásvásárlást is - és a hivatásos állomány lakástámogatását szolgáló előirányzatok is. A központi beruházási kiadások mintegy 7%-át kitevő lakáscélú előirányzatok a XIII. Honvédelmi Minisztérium, a XIV. Belügyminisztérium, a XVI. Nemzeti Adó- és Vámhivatal, valamint a XVIII. Külügyminisztérium fejezeteiben lelhetők fel.

3.3. Fejezeti kezelésű előirányzatok EU támogatásokból származó bevételei és kiadásai

A szakmai fejezeti kezelésű előirányzatok bevételei közül 2012-ben az uniós források összesen 1527,7 milliárd forintot képviselnek, melyek több támogatási program keretében használhatók fel.

A 2004-2006 közötti uniós pénzügyi kerettervhez kapcsolódó támogatások

A 2004-2006. közötti európai uniós támogatások közül egyedül a Kohéziós Alap forrásainak terhére történik kifizetés 37,1 milliárd forint összegben, köszönhetően annak, hogy az Európai Bizottság jóváhagyta a budapesti központi szennyvíztisztító telep megvalósításával kapcsolatos uniós bevételek elszámolhatóságára vonatkozó 2012. év végi határidőt. A 2012-ben várható kiadás mellett egyes környezetvédelmi projektek esetében a korábbi évek kiadásaihoz kapcsolódóan 10,0 milliárd forintnyi uniós forrás is ebben az évben térül meg az időközi kifizetés keretében.

A 2007-2013 közötti uniós pénzügyi kerettervhez kapcsolódó támogatások

A 2007-2013 közötti időszak európai uniós pénzügyi kerettervéhez kapcsolódó strukturális és kohéziós politikai fejlesztési célok megvalósításának stratégiai dokumentuma az NSRK. Az NSRK stratégiai célkitűzései nyolc ágazati és hét regionális operatív program keretében valósulnak meg, mely a strukturális alapok, és a Kohéziós Alap forrásainak felhasználását célozza. 2012-ben az NSRK operatív programjainak keretében 1426,2 milliárd forint kifizetésével számol a tervezet, amelyből 1288,3 milliárd forint az európai uniós forrás. Az EU által jóváhagyott hétéves indikatív pénzügyi tábla az operatív programok uniós és hazai finanszírozási arányát 85-15%-ban rögzítette. A támogatás mértékének meghatározásánál azonban tekintettel kell lenni arra, hogy az EU által előírt államháztartási társfinanszírozási kötelezettség a központi költségvetési finanszírozásnál bővebb kategóriát ölel fel. Így az államháztartás körébe tartozó közszféra kedvezményezettjeinek (elsősorban önkormányzatoknak) önereje is beleszámít az összegbe, ami egyes programok esetében az elméleti aránynál jóval kisebb központi költségvetési támogatást eredményez. A 2012. évben az uniós források aránya meghaladja a 90%-ot, mely a támogatás alapú (uniós forrás+központi költségvetési forrás) elszámolását korrigálja szemben a közkiadás alapú (uniós forrás+központi költségvetési forrás+közszféra kedvezményezett önereje) elszámolással. A módosításnak köszönhetően az Európai Uniótól lehívott források és az akciótervek szerint nyilvántartott támogatási összegek az időszak végére összhangban kerülnek, a hét év átlagában megtartva a 85-15%-os uniós-hazai közkiadási arányt.

A 2007-2013 közötti időszakban az EU által rendelkezésünkre bocsátott, az - Európai Mezőgazdasági és Vidékfejlesztési Alapból finanszírozott - agrár- és vidékfejlesztési támogatások és a kapcsolódó hazai társfinanszírozás felhasználási területeit, céljait az ÚMVP foglalja magában, mely öt tengelyre tagolódik. Az I. A mezőgazdaság és erdészeti ágazat versenyképességének javítása, II. A környezet és a vidék fejlesztése, III. Az életminőség javítása a vidéki területeken és a diverzifikáció ösztönzése, IV. LEADER - helyi közösségek fejlesztése, V. Technikai Segítségnyújtás. Ezen felül, külön alapból - Európai Halászati Alap - finanszírozva, meg kell említenünk a halászati támogatásokat is, melyek mértékükben igen, de jelentőségükben nem maradnak el az agrártámogatásoktól. Az alapok átlagos uniós-hazai közkiadási aránya 75-25%, de ettől az aránytól az egyes konkrét intézkedések eltérnek. Az ÚMVP tervezett kiadása 227,4 milliárd forint, melyből 169,7 milliárd forint az uniós forrás, míg a halászati támogatásokra 2011. évhez hasonlóan 3,6 milliárd forint került betervezésre, melyből 2,7 milliárd forint az uniós támogatás.

Az Európai Területi Együttműködés (ETE) program a határmenti régiók együttműködését, integrált fejlesztését segíti elő. Az Európai Területi Együttműködés jogcím-csoporton belül két további program, a területi együttműködés speciális karakterekkel rendelkező INTERREG IVC programja, valamint az Európai Szomszédsági és Partnersége Eszköz (ENPI) tervezésére is sor kerül. Az INTERREG IVC program célja, hogy a régióközi együttműködésen keresztül hozzájáruljon az innováció, a tudás alapú gazdaság, a környezetvédelem és kockázat-megelőzés területén Európa gazdasági modernizációjához és növekvő versenyképességéhez. Az ENPI az Európai Bizottság által kezdeményezett pénzügyi eszköz, amely a közösség külső határai mentén elhelyezkedő, jelenleg EU-n kívüli partnerországok érintett régióival való együttműködést támogatja. Együttesen 56,2 milliárd forint kiadással számol a törvény, amelyből 44,6 milliárd forintot tesz ki az európai uniós forrás.

Az Európai Bizottság és Svájc közötti kétoldalú megállapodás értelmében Svájc egyszeri, vissza nem térítendő támogatást nyújt a 2004. évben csatlakozott országok részére. A Svájci Alap támogatásából megvalósuló projektek kilenc prioritás területe: a regionális fejlesztés, árvízvédelem, infrastruktúra, természetvédelem, Magántőke Alap, turizmus, K+F és Ösztöndíjalapok, egészségügy, továbbá a biztonság. A célkitűzésekkel összhangban lévő projektek támogatására szolgáló források egységesen, külön jogcímcsoportként kerülnek feltüntetésre a törvény mellékletében. A Svájci Alap támogatásából megvalósuló projektek esetén 2012. évi törvény 4,5 milliárd forint összegű kiadással számol, amely magában foglalja a kapcsolódó 3,7 milliárd forint összegű uniós bevételt is.

Az EGT, Norvég Finanszírozási Mechanizmusok keretében a 2009-2014. években is lehetőség nyílik projektek finanszírozására. A Norvég Finanszírozási Mechanizmus 2009-2014-es időszakában forrásfelhasználásra a következő fő prioritási területek mentén kerülhet sor: szén-dioxid megkötése és tárolása, zöld ipari innováció, kutatás és ösztöndíj, humán erőforrás- és társadalmi fejlődés, bel- és igazságügy, méltányos munka és háromoldalú párbeszéd előmozdítása. Az EGT Finanszírozási Mechanizmus 2009-2014-es időszakában a környezetvédelem és környezetgazdálkodás, klímaváltozás és megújuló energia, civil társadalom, humán erőforrás- és társadalmi fejlődés, valamint a kulturális örökség védelme jelentik a főbb prioritási területeket. Az EGT, Norvég Alap támogatásából megvalósuló projektek 2009-2014. évi programjának finanszírozására 2012. évben kiadási oldalon 4,1 milliárd forintot, míg ehhez kapcsolódó uniós bevételként 3,5 milliárd forintot tartalmaz a törvény.

4. Az állami vagyon kezelése

Az állami vagyonkezelés központi kezelésű bevételei és kiadásai

- az állami vagyonról szóló 2007. évi CVI. törvény (Vtv.) hatálya és a Magyar Nemzeti Vagyonkezelő Zrt. (MNV Zrt.) tulajdonosi joggyakorlása,

- a Magyar Fejlesztési Bankról szóló 2001. évi XX. törvény (MFB tv.) hatálya és a Magyar Fejlesztési Bank Zrt. (MFB) tulajdonosi joggyakorlása; valamint

- a Nemzeti Földalapról szóló 2010. évi LXXXVII. törvény hatálya és a vidékfejlesztési miniszter nevében eljáró Nemzeti Földalapkezelő Szervezet tulajdonosi joggyakorlása

alá tartozó vagyonnal kapcsolatos tételeket tartalmazzák.

Az MNV Zrt. és az MFB vagyonkezelési tevékenysége egységes minisztériumi irányítás és felelősség mellett működik, vagyonkezelési tevékenységük hatásait alapvetően a nemzeti fejlesztési miniszter felügyelete alá tartozó XLIII. Az állami vagyonnal kapcsolatos bevételek és kiadások fejezet (vagyon fejezet) tartalmazza. A Nemzeti Földalapba (NFA) tartozó vagyonnal kapcsolatos tételek önálló költségvetési fejezetben jelennek meg. A differenciálódás ellenére továbbra is egységes költségvetési elszámolási szabályok érvényesülnek a vagyongazdálkodási műveletek során.

Az államháztartásról szóló 1992. évi XXXVIII. törvény rendelkezései szerint az állam vagyonával összefüggő bevételek egy része megjelenik a központi költségvetés mérlegében, más részük (a kölcsön-visszatérülések és a tulajdonosi részesedések értékesítése) finanszírozási célú pénzügyi műveletnek minősül, amely nem érinti a központi költségvetés egyenlegét. Az állam vagyonával összefüggő kiadások szintén e két típusba sorolhatók, a kölcsönnyújtások lehetnek finanszírozási célú pénzügyi műveletek.

A vagyongazdálkodási feladatokat illetően a felmerülő kiadások együttes mértéke 110,3 milliárd forint, amely takarékos gazdálkodást követel a vagyonkezelő szervezetektől. Az együttesen 50,4 milliárd forint összegű bevételek alapvetően a vagyon hasznosításából származnak, az értékesítési bevételek tervezett összege - figyelemmel az ingatlanpiac visszaesésére - viszonylag csekély.

A költségvetési törvény ugyanakkor lehetőséget ad arra, hogy a ténylegesen megvalósuló többletbevételek terhére rendkívül indokolt esetben bővíteni lehessen a vagyoni kiadások mértékét.

4.1. Nemzeti Földalappal kapcsolatos bevételek és kiadások

Az NFA-val való gazdálkodás 2012. évi tendenciáit alapvetően a Nemzeti Földalapról szóló törvényben rögzített földbirtok-politikai irányelvek határozzák meg.

Az állami tulajdonban lévő termőföldek hasznosításából származó haszonbérleti díjbevétel határozza meg az NFA-fejezet bevételének nagyságrendjét. A haszonbérleti bevételek teljesítéséhez szükséges a haszonbérleti díjak piaci árakhoz való közelítése, illetve a hasznosítatlan területek haszonbérbe adása.

A termőföldekkel való gazdálkodás kiadásai közül az életjáradék kifizetések a meghatározóak. Az NFA-fejezetből a korábbi években megkötött szerződések alapján 21 000 fő járadékosnak kell életjáradékot folyósítani. Az életjáradék ellenében a Nemzeti Földalapba került, többségében nehezen hasznosítható, kisebb részben hasznosíthatatlan (számos esetben osztatlan közös tulajdonban lévő), elszórtan elhelyezkedő, kisebb térmértékű termőföldek hozadéka nem fedezi az éves életjáradék fizetési kötelezettséget.

2012-re a termőföld tulajdonviszonyait megváltoztató jelentősebb allokáció nem szerepel a tervben, a szerényebb mértékű termőföld-vásárlási előirányzat elsősorban a Magyar Állam jogszabályba foglalt termőföldre vonatkozó elővásárlási jogának gyakorlását szolgálja. Továbbra is hangsúlyos feladat a nyilvántartások bővítése, a földvagyon érdemi számbavétele és jogi rendezése. Ezt segíti elő az állami tulajdonú ingatlanvagyon felmérésére (ún. Országleltár) tervezett kiadás, amely mind az NFA tételei között, mind a vagyon fejezetben megtalálható.

4.2. A vagyon fejezet bevételei és kiadásai

Ingatlanügyletek

Az ingatlanértékesítésből származó bevételeket a feleslegessé vált ingatlanok tervezett eladása alapozza meg. A 2012. évre tervezett bevétel alapvetően számos, kisebb értékű értékesítésből származhat. Az ingatlanpiac fellendülésére 2011-ben sem került sor, és a jelenleg ismert körülmények figyelembevételével erre a jövő évben sem lehet számítani. A jellemzően állami tulajdonban lévő, nagyterületű és nagyobb értékű ingatlanokra az átlagosnál lényegesen kisebb kereslet mutatkozik. A befektetői kedv erősödése továbbra sem érezhető, és az ingatlanpiacon megfigyelhető eladási hullám (túlkínálat) miatt kialakuló nyomott árakon történő értékesítés az állami vagyonvesztés lehetőségét hordozná magában.

2012-ben is folytatódik az ún. Táncsics-börtön épületéért az Amerikai Egyesült Államok követségének átadandó épület felújítása. Az ingatlanvagyon fejlesztésére szánt összegek költségvetési szervek elhelyezését szolgáló épületek használatra alkalmassá tételét, egyes kiemelt kormányzati ingatlanprojektek végrehajtását, továbbá műemlékek felújítását szolgálják.

Az Otthonvédelmi Akcióterv keretein belül a Nemzeti Eszközkezelő Zrt. által működtetett konstrukció (NET program) a szociálisan leginkább rászoruló családoknak kíván segítséget nyújtani. Az ingatlanvásárlásokhoz szükséges forrást az állam biztosítja a Nemzeti Eszközkezelő Zrt. részére.

Osztalékbevételek

A 2011. évi társasági eredmények alapján elvonható osztalékbevételek döntő része várhatóan továbbra is a Magyar Villamos Művek Zrt.-től származik. A MOL esetében az állam nem rendelkezik az osztalékfizetésre meghatározó befolyással, így megalapozottan osztalékbevétel nem tervezhető.

Állami tulajdonú gazdasági társaságok tőkeemelése és támogatása

Ezen előirányzatok kezelése megoszlik az MNV Zrt. és az MFB között. Társasági finanszírozásként jelenik meg a Nemzeti Filmalap Zrt., illetve egyes nonprofit társaságok közfeladatainak támogatása.

Az államot a korábbi értékesítésekhez kapcsolódóan terhelő kiadások

A korábbi privatizációkhoz kötődő állami kötelezettségek közül az állam tulajdonosi felelősségével kapcsolatos környezetvédelmi feladatok (pl. Simontornya, volt bőrgyár kármentesítése) finanszírozása a meghatározó.

Koncessziós bevételek

A tervezett koncessziós típusú bevételek meghatározó hányada (8,5 milliárd forint) a 900 Mhz-es, illetve a 26 Ghz-es frekvenciasávok értékesítéséből származik. A további bevételek a fennálló - távközlési, autópálya és szerencsejáték - koncessziós szerződések alapján évente fizetendő összegekből származnak.

B. Az elkülönített állami pénzalapok gazdálkodása

Elkülönített állami pénzalapként hat alap működik. Az alapok 2012. évi főbb támogatási céljai:

A Nemzeti Foglalkoztatási Alapból valósul meg 2011-től a közfoglalkoztatás támogatása. A tervezésnél a közfoglalkoztatás új rendszerének kialakításával összefüggő előírásokat figyelembe véve 2012-ben az Alap hozzájárul a Start-munka program megvalósításához. E feladattal összefüggésben az Alap költségvetési támogatásban is részesül. Az Alap továbbra is nyújt támogatást foglalkoztatási és képzési célokra, valamint a passzív ellátásokon belül az álláskeresési támogatások fedezete is biztosított. A foglalkoztathatóság javítására szolgáló prioritásokra társfinanszírozással biztosít forrást az Alap az európai uniós forrás fogadásához. Továbbá a TÁMOP „Munkaerőpiaci szolgáltatások és támogatások” és a „Foglalkoztatást ösztönző normatív támogatások” intézkedések esetében az Alap előfinanszírozóként is közreműködik.

A Bethlen Gábor Alap célja, hogy a határon túli magyarságnak a szülőföldjén való - egyéni és közösségi - boldogulása, anyagi és szellemi gyarapodása, nyelvének és kultúrájának megőrzése és továbbfejlesztése, az anyaországgal való és egymás közötti sokoldalú kapcsolatának fenntartása és erősítése érdekében támogatást nyújtson. A határon túli magyarok programja támogatásának nagy része 2012-ben a Bethlen Gábor Alapon keresztül valósul meg, s nem a Közigazgatási és Igazságügyi Minisztérium fejezeti kezelésű előirányzataiból. Ebből adódóan az érintett fejezeti kezelésű előirányzatoknál korábbi években kimutatott támogatások a Bethlen Gábor Alap költségvetésének a részét képezik.

A Központi Nukleáris Pénzügyi Alap a radioaktív hulladékok végleges, valamint a kiégett üzemanyag átmeneti és végleges elhelyezésére szolgáló tárolók létesítését és üzemeltetését, illetve a nukleáris létesítmények leszerelésének finanszírozását biztosítja. Az Alapból mind a felhalmozási, mind a működési kiadások finanszírozása pénzeszközátadással valósul meg. A felhalmozási célú pénzeszközátadás államháztartáson kívülre történik, nonprofit szervezetnek, a Radioaktív Hulladékokat Kezelő Közhasznú Nonprofit Korlátolt Felelősségű Társaságnak (RHK Kft.), amely a beruházásokat végzi. A működési célú pénzeszköz átadást nagy részben az RHK Kft. kapja tárolók üzemeltetési költségeinek fedezésére, valamint az RHK Kft. üzemeltetési, fenntartási, hatósági felügyeleti kiadásaira, de történik pénzeszközátadás az államháztartás egyes alrendszerei részére is, önkormányzati társulások és az Alapot kezelő Országos Atomenergia Hivatal részére.

A Nemzeti Kulturális Alap a nemzeti és az egyetemes értékek létrehozásának, megőrzésének, valamint hazai és határon túli terjesztésének támogatását szolgálja. Az Alap céljainak megvalósítása érdekében a nemzeti erőforrás miniszter az elvi, irányító és koordináló döntések meghozatalára Bizottságot létesít, amelynek elnökét a nemzeti erőforrás miniszter nevezi ki, tagjainak felét saját hatáskörében, másik felét az érintett szakmai/társadalmi szervezetek javaslata alapján bízza meg.

A Wesselényi Miklós Ár- és Belvízvédelmi Kártalanítási Alap az ár- és - árvízből eredő - belvízkárok megtérítésében való önkéntes részvételre ösztönöz. Az Alapba a Magyar Köztársaság területén a veszélyeztetett területeken lakóingatlan-tulajdonnal rendelkező természetes személyek szerződés alapján befizetést teljesíthetnek, ezután jogosulttá válnak a káresemények utáni kártalanításra. Az Alapnak eddig érvényesen összesen 1454 db kártalanítási szerződést kötött. Az összes érvényesen létrejött szerződésből - figyelembe véve a szerződésmegszűnéseket - 2011. június 30-án 788 db hatályos kártalanítási szerződés állt fenn. 2012-ben az alapkezelő célja, hogy a káreseményeket követően minél több kártalanítási szerződés jöjjön létre, továbbá az esetlegesen bekövetkező árvízi károk kárrendezése során az eddigieknek megfelelően továbbra is tartani kell a WMA eljárásrendjében meghatározott ügyintézési határidőket.

A Kutatási és Technológiai Innovációs Alap a kutatás-fejlesztés és a technológiai innováció állami támogatását biztosítja. Az Alap átfogó célja a kutatás-fejlesztés és innováció támogatása, a globális piacon versenyképes termékek és szolgáltatások fejlesztésének segítése a magyar innovatív vállalkozásoknál.

C. A társadalombiztosítás pénzügyi alapjainak gazdálkodása

1. A Nyugdíjbiztosítási Alap

Az államháztartási törvény a Nyugdíjbiztosítási Alap esetében a bevételek és kiadások egyensúlyával tervezett költségvetés készítését írja elő, ennek a követelménynek az Alap 2012. évi költségvetése megfelel. Mivel a tényleges évközi folyamatok a tervezettől eltérhetnek, ezért a társadalombiztosítási nyugellátásról szóló törvény kimondja, hogy a törvény hatálya alá tartozó ellátásokat akkor is ki kell fizetni, ha az Alap bevételeit meghaladják a kiadások.

Az Alap 2012. évi költségvetése tartalmilag jelentősen eltér a korábbi évekétől. Ez a változás az ún. „profiltisztítással” függ össze, ami azt jelenti, hogy a korhatár előtti ellátások finanszírozása 2012. január 1-jétől kikerül az Alapból. Ennek megfelelően a korhatár alatti rokkantsági és baleseti rokkantsági ellátások mindhárom csoportja, valamint a rehabilitációs járadék finanszírozása - a megfelelő fedezet biztosításával - továbbiakban az Egészségbiztosítási Alapból történik. Az előrehozott öregségi ellátások, szolgálati ellátások és a korkedvezményes ellátások finanszírozása a Nemzeti Család- és Szociálpolitikai Alapból történik.

Az Alap bevételi és kiadási előirányzatainak meghatározásánál a kiindulópontot a 2011. évi várható adatok képezték, amihez rendelkezésre álltak az év első nyolc hónapjára vonatkozó előzetes adatok. Ezekből történt a korábbi évek jellegzetes tendenciáit is figyelembevéve az év egészére vonatkozó adatok előrejelzése.

Az Alap bevételei alapvetően két forrásból származnak: a nyugdíj-hozzájárulás és járulékbevételek (munkáltatói és biztosítotti együttesen) képezik a meghatározó nagyságrendet, az egyéb járulékok és hozzájárulások adják a kisebb részt. A hozzájárulás és járulékbevételek 2012. évi előirányzatainak kialakításánál érvényesült a járulékköteles jövedelmek alapját képező nemzetgazdasági szintű bruttó keresettömeg-növekedés hatása.

Az egyéb járulékok és hozzájárulások előirányzat-csoport tartalmazza az Egészségbiztosítási Alapból átadott, a GYED-ben részesülők után fizetett nyugdíj-hozzájárulást, az MPA-ból érkező megtérítést, és néhány kisebb nagyságrendű előirányzat is itt jelenik meg.

Kiegészíti az Alap bevételeit a költségvetésből két jogcímen érkező hozzájárulás; egyrészt a magánnyugdíjpénztári rendszerben maradók kieső járulékbefizetésének pótlására, másrészt a GYES-ben, GYET-ben részesülők nyugdíj-hozzájárulásának megtérítésére biztosított összeg.

A 2012-re tervezett nyugellátási kiadások előirányzat esetében az előző évi várható teljesítéshez viszonyított növekményt alapvetően két tényező alakította:

- a 2012. januárban végrehajtandó emelés, amelynek mértéke megegyezik a tárgyévi költségvetési törvényben meghatározott fogyasztói árindexszel (reálérték tartás),

- az ún. „automatizmusok”, azaz az ellátotti létszám változásának, az állomány cserélődésének és a kiegészítő ellátások száma alakulásának együttes hatása.

Az Alap kiadási előirányzatai között jelenik meg a már említett „profiltisztítás” keretében az Egészségbiztosítási Alapba átkerülő ellátások fedezetéhez átadott pénzeszköz összege.

Az igazgatási szervezet működésére fordítható kiadási előirányzat a költségvetési szervekre vonatkozó előírások alapján lett meghatározva.

2. Az Egészségbiztosítási Alap

Az Alap bevételeinek nagyobb része járulékbevétel és hozzájárulás, valamint költségvetési hozzájárulás. Az elsőként említett bevételi körbe tartozó - annak jelentős részét képező - járulékbevételek előirányzatainak meghatározásánál érvényesülnek a járulékszabályozásban 2012. január 1-jétől tervezett változások, a biztosítotti egészségbiztosítási járulékmérték 1 százalékpontos emelése és a járulékalap szélesítése.

Fontos forrást jelent a bevételek másik csoportját képező költségvetési hozzájárulás. Ennek döntő része a költségvetésből járulék címen átvett pénzeszköz, amely azon személyek után történik, akik nem kötelezettek egészségbiztosítási járulék, vagy egészségügyi szolgáltatási járulék fizetésére, de jogosultak egészségügyi szolgáltatások igénybevételére.

Az Alap meghatározó nagyságrendű kiadásai két nagy csoportba sorolhatók: a természetbeni és pénzbeli ellátások csoportjába. A természetbeni ellátások legnagyobb előirányzatát a gyógyító-megelőző ellátások adják, az erre a célra fordítható összeg meghaladja a 2011. évi előirányzatot. Szintén a természetbeni ellátások közé tartozik a gyógyszerek fogyasztói árának támogatására szolgáló előirányzat, melynek tervezésekor a Széll Kálmán Terv szerinti intézkedések hatása is figyelembevételre került.

2012-ben kibővül az Alap pénzbeli ellátásainak köre, itt találhatók a rokkantsági, rehabilitációs ellátások, amelyek 2011-ben még a Nyugdíjbiztosítási Alap és a Nemzeti Erőforrás Minisztérium fejezetből kerülnek finanszírozásra. Szintén a pénzbeli ellátások csoportjába tartoznak a GYED, a terhességi-gyermekágyi segély és a táppénz előirányzatok is. Ezek tervezésénél a kiadásokat alapvetően befolyásoló paraméterek feltételezett értékei, valamint a 2011. évre vonatkozó előrejelzések lettek figyelembe véve. A táppénz előirányzat esetében érvényesül a szabályozásváltozásból eredő hatás is.

Az igazgatási szervezet működési kiadásainak előirányzata érvényesíti a költségvetési szervezetekre vonatkozó előírásokat.

D. Az államháztartás központi alrendszere hiányának finanszírozása, az államadósság kezelése, Adósságszolgálati kiadások és bevételek

1. A hiány finanszírozása és a központi költségvetés adósságának kezelése

A nemzetközi tőkepiaci válság hatására 2008-at követően jelentősen átértékelődtek az államadósság-kezelés kockázatai és jelentősen romlott a finanszírozási mozgástér is. A hagyományos piaci kockázatokon azaz, a kamat- és devizaárfolyam-kockázaton túl kiemelt fontosságot kapott a megújítási és finanszírozási kockázat. Ezen kockázatok és Magyarország megítélése szempontjából rendkívül fontos a Kormány által 2011-ben végrehajtott jelentős mértékű államadósság-ráta csökkenés.

A finanszírozási és államadósság-kezelési szempontból rendkívül sikeres 2011. évet követően 2012-ben hasonlóak a célkitűzések: a forintpiac stabilitásának megőrzése, a piaci likviditás erősítése, a teljes körű piaci finanszírozás fenntartása és az IMF hitel törlesztésének megkezdése. A korábbi évekhez hasonlóan 2012-ben is a forintkibocsátások szerepe a meghatározó, ugyanakkor a jelentős összegű devizalejáratokat (jelentős részben a Nemzetközi Valutaalaptól felvett hitel esedékessé váló részét is) devizakibocsátással kívánja biztosítani az adósságkezelés. 2012-ben összesen 1,3 milliárd euró devizakötvény, valamint 2,9 milliárd SDR (3,2 milliárd euró) Nemzetközi Valutaalaptól lehívott hitel visszafizetése esedékes.

2012-ben továbbra is jelentős volumenű fejlesztési célú, kedvező kamatozású hitel felvétele várható a Nemzetközi Fejlesztési Intézményektől (NFI), amely 0,8 milliárd euro (214,0 milliárd forint) külföldi hosszú futamidejű forrás bevonását jelenti majd a Kormány által jóváhagyott fejlesztési, beruházási programok megvalósításához.

A központi kormányzat hiányának finanszírozását alapvetően forintkibocsátások biztosítják a tervek szerint. 2012-ben jelentősen csökken a hiány nagysága, és így csökken a nettó kibocsátás. A nettó forint-kibocsátáson belül meghatározó a hosszú forrást jelentő államkötvények értékesítése. A diszkontkincstárjegyek szerepe kismértékben csökken, így nő az adósságkezelés mozgástere. A finanszírozási célok között szerepel a közvetlenül a lakosságnak értékesített speciális állampapírok értékesítésének erősítése, ezen belül elsősorban a hosszú futamidejű Prémium Magyar Államkötvények fokozott értékesítése.

2. A központi költségvetés adósságának 2012. évi alakulása

A központi költségvetés adóssága 2012 végére a hiány és az egyéb finanszírozandó tételek hatására várhatóan 243,2 milliárd forinttal, 19 328,0 milliárd forintra növekszik, ami a GDP 66,4%-a. Ezáltal folytatódik a 2011-ben kezdődött folyamat, és az államadósság rátája, az eladósodottság tovább csökken.

3. A költségvetés adósságával kapcsolatos folyó kiadások

A nettó pénzforgalmi kamatkiadások várható pénzforgalmi összege 2012-ben 1005,7 milliárd forintot tesz ki. A nettó kamatkiadások emelkedése részben a nominálisan emelkedő államadósságnak, részben a csökkenő kamatbevételeknek a hatása. A nettó kamatkiadások 2012-ben várhatóan a GDP 3,5%-át teszik ki, amely gyakorlatilag megegyezik a 2011. évi aránnyal.

Az eredményszemléletű EDP szerinti nettó kamatkiadások 2012-ben 1049,0 milliárd forintot tesznek ki, ami növekedést mutat a megelőző évi 968,9 milliárd forinthoz képest.

Az eredményszemléletű kamatkiadások nominális növekedését részben a devizában fennálló adósság eredményszemléletű bruttó kamatkiadásának 2011-ről 2012-re történő, összességében 31,2 milliárd forintos növekedése okozza. A forintban fennálló adósság eredményszemléletű kamatkiadása a tervezett állománynövekedés (pozitív nettó kötvénykibocsátás) miatt szintén növekszik.

Az eredményszemléletű nettó kamatkiadások 2012-ben a GDP 3,6%-át teszik ki.

A nemzetközi pénz- és tőkepiacon tapasztalható zavarok miatt képzett kamatkockázati tartalék 50,0 milliárd forint.

4. Adósságszolgálattal kapcsolatos bevételek

Az adóssággal kapcsolatos pénzforgalmi kamatbevételek 2012-ben mintegy 39,3 milliárd forinttal elmaradnak a 2011. évi várható összegtől. Ezen belül a KESZ után kapott kamatok nagysága várhatóan 16,4 milliárd forinttal lesz kevesebb a 2011. évinél a kisebb tervezett átlagos KESZ-állomány miatt. 2011-ben a magánnyugdíjpénztáraktól a Nyugdíjreform és Adósságcsökkentő Alapnak átadott jelentős volumenű vagyon folyamatos értékesítése következtében emelkedik meg a KESZ állománya évközben. A deviza-kamatbevétel összege jelentősen, mintegy 17,1 milliárd forinttal csökken, ami részben a nemzetközi hitelcsomagból a bankoknak továbbhitelezett állomány visszafizetésének és a MOL-részvénycsomag vásárlása miatti betétállomány jelentős csökkenésének a következménye.

III. A kormányzati szektor adóssága és hiánya az európai unió módszertana szerint

Az államháztartásról szóló 1992. évi XXXVIII. törvény előírásainak megfelelően ez a fejezet a 2012. évre tervezett adatok alapján ismerteti a módszertani különbözőségeket és a kiemelt mutatók alakulását. 

 Az államháztartás költségvetési egyenlegének összefüggése és kapcsolata a maastrichti deficitmutatóval és elsődleges egyenleggel (GDP százalékában

 2012. évi előirányzat

 Államháztartás pénzforgalmi egyenlege

 -2,5

 Maastrichti egyenleg (korményzati szektor EDP egyenlege)

 -2,5

 - EDP kamatkiadás

 -3,9

 - EDP elsődleges egyenleg

 1,4

 Alrendszerkénti bontásban:

 

 - központi költségvetés EDP egyenlege

 -1,9

 - TB alapok EDP egyenlege

 -0,0

 - elkülönített alapok EDP egyenlege

 -0,1

 - helyi önkormányzatok EDP egyenlege

 -0,5

 - államháztartáson kívüli, kormányzati szektorba sorolt szervezetek egyenlege

 0,0

 GDP (milliárd forint)

 29 111

A maastrichti adósság 2012 végén várhatóan 71,8% lesz.

1. Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört foglal magába, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat a kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektor statisztikai fogalma szervezeti besoroláson alapul: valamely szervezet vagy beletartozik, vagy nem. A korábbi, statisztikai hatóságok által követett gyakorlat az volt, hogy legalább 3-5 éves tartós tendencia alapján ítélték meg az adott szervezet gazdasági magatartását és így szektorbesorolását. Jelenleg egy új szervezetet lehetőleg már megalakulásakor, az üzleti tervek alapján be kell sorolni a megfelelő szektorba.

A fenti statisztikai ismérvek alapján a 2012. évi költségvetés tervezési időszakára a kormányzati szektorba tartozó, államháztartáson kívüli szervezetek a következők:

- Magyar Nemzeti Vagyonkezelő (MNV) Zrt.,

- Nemzeti Infrastruktúra Fejlesztő (NIF) Zrt.,

- Állami Autópálya Kezelő (ÁAK) Zrt.,

- Államadósság Kezelő Központ (ÁKK) Zrt.,

- Magyar Turizmus Zrt.,

- Magyar Távirati Iroda Nonprofit Zrt.,

- Magyar Televízió Nonprofit Zrt.;

- Duna Televízió Nonprofit Zrt.,

- Magyar Rádió Nonprofit Zrt.,

- MÁV-START Vasúti Személyszállító Zrt.,

- Nemzeti Színház Zrt.,

- Nitrokémia Környezetvédelmi Tanácsadó és Szolgáltató Zrt.,

- Regionális Fejlesztési Holding Zrt.,

- Nyírségi Vízgazdálkodási Társulat,

- Beruházási, Műszaki Fejlesztési, Sportüzemeltetési és Közbeszerzési Zrt. (BM SK Zrt.),

- Nemzeti Filharmónia Ingatlanfejlesztési Kft.,

- Művészetek Palotája Kulturális Szolgáltató Kft. (MÜPA Kft.)

- Médiaszolgáltatás-támogató és Vagyonkezelő Alap,

- Nemzeti Média- és Hírközlési Hatóság,

- Nyugdíjreform és Adósságcsökkentési Alap,

- Gotthárd-Therm Fürdő és Idegenforgalmi Szolgáltató Kft.,

- Pécsi Fürdő Kft.,

- Csepp TV Dél-Pesti Televízió Stúdió Kft.,

- Szolnoki Televízió Zrt.,

- Szint Szegedi Intézménytakarító Kft.,

- Zalaegerszegi Városi Televízió Kft., továbbá

- a kormányzat által irányított és többségükben finanszírozott nonprofit szervezetek (elsősorban a közalapítványok és bizonyos közhasznú társaságok): a KSH statisztikai felvétele alapján összesen 181 átsorolt nonprofit szervezet (2010).

A kormányzati szektorba sorolandó nem államháztartási szervezetek körét statisztikai munkabizottság állapítja meg, számuk 2012-ben várhatóan meghaladja a kétszázat. A besorolt vállalatok mellett más vállalatok megfigyelésére is sor kerül. A legutóbbi, az MNB és a KSH által elvégzett felülvizsgálat keretében 18 nonprofit szervezet kormányzati szektorba sorolásáról született döntés, visszamenőleg 2009-től kezdődően és további 4 nonprofit szervezetként működő kórház besorolásáról 2010-től kezdődően. Az átalakított médiaszervezetek változatlanul a kormányzati szektor részei.

2. A kiemelt mutatószámok

Európai Uniós tagságunkkal vállaltuk az euró bevezetését, melynek fiskális kritériumaként a hiányt 3% alá, az adósságot pedig 60% alá kell csökkenti, középtávon pedig a Stabilitási és Növekedési Egyezmény alapján meghatározott 1,5%-os deficitcélt kell teljesítenünk a GDP arányában.

Az Európai Unió jogrendje szerint a tagországoknak a Túlzott Hiány Eljárás (EDP) keretében évente két alkalommal - március és szeptember végéig - kell hivatalos jelentésben (Notifikáció) közölniük a két kiemelt kormányzati mutatót: a kormányzati szektor adósságát és hiányát. A határidők megegyeznek a kormányzati szektor negyedéves nemzeti számlájának közlési határidejével, így a nemzeti statisztikai hivatalok átvehették a pénzügyminisztériumoktól az első adatközlés feladatát. Ennek megfelelő változás következett be hazánkban is, 2006 tavaszától már a Központi Statisztikai Hivatal állítja össze a Notifikációs jelentést valamennyi tényidőszakra a nem-pénzügyi számlák tekintetében, a Magyar Nemzeti Bank a pénzügyi számlák körében, míg a Nemzetgazdasági Minisztérium az adott évi várható értékét mind az EDP egyenlegnek, mind a maastrichti adósságnak.

2.1. Az adósságmutató módszertana

Az adósságmutató értékét és viszonyszámát nemcsak az adósságállomány alakulása, számbavételének módja befolyásolja, hanem az is, hogy a kormányzati szektoron belüli szervezetek milyen nagyságrendben birtokolnak ezekből az adósságokból. A költségvetési/zárszámadási prezentáció a központi költségvetés könyvi értéken nyilvántartott, hitelviszonyból származó bruttó adósságáról ad számot.

A maastrichti adósságmutató a statisztikai értelemben vett kormányzati szektor (az 1. pontban ismertetett szervezeti kör) konszolidált bruttó adósságát névértéken fejezi ki. A konszolidálás a kormányzati szektoron belüli adósságelemeket (pl. az Egészségbiztosítási Alap likviditási hitelét a Kincstártól, a helyi önkormányzatok tárcájában lévő állami értékpapírokat) kiszűri. A Túlzott Hiány Eljárás referencia-értékeként választott adósság bruttó szemléletű mutató: a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel (pl. a Magyar Állam Nemzetközi Valutaalappal szemben fennálló tartozása nem csökkenthető a hitelintézeteknek továbbkölcsönzött hányaddal, külföldi tartozásaink nem nettósíthatóak a külfölddel szembeni követelésekkel, pl. egyes fejlődő országoknak nyújtott kormányhitelekkel) és nem csökkenthetők a más instrumentumban fennálló követeléssel sem (pl. a Magyar Állam Európai Unióval, Nemzetközi Valuta Alappal szemben fennálló hiteltartozása nem csökkenthető az MNB-nél elhelyezett tartós betéttel). A névértéken számított adósság a visszaváltáskor ténylegesen fizetendő érték szerinti számbavételt jelenti. A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkont-értékpapírokat kibocsátási áron tartják nyilván, így a kibocsátási és visszaváltási értékük (névértékük) különbözete az Államadósság Kezelő Központ Zrt. (ÁKK) által nyilvántartott értékpapír-adósságot növeli.

Az ÁKK által kimutatott államadósságon (a központi költségvetés bruttó adósságán) felüli, maastrichti adósságállományba beszámító jelentősebb tételek a következők:

- A Gripen repülőgépek beszerzését a statisztikai számításokban az Eurostat katonai beszerzésekre vonatkozó általános érvényű döntése alapján pénzügyi lízing módjára kell elszámolni, 2012 végére a fennálló tartozás várhatóan 65,7 milliárd forint lesz.

- Az MNV Zrt. speciális kötvényes privatizációs technikát alkalmazott a Richter Rt.-ben fennálló 25%-os részesedésének eladására. 2004 szeptemberében ötéves lejáratú kötvény aukciós kibocsátására került sor, amely lejáratkor, 2009-ben vált átcserélhetővé részvényekre, ugyanakkor az Államnak lehetősége volt a részvények előre meghatározott árfolyamon való visszavásárlására, amennyiben a befektetők a részvényre történő átcserélés mellett döntöttek. A kötvények lejáratakor az Állam a részvények megtartása mellett döntött, az átcserélhető kötvények törlesztésének finanszírozására pedig egy, az előzőhez hasonló konstrukciójú, de névértékében azt számottevően meghaladó átcserélhető kötvényt bocsátott ki. Az új kötvénykibocsátás - névértéken és 2012. évi várható árfolyamon számítva mintegy 223,7 milliárd forint - miatt fennálló tartozás a kormányzati szektor adósságának részét képzi.

- A kormányzati szektorba besorolt, államháztartáson kívüli szervezetek adóssága.

- A kormányzati szektor adósságába beletartoznak a helyi önkormányzatok hitelviszonyon alapuló tartozásai, valamint a központi költségvetés által biztosított megelőlegezések (utóbbiak azonban konszolidálásra kerülnek kormányzati szinten), míg az önkormányzatoknál eszközként felhalmozott állampapírok állománya csökkenti a kormányzati szektor egészének adósságát.

- A társadalombiztosítási alapoknak a Kincstári Egységes Számláról nyújtott likviditási hitel év végi állománya, valamint az év végi megelőlegezések is az alrendszer adósságaként vannak kimutatva az uniós statisztikában, a kormányzati szinten konszolidált adósságot azonban nem érintik.

2.2. A hiánymutató módszertana és alakulása

A maastrichti hiánymutató és az államháztartási törvényben meghatározott deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből adódik, de más jellegű tételek is befolyásolják azt.

Ezek közül a 2012. évi elszámolásokat is befolyásoló jelentősebb tételek a következők:

- A Gripen-szerződés keretében 14 repülőgép NATO-kompatibilissé tétele vált lehetővé, ezzel párhuzamosan kiépültek a földi irányítási és más kiszolgáló rendszerek. A magyar fél oktatási-képzési szolgáltatásokat is igénybe vesz, a gépek tulajdonjoga azonban a svéd partnernél marad. A rendelkezésre állás időpontjától kezdődően 10 éves bérleti periódus indul, mely időszak a szakértők szerint mintegy harmada a repülőgépek felújítás után kalkulálható hasznos élettartamának. A magyar fél rendelkezik vételi opcióval, a vásárlásról az Országgyűlés jogosult dönteni. Ezen ismérvek alapján az ügylet szolgáltatás-vásárlással kombinált bérletnek tűnhet, de az Eurostat munkadöntést hozott valamennyi hosszú lejáratú szerződéses konstrukcióban megvalósuló katonai eszköz beszerzésére/bérletére. A döntés értelmében minden esetben vásárlásként kell elszámolni az ilyen ügyeleteket, mégpedig abban az időpontban, amikor az eszközöket a kormányzat birtokba veszi. Ez azt jelenti, hogy a teljes bérleti időszakban a folyó (képzési, fenntartási, rendszerirányítási stb.) költségek folyamatosan, míg egy-egy nagyobb összegű kormányzati kiadás a gépek statisztikai „beszerzéseként” 2006-2007-ben jelentkezett. A repülőgépek beérkezése előtti időszakban ténylegesen kifizetett lízingdíjakból a repülőgépekre jutó rész előlegfizetésnek tekintendő. A beérkezés éveiben a statisztikai „vételár” és az előleg különbözeteként hitelfelvételt is könyvelni kell (a pénzügyi lízing mintájára), majd a beérkezést követő időszakban a lízingdíj meghatározott része a statisztikai hitelfelvétel törlesztésére fordítandó.

A Gripen-bérlet statisztikai elszámolása 2008-tól kezdődően - a korábbi évekkel ellentétben - kedvező hatással van az ESA ’95 szerinti egyenlegre, miután a gépek 2006-2007. évi beérkezését követően, 2008-tól az üzemeltetésre, karbantartásra és pénzügyi költségekre eredményszemléletben kalkulált összeg alacsonyabb a költségvetésből ténylegesen fizetett lízingdíjnál. 2012-re ebből fakadóan 12,7 milliárd forint egyenlegjavulás várható.

- Az Eurostat módszertani határozatot adott ki 2005 februárjában az EU-források elszámolásáról, miután igen eltérő gyakorlatot tárt fel a tagországoknál. A módszertani döntés elvi lényege, hogy az uniós források nem befolyásolhatják a kormányzat egyenlegét, ugyanakkor a kormányzat bevételei és kiadásai között csak a kormányzati egységek mint végső kedvezményezettek által felhasznált források vehetők számításba. A kormányzati szektoron kívüli felhasználás pénzügyi műveletnek, nem ESA-kiadásnak és bevételnek tekintendő, ezen tételeket a központi költségvetésben elszámolt bevételekből és kiadásokból azonos összeggel kell kivonni. Az Eurostat továbbá - szokásos kétévenkénti látogatása során - javasolta, hogy az egyedi uniós jóváhagyást igénylő ún. nagyprojektek esetében, a döntést megelőzően szakértői becsléssel határozzuk meg és számoljuk el bevételként az adott évi kiadásokból későbbiekben nagy valószínűséggel EU-forrásból megtérülő részt, ezzel biztosítva az eredményszemléletű számbavételt és minimalizálva a későbbi statisztikai felülvizsgálatok nagyságát. Ugyanez a módszer érvényesítendő a programzárásokhoz kapcsolódó, kötelezően hazai finanszírozású utolsó részletek elszámolásánál, illetve egyéb, több év múltával megtérülő uniós források esetében is. Az új ESA kézikönyv már önálló alfejezetként tárgyalja az EU-transzferek elszámolásának részletes szabályait.

Részletes indokolás

I. Fejezet

A központi alrendszer kiadásainak és bevételeinek főösszege, a hiány mértéke

Az 1. §-hoz

A 2012. évi költségvetés főösszegei.

A 2. §-hoz

A törvény és az 1. melléklet a főösszegeket, a hiányt, a kiadások és a bevételek fejezetek, címek, alcímek, jogcím-csoportok, jogcímek szerinti bontását tartalmazza.

A központi alrendszer mérlegét a 2. melléklet határozza meg.

1. A központi alrendszer előirányzat-módosítási kötelezettség nélkül teljesülő kiadásai és bevételei

A 3. §-hoz

Önálló mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat-túllépés automatikusan is bekövetkezhet anélkül, hogy a fejezetgazdának szabályozási feladata lenne. Ez a melléklet tartalmazza még a Kormány engedélyével túlléphető előirányzatokat is.

II. Fejezet

A központi alrendszer egyes előirányzatainak megállapításával, teljesítésével, illetőleg felhasználásával kapcsolatos rendelkezések

2. A központi alrendszer egyes tartalék-előirányzatai

A 4. §-hoz

Szabályozza annak az összegnek a felhasználását, amely - céltartalékként - a közszférában foglalkoztatottak kompenzációjára, a központi költségvetési szerveknél a diplomás pályakezdők közigazgatási munkatapasztalat szerzése külön jogszabályban meghatározott kifizetéseinek, a Prémium Évek Programban résztvevők költségeinek, a költségvetési szerveknél és az egyházak közcélú tevékenységet folytató intézményeinél foglalkoztatottak bérkompenzációjának, az Országgyűlési Biztosok Hivatalának átalakulásával kapcsolatos egyszeri személyi kiadásoknak és az Állami Számvevőszéknél a számvevői illetményalap változásának többletkiadásai finanszírozására, valamint a béremelést végrehajtó munkáltatók támogatására szolgál.

Céltartalékból kell a munkavállalók az adórendszer átalakítása miatti bércsökkentését kompenzálni, a helyi önkormányzatok létszámleépítését támogatni.

3. Az állam vagyonával kapcsolatos rendelkezések

Az 5. §-hoz

Az Magyar Nemzeti Vagyonkezelő Zrt. (a továbbiakban: MNV Zrt.) forrásbevonásának és kötelezettségvállalásának teljes körű korlátozását mondja ki a törvény. Tekintve, hogy a rábízott vagyon kiadásait a központi költségvetésből kell fedezni, nincs szükség külön forrásbevonás biztosítására. Az MNV Zrt. az ESA’95 statisztikai módszertan szerinti kormányzati szektor részét képezi, így forrásbevonása a maastrichti adósságot növelné.

Az állami vagyonnal kapcsolatos kötelezettségvállalások átláthatóvá tétele érdekében 2012. évben az állami vagyonért felelős miniszternek a hozzá tartozó vagyonnal kapcsolatos kötelezettségvállalásokat a vagyonkezelési terv keretében jóvá kell hagynia.

A vagyontörvény a költségvetési törvény szabályozási körébe utalja bizonyos limitek évenkénti megállapítását. A limitek megegyeznek a 2011. évi összegekkel. A vagyontörvény szerint a költségvetési törvényben kell meghatározni az önkormányzatoknak és többcélú kistérségi társulásoknak térítésmentesen átadható állami tulajdon éves keretösszegét.

A Nemzeti Eszközkezelő Zrt. vagyonkezelésébe kerülő ingatlanok ingyenes önkormányzati tulajdonba adásának nagysága nehezen tervezhető, így indokolt lehetővé tenni, hogy az átadásra meghatározott keretszám a Nemzeti Eszközkezelő Zrt. vagyonkezelésébe kerülő ingatlanok ingyenes önkormányzati tulajdonba adásának értékével túlléphető legyen.

A keretszámtól függetlenül ugyancsak indokolt lehetővé tenni a Sport XXI. Létesítményfejlesztési Program keretében PPP konstrukcióban létrehozott, a PPP szerződés megszüntetésével egyidejűleg az állam által megvásárolandó sport-létesítmények ingyenes önkormányzati tulajdonba adását, ugyanis az a szándék, hogy ezen létesítmények vagy az MNV Zrt. általi megszerzéssel egyidejűleg, vagy azt követően az egyes helyi önkormányzatok számára ingyenesen átadásra kerüljenek.

Az Otthonvédelmi Akcióterv keretein belül a Nemzeti Eszközkezelő Zrt. által működtetendő konstrukció (NET program) a szociálisan leginkább rászoruló családoknak kíván segítséget nyújtani. A Nemzeti Eszközkezelő Zrt. által megvásárolt, a Magyar Állam tulajdonába kerülő ingatlanok vagyonkezelői jogát a vonatkozó törvény alapján a Nemzeti Eszközkezelő Zrt. gyakorolja. A Társaság az ingatlanokat elsősorban a korábbi tulajdonosok részére történő bérbeadással hasznosítja, illetve a törvény alapján a megüresedett lakásokat értékesítheti. Az állami tulajdonú ingatlanok hasznosításából és értékesítéséből származó bevételek az államháztartási törvény alapján a központi költségvetés bevételét képezik. A költségvetési törvény speciális rendelkezése alapján az ingatlanok hasznosításából és értékesítéséből származó bevételek mértékéig indokolt esetben a Kormány a Nemzeti Eszközkezelő Zrt. feladatellátását szolgáló többletkiadási lehetőséget teremthet.

A törvény lehetőséget ad arra, hogy a honvédelmi és az egészségügyi ágazat struktúra-átalakítási folyamatainak eredményeként felszabaduló ingatlan-vagyon értékesítéséből befolyó bevételeket a Kormány visszaforgassa szakmai fejlesztésekre.

A volt honvédelmi célú vagyontárgyak értékesítési bevétele terhére megvalósuló kiadásokra szóló felhatalmazás biztosítja a biztonsági környezethez és a NATO elvárásaihoz történő rugalmas alkalmazkodást a Magyar Honvédség részéről.

A Semmelweis Tervben meghatározott egészségügyi struktúra-átalakítással járó feladatokról, a kiemelt feladatok végrehajtásához szükséges intézkedésekről szóló 1208/2011. (VI. 28.) Korm. határozat az egészségügyi beruházások forrásai között nevesítette az ingatlan-értékesítési és hasznosítási bevételeket.

A Magyar Nemzeti Filmalap Kft-t kell támogatni a hatoslottó játékadójából.

A 6. §-hoz

A vagyon fejezet tartalék előirányzatának felhasználási szabályait a korábbi, kellő rugalmasságot biztosító szabályokkal egyezően határozza meg a törvény. A miniszteri és a Kormány átcsoportosítási hatáskört az egyedi ügyletek nagyságrendje alapozza meg. A kisebb (500,0 millió forint alatti) ügyletek esetében hatékonyabb megoldás a miniszteri engedély, a nagyobb ügyletek miatti átcsoportosítás csak a Kormány engedélyével történhet.

A törvény lehetővé teszi, hogy a megvalósult értékesítési és hasznosítási többletbevételek mértékéig a Kormány terven felüli kiadások teljesítését engedélyezze.

A törvény a felhalmozási és hasznosítási kiadásokat érintő évközi igények kezelése érdekében lehetőséget ad egyes kiadási előirányzatok között átcsoportosításra maximum 1000,0 millió forint összeghatárig.

A 7. §-hoz

A Nemzeti Földalapba tartozó vagyonelemekkel kapcsolatos bevételeket és kiadásokat tartalmazó költségvetési fejezet fejezeti tartalékának és a megvalósult többletbevételek felhasználásának szabályozása megegyezik a vagyon fejezet esetében megállapított előírásokkal.

A 8. §-hoz

A költségvetési törvény 1. mellékletének Az állami vagyonnal kapcsolatos bevételek és kiadások fejezete tartalmazza az MNV Zrt. tulajdoni joggyakorlása alatt álló társaságoktól elvonni tervezett osztalékokat. Előfordulhat azonban, hogy a jelenlegi ismeretek szerintinél több, vagy nem az MNV Zrt-nél lévő társaságokat érintő osztalék-elvonásra kerül sor. A törvényben ezért szükséges kimondani, hogy minden állami tulajdonú társaságtól elvont osztalék közvetlen költségvetési bevétel.

Az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet szerint a kiotói kvótabevételek felhasználása a nemzeti fejlesztési miniszter hatásköre. (A hatáskör gyakorlásához szükséges a kiotói egységek vonatkozásában az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény módosítása.)

Magyarországnak klímafinanszírozási kötelezettsége van a fejlődő országok felé. Ennek forrását az üvegházhatású gázok kibocsátási egységeinek értékesítéséből befolyt bevételekből kell biztosítani.

A légiközlekedési kibocsátási egységek értékesítéséből befolyt teljes bevétel, valamint a harmadik kibocsátás-kereskedelmi rendszerben érvényes kibocsátási egységek értékesítéséből származó bevétel 50%-ának felhasználásáról az üvegházhatású gázok kibocsátási egységeinek kereskedelméről szóló 2005. évi XV. törvény alapján a nemzeti fejlesztési miniszter gondoskodik.

A 9. §-hoz

A költségvetési folyamatok fenntarthatósága és átláthatósága érdekében a rendelkezés 5 000,0 millió forint felett a Kormány, ez alatt pedig a nemzetgazdasági és a nemzeti fejlesztési miniszter együttes engedélyéhez köti az európai uniós statisztikai módszertan szerint a kormányzati szektor részét képező többségi tulajdonú állami gazdasági társaság adósságot keletkeztető pénzügyi műveleteit. A Nemzeti Infrastruktúra Fejlesztő Zrt.-nek (a továbbiakban: NIF Zrt.) a törvény alapján a kincstár átmeneti likviditási hitelt nyújthat az európai uniós és az ahhoz kapcsolódó költségvetési források felhasználásával összefüggő általános forgalmi adó (a továbbiakban: ÁFA) finanszírozására. Az európai uniós források bevonásával megvalósuló beruházások zavartalan lebonyolítása érdekében ezt a likviditási hitelt célszerű kivenni az adósságkorlát alól.

4. A központi költségvetési szervekkel és a fejezeti kezelésű előirányzatokkal kapcsolatos rendelkezések

A 10. §-hoz

Ez a rendelkezés - konkrét összegben meghatározott - központi befizetést ír elő a kizárólag saját bevételből gazdálkodó - központi irányítású - intézmények részére.

A 11. §-hoz

A törvény meghatározza - jogszabályi kötelezettségek alapján - a felsőfokú oktatásban részt vevő hallgatók után járó normatív támogatásokat, a Bolyai János Kutatási Ösztöndíj összegét, a garantált egyetemi tanár illetmény összegét.

Az egészségügyi felsőfokú szakirányú szakképzési rendszerről szóló 122/2009. (VI. 12.) Korm. rendelet 2012. január 1-jétől hatályos 6/A. §-a alapján az első szakképesítés megszerzésére irányuló, államilag támogatott szakorvos (szakfogorvos, szakgyógyszerész, klinikai szakpszichológus) képzésben résztvevő jelölt a szakképzéssel kapcsolatos kiadásainak, dologi költségeinek megtérítése céljából, az adott évre vonatkozóan a költségvetési törvényben meghatározott mértékű támogatásra jogosult, amelyet legfeljebb a támogatott jelölt szakképesítésére külön jogszabályban meghatározott szakképzés időtartamára vehet igénybe. A támogatás összege a rendelkezésre álló forrás figyelembevételével került meghatározásra.

A 12. §-hoz

A felsőoktatási intézmények közoktatási feladatainak, valamint gyakorló iskoláinak normatív támogatásáról rendelkezik oly módon, hogy a közoktatási feladatoknál a megfelelő önkormányzati normatívával, a gyakorló iskoláknál a normatív hozzájárulás alapján történik a támogatás meghatározása. Eljárási kérdések is szabályozásra kerülnek.

A 13. §-hoz

Az (1) bekezdés a költségvetés központosított bevételekkel kapcsolatos szabályokról rendelkezik. A fejezet irányító szerv vezetőjének feladata a bevételek beszedéséről történő gondoskodás.

A (2) bekezdés a sporttörvénnyel teremti meg az összhangot.

A sporttörvény szerint a sorsolásos szerencsejátékok játékadójának 12%-át, a bukmékeri rendszerű fogadások játékadójának 50%-át, valamint a sportfogadás (TOTÓ) játékadóját - külön jogszabályban foglaltak szerint - a sport támogatására kell fordítani, és a sportpolitikáért felelős miniszter által vezetett minisztérium költségvetési fejezetében kell megtervezni. E bekezdés tartalmazza, hogy a „sporttal kapcsolatos állami feladatok” cím támogatása tartalmazza ezen játékadó bevételek összegét.

5. Az elkülönített állami pénzalapok költségvetésével összefüggő rendelkezések

A 14. §-hoz

Az elkülönített állami pénzalapok bevételeit és kiadásait tartalmazó melléklet jóváhagyásáról rendelkezik. Rögzíti még a Társadalmi Megújulás Operatív Program Nemzeti Foglalkoztatási Alapra háruló hazai társfinanszírozásának mértékét. A Nemzeti Foglalkoztatási Alap költségvetési támogatásban részesül a Start-munka program megvalósítása érdekében. E feladat végrehajtásához rendelt kiadási előirányzat tartalmazza a 2011. évben megkötött közfoglalkoztatási szerződésekből eredő kötelezettségvállalások 2012. évre áthúzódó kiadásainak fedezetét, valamint a dologi és felhalmozási kiadások meghatározásának módjáról is rendelkezik.

A 15. §-hoz

A Kutatási és Technológiai Innovációs Alap 2012. évi forrásainak felhasználásáról rendelkezik. Az Alap forrásainak védelme érdekében meghozott intézkedés biztosítja egyrészt az Alapból finanszírozott nemzetközi kötelezettségek teljesülését, másrészt lehetőséget ad a megelőző években 2012. évi kifizetésre vállalt, de meghiúsult támogatások erejéig új támogatások pályáztatására.

6. A Nyugdíjbiztosítási Alap költségvetése

A 16. §-hoz

Meghatározza a Nyugdíjbiztosítási Alap (a továbbiakban: Ny. Alap) főösszegeit és egyenlegét. A kiadások és bevételek címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti részletezését a törvény 1. melléklete tartalmazza.

A 17. §-hoz

Az (1) bekezdés a méltányossági alapon megállapításra kerülő nyugellátás, a méltányossági nyugdíjemelés és az egyszeri segély keretösszegét határozza meg.

A (2) bekezdés felhatalmazást ad a nemzeti erőforrás miniszter részére, hogy az Ny. Alap kezelője javaslatára a nyugellátásoknál meghatározott méltányossági keretösszegek között átcsoportosítson.

A 18. §-hoz

Az (1) bekezdés felhatalmazást ad az Ny. Alap kezelőjének, hogy meghatározott esetekben a fejezet irányítását ellátó szerv hatáskörében eljáró miniszter kötelezettségét és jogát gyakorolja.

A (2) bekezdés rendelkezik az Ny. Alap fejezetből az Egészségbiztosítási Alap (a továbbiakban: E. Alap) és a Nemzeti Család- és Szociálpolitikai Alap részére történő átutalások havonkénti ütemezéséről.

7. Az Egészségbiztosítási Alap költségvetése

A 19. §-hoz

Meghatározza az E. Alap főösszegeit és egyenlegét. A kiadások és bevételek címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti részletezését a törvény 1. melléklete tartalmazza.

A 20. §-hoz

Az (1) bekezdés felhatalmazást ad a Kormány részére a gyógyító-megelőző ellátás, a gyógyszertámogatás és a gyógyászati segédeszköz támogatás jogcím-csoportok közötti átcsoportosítás végrehajtására.

A (2) bekezdés szerint felhatalmazást kap a Kormány a gyógyító-megelőző ellátás jogcím-csoport 1-18. jogcímei, valamint a Gyógyszertámogatás jogcím-csoport 1-2. és 5. jogcímei előirányzatainak a megemelésére.

A 21. §-hoz

Az (1) bekezdés felhatalmazást ad a nemzeti erőforrás miniszter részére, hogy a nemzetgazdasági miniszter egyetértésével évközben átcsoportosítást hajtson végre a gyógyító-megelőző ellátás jogcím-csoport meghatározott jogcímei, a gyógyászati segédeszköz támogatás jogcím-csoport jogcímei, valamint a gyógyszertámogatás jogcím-csoport 1-2. és 6. jogcímei között.

A (2) bekezdés felhatalmazást ad az E. Alap kezelőjének, hogy meghatározott esetekben a fejezetek irányítását ellátó szerv hatáskörében eljáró miniszter kötelezettségét és jogát gyakorolja.

A 22. §-hoz

Az (1) bekezdés felhatalmazza a nemzeti erőforrás minisztert, hogy a gyógyszertámogatás céltartalékot a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím, valamint a szerződések szerinti gyógyszergyártói és forgalmazói befizetések előirányzatán elszámolt bevételek mértékéig évközben átcsoportosítsa a gyógyszertámogatás jogcím-csoport megadott jogcímeire. A speciális beszerzésű gyógyszerkiadás és a méltányossági gyógyszertámogatás kiadása jogcímek esetében a nemzetgazdasági miniszter egyetértése is szükséges az átcsoportosításhoz.

A (2) bekezdés felhatalmazást ad a nemzeti erőforrás miniszter részére, hogy a nemzetgazdasági miniszter egyetértésével a természetbeni ellátások céltartalékából átcsoportosítást hajtson végre a túl nem léphető természetbeni ellátási kiadások előirányzatai javára.

A (3) bekezdés felhatalmazást ad a nemzeti erőforrás miniszter részére, hogy a nemzetgazdasági miniszter egyetértése esetén megemelje a gyógyszertámogatás kiadási jogcím, valamint a gyógyászati segédeszköz támogatás jogcím-csoport jogcímei előirányzatát a gyógyszer, illetve a gyógyászati segédeszköz támogatással kapcsolatos ellenőrzésekből eredő, vonatkozó bevételek összegével.

A (4) bekezdés felhatalmazást ad a nemzeti erőforrás miniszter részére, hogy a nemzetgazdasági miniszter egyetértése esetén év közben megemelje a gyógyszertámogatás kiadásai jogcím előirányzatát a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán felül jelentkező többlet összegével.

A 23. §-hoz

Rendelkezik az E. Alap gyógyító-megelőző ellátás, gyógyszertámogatás, gyógyászati segédeszköz támogatás évközi előirányzat-túllépés engedélyezési szabályáról.

A 24. §-hoz

Az (1) és (3) bekezdése a gyógyító-megelőző ellátás és a gyógyászati segédeszköz jogcím-csoport tartalmát határozza meg.

A (2) bekezdés szerint a gyógyító-megelőző ellátás jogcím-csoport tartalmazza az egészségügyi ellátórendszer fejlesztéséről szóló 2006. évi CXXXII. törvény és végrehajtási rendelete szerinti többletkapacitás-befogadások várható éves teljesítményének finanszírozására fordítható összeget. A bekezdés továbbá felhatalmazást ad arra, hogy a nemzeti erőforrás miniszter a nemzetgazdasági miniszter egyidejű tájékoztatása mellett engedélyezhet a befogadásoktól eltérő felhasználást a tényleges kiadások függvényében.

A kötelező egészségbiztosítás ellátásairól szóló 1997. évi LXXXIII. törvény 35. §-ának (5) bekezdése szerint azon gyógyszertár számára, amely járóbeteg-ellátás keretében rendelt gyógyszerek árához támogatással igénybe vehető szolgáltatást nyújt, a lakosság biztonságos ellátása érdekében az Országos Egészségbiztosítási Pénztár (a továbbiakban: OEP) - az E. Alap éves költségvetésében e célra megjelölt előirányzat terhére - kamatmentes, a tárgyévben visszatérítendő finanszírozási előleget nyújthat. A (4) bekezdés az előlegre fordítható összeget határozza meg.

Az (5) bekezdés szerint gyógyszertárak juttatása előirányzat külön törvényben meghatározott kiadásokra szolgál.

A 25. §-hoz

Meghatározza azokat a keretösszegeket, amelyeken belül az OEP főigazgatója különös méltánylást érdemlő körülmények esetén méltányossági ellátást engedélyezhet a táppénz, a terhességi-gyermekágyi segély, a gyermekgondozási díj, a gyógyító-megelőző ellátás és a gyógyászati segédeszköz támogatás előirányzatok terhére.

8. Az Országgyűlés kizárólagos hatásköre

A 26. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, pártalapítványok támogatásai tekintetében.

Rögzíti továbbá, hogy az I-VI., a VIII., a XXX., XXXIII. és XXXIV. fejezetek kiadási és bevételi előirányzatának főösszegei, valamint a nemzetiségi szervezetek, országos kisebbségi önkormányzatok, egyházak támogatásai csak az Országgyűlés hatáskörében csökkenthetők az Áht. 46. §-ában rögzített veszélyhelyzet kivételével, vagy ha e fejezetek kezdeményeznek átcsoportosítást.

9. A Kormány, az államháztartásért felelős miniszter és a fejezetet irányító szervek vezetőinek különleges jogosítványai

A 27. §-hoz

(1) bekezdéshez: A rendelkezés felhatalmazza a Kormányt, hogy a Helyi önkormányzatok támogatásai és helyben maradó személyi jövedelemadója fejezeten belül új előirányzatot hozzon létre fejezeten belüli és más fejezettől történő átcsoportosítással.

(2) bekezdéshez: A költségvetés céltartalékának - a különböző jogcímű - átcsoportosítására hatalmazza fel a nemzetgazdasági minisztert. Az intézkedés felmérésen alapul.

(3) bekezdéshez: Az átcsoportosítási lehetőség a Vidékfejlesztési Minisztérium teljes mértékben nemzeti forrásból finanszírozott agrártámogatási előirányzataira vonatkozik. Ezen előirányzatok jellegükből és céljukból kifolyólag nem összevonhatóak, azonban felhasználásuk az agrárium sajátosságaiból eredően eltérhet az eredetileg tervezettől. Az átcsoportosítási lehetőség biztosítja az évközben felmerülő, előre nem látható körülményekhez való alkalmazkodást.

(4) bekezdéshez: A honvédelmi miniszter felhatalmazása a biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja, továbbá lehetőséget teremt a személyi juttatások és azok járulékainak év közbeni növelésére, mely által a honvédelmi tárca biztosítani tudja a szerződéses legénységi állomány tekintetében kitűzött megtartó képesség, a további létszámfeltöltés, valamint a nemzetközi missziókban résztvevők devizajuttatásai fedezetét.

(5) bekezdéshez: Az átcsoportosítási lehetőség az Nemzeti Fejlesztési Minisztérium Oktatási, kulturális és sport PPP Programokkal kapcsolatos előirányzataira vonatkozik, mely lehetőséget biztosít az egyetemek, főiskolák finanszírozásához.

(6) bekezdéshez: A nem állami felsőoktatási intézmények államilag finanszírozott (nem hitéleti) képzésének együttes támogatási előirányzata jól tervezhető, megoszlása ugyanakkor a tárgyévi korrekcióval módosulhat. Ez előirányzat-átcsoportosítást tesz szükségessé, melyet - az államháztartásról szóló 1992. évi XXXVIII. törvény (a továbbiakban: Áht.) általános szabályától történő eltérésként - a felhatalmazás tesz lehetővé.

(7) bekezdéshez: A közfoglalkoztatás új rendszeréhez és a kapcsolódó foglalkoztatást helyettesítő támogatáshoz szükséges források rugalmas biztosítását teszi lehetővé az érintett előirányzatok közötti átcsoportosításra szóló felhatalmazás.

(8) bekezdéshez: A megváltozott munkaképességűek foglalkoztatásával kapcsolatos támogatási rendszer átalakítása szükséges. Az új rendszer kialakításához szükségessé válhat az egyes előirányzatok átcsoportosítása.

(9) bekezdéshez: A Köztársasági Elnöki Hivatal vezetőjének felhatalmazása az Állami kitüntetések előirányzat Hivatalhoz (mint kifizetőhöz) történő átcsoportosítására.

(10)-(12) Felhatalmazást kap a Kormány arra, hogy az Országvédelmi Alap, valamint a fejezeti egyensúlybiztosítási tartalék előirányzatokat szükség szerint felhasználja.

(13) bekezdéshez: A kormányfői protokollal kapcsolatos feladatokat a Miniszterelnökség és a Külügyminisztérium együttműködve látja el. Ezen feladatok ellátásához kapcsolódik ez az átcsoportosítási felhatalmazás.

(14) bekezdéshez: Az Országos Bírósági Hivatal elnöke átcsoportosíthat a bíróságok részére.

(15) bekezdéshez: A Kormány átcsoportosíthat a közszférában foglalkoztatottak bérkompenzációjára.

(16) bekezdéshez: A Kormány a Kutatási és Technológiai Innovációs Alapból átcsoportosíthat az Elektronikus Információszolgáltatás Nemzeti Program finanszírozására.

(17) bekezdéshez: A Kormány átcsoportosíthat a volt megyei önkormányzati intézmények átvételének finanszírozására.

(18) bekezdéshez: A Kossuth téri rekonstrukció során fel nem használt keret átcsoportosítható a Hivatal javára.

(19) bekezdéshez: A Kormány átcsoportosíthat a Nemzeti Kutatási, Innovációs és Tudománypolitikai Tanács működésére.

(20) bekezdéshez: Amennyiben a tartalékok igénybevételére e törvény szerint másutt nincs indok, a Kormány önkormányzati feladatokra átcsoportosíthat, uniós pályázatok kiegészítésére, fejlesztésekre, Széll Kálmán tér felújítására, tömegközlekedés fejlesztésére, útépítésre, Római parti árvízvédelmi védműre.

A 28. §-hoz

A bevételbeszedő szervezet teljesítményének növelése érdekében a személyi jellegű kifizetések, illetve a többletteljesítménnyel összefüggésben felmerülő felhalmozási, fejlesztési többletkiadások finanszírozásához szükséges fedezet biztosítására a ténylegesen teljesülő többletbevételből kerül sor.

III. Fejezet

A központi alrendszeren belüli elszámolások, kapcsolatok

A 29. §-hoz

Az E. Alap részére a kincstár a nemzetgazdasági miniszter által jóváhagyott finanszírozási terv alapján biztosít forrást a közgyógyellátás folyósításához.

A 30. §-hoz

A (1) bekezdés rendelkezik a Magánnyugdíjpénztári tagdíjfizetés miatti járulékkiesés pótlására jogcím-csoport szerinti támogatás átutalásának éves ütemezéséről.

A (2) bekezdés arról rendelkezik, hogy amennyibe a várható éves magánnyugdíjpénztári tagdíjbefizetés elmarad az I-XI. hónapban átutalt költségvetési támogatás együttes összegétől, a különbözet év végén a költségvetés részére visszafizetésre kerül.

IV. Fejezet

Az önkormányzati és a központi alrendszer kapcsolatai

10. A helyi önkormányzatok, a települési és területi nemzetiségi önkormányzatok központi alrendszerből származó forrásai

A 31. §-hoz

Ezen szakasz szabályozza - a kapcsolódó mellékletekkel együtt - a helyi önkormányzatokat, települési és területi nemzetiségi önkormányzatokat, valamint a többcélú kistérségi társulásokat megillető normatív hozzájárulásokat és a felhasználási kötöttséggel járó normatív állami támogatásokat.

A 3. melléklet részletesen tartalmazza a normatív hozzájárulások jogcímeit és fajlagos összegeit. Az itt szereplő előirányzatok a következő főbb feladatokhoz kapcsolódnak:

- település-működtetési feladatok,

- közoktatási, közművelődési és közgyűjteményi, valamint sport feladatok,

- a szociális és gyermekjóléti alapszolgáltatások, a szociális intézményi ellátások, gyermekvédelmi szakellátási feladatok.

Normatív kötött felhasználású kiegészítő támogatást állapít meg a törvény a 8. mellékletben egyes közoktatási feladatok, az egyes szociális feladatok ellátásához és a többcélú kistérségi társulások támogatásához.

A rendelkezés rögzíti, hogy a helyi önkormányzatokat megillető normatívák előirányzata az önkormányzati pótigények és lemondások miatt az Önkormányzati fejezeti tartalék terhére, illetve javára módosul.

A rendelkezés felhatalmazást ad a helyi önkormányzatokért felelős miniszternek, hogy az államháztartásért felelős miniszter, illetve a támogatás jellege szerint illetékes miniszter egyetértésével a megjelölt előirányzatok között átcsoportosítson.

A 32. §-hoz

A 32. § további felhasználási kötöttséggel járó állami támogatásokat állapít meg. Eszerint a törvény 5. melléklete tételesen tartalmazza a helyi önkormányzatok, a települési és területi nemzetiségi önkormányzatok, valamint a többcélú kistérségi társulások által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok által fenntartott, illetve támogatott előadó-művészeti szervezetek támogatását a 7. melléklet, a többcélú kistérségi társulások támogatását a 8. melléklet részletezi.

A helyi önkormányzatok címzett és céltámogatási rendszeréről szóló 1992. évi LXXXIX. törvény szabályai szerint beruházási támogatást vehetnek igénybe a helyi önkormányzatok. Ez a forrása a korábban induló beruházások támogatásának és a 2012. évben céltámogatással induló - egészségügyi gép-műszer beszerzést megvalósító - beruházásoknak.

Amennyiben a szekszárdi Német Színház a kisebbségi önkormányzat fenntartásába kerül át, úgy a fenntartását a költségvetés finanszírozza.

A 33. §-hoz

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség számítása szempontjából mely jogcímek, illetve előirányzatok együttes összege vehető figyelembe a 3. és a 8. mellékletekből.

11. A települési önkormányzatokat megillető átengedett bevételek

A 34. §-hoz

A helyi önkormányzatról szóló 1990. évi LXV. törvény alapján e szakasz rendelkezik az önkormányzatok költségvetése és a központi költségvetés között megosztásra kerülő egyes adóbevételekről.

A lakhely szerint képződő személyi jövedelemadóból a helyi önkormányzatokat 8%-os részesedés illeti meg. A belföldi gépjárművek után a települési önkormányzat által beszedett adó teljes egészében az önkormányzatot illeti meg, csakúgy, mint a termőföld bérbeadásából származó jövedelem után a települési önkormányzat által beszedett adó.

12. Az illetékek és más bevételek szabályozása

A 35. §-hoz

Meghatározza a beszedett illetékek helyi önkormányzatok és központi költségvetés közötti megosztásának arányát, valamint a felmerült kiadások viselésének szabályait. Tekintettel arra, hogy a megyei önkormányzatok közszolgáltatási feladatait az állam veszi át, a megyei önkormányzatok számára illetékbevétel nem kerül biztosításra. A törvény rendezi a már kiutalt illetékbevétel utólagos visszafizetése esetére irányadó elszámolási, visszarendezési szabályokat.

A 36. §-hoz

Az önkormányzatoknak a környezetvédelmi bírságból származó jövedelemből és a szabálysértési pénz- és helyszíni-, illetve a közlekedési szabályszegések után kiszabott közigazgatási bírságok behajtásából származó jövedelemből való részesedésének arányát.

13. A helyi önkormányzatok pénzellátásának kiegészítő szabályai

A 37. §-hoz

Meghatározza azokat a szociális támogatási formákat, amelyekhez a helyi önkormányzatok, többcélú kistérségi társulások előleget vehetnek igénybe, éven belüli elszámolási kötelezettséggel.

Továbbá nevesíti azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

Rendezi az Esztergom Város Önkormányzatától állami tulajdonba kerülő intézmények kincstári finanszírozását.

V. Fejezet

A központi alrendszer és az államháztartáson kívüli szervezetek kapcsolata

14. Az egyházak és társadalmi önszerveződések közcélú és egyéb tevékenységének támogatása

A 38. §-hoz

A humánszolgáltatást végző intézményt fenntartó - egyházi jogi személy, társadalmi szervezet, alapítvány, közalapítvány, országos kisebbségi önkormányzat, közhasznú társaság, nonprofit gazdasági társaság, gazdasági társaság és egyéni vállalkozó - a helyi önkormányzatot megillető jogcímeken és feltételek mellett, az itt és külön jogszabályokban rögzített szabályok mellett differenciált mértékű normatív hozzájárulásban és támogatásban részesül a központi költségvetésből.

Szabályozza a normatívák ellenőrzésének feltételét, az elszámolások jogszerűségét, a köztartozások kezelésének módját. A miniszter által köthető közoktatási megállapodásokból eredő kötelezettségek korlátozását szolgálja a megállapodások szabályainak szigorítása.

Itt kerülnek megfogalmazásra azok a rendelkezések is, melyek az önkormányzati tűzoltóságok állami támogatásait szabályozzák.

A 39. §-hoz

A törvényi előírásnak megfelelve meghatározza, hogy 2012-ben az 1%-os SZJA-rendelkezésekkel támogatható költségvetési előirányzat a Nemzeti Tehetség Program.

A 40. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik.

VI. Fejezet

Állami kezesség- és garanciavállalás, viszontgarancia- vállalás és kezesi helytállás

A 41. §-hoz

Meghatározza a Kormány jóváhagyása alapján 2012. évben vállalható új egyedi állami kezességek és garanciák mértékét. Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A 42. §-hoz

Meghatározza a vállalható kiállítási garanciák és viszontgaranciák 2012. évi együttes állományát.

A 43. §-hoz

Rendelkezik a Magyar Fejlesztési Bank Zrt. (a továbbiakban: MFB Zrt.) forrásszerzésének, az általa nyújtott garanciáknak és hiteleknek állami kezességvállalással biztosított összegéről, valamint az MFB Zrt.-nek nyújtandó árfolyam-fedezeti megállapodás állományának felső határáról. A keretek - tekintettel a hosszabb távú állami kötelezettségvállalások elviselhető keretek között tartásának követelményére, valamint a jelenlegi keretkihasználtságra - megegyeznek a 2011. évi mértékkel. A bank aktivitásához ez a keretmérték is elegendő mozgásteret nyújt.

A 44. §-hoz

A Magyar Export-Import Bank Zrt. forrásszerzésének és vállalható garanciaügyleteinek, valamint a Magyar Exporthitel Biztosító Zrt. által vállalt nem piacképes biztosítások állományának összegéről rendelkezik. A keretek - tekintettel a hosszabb távú állami kötelezettségvállalások elviselhető keretek között tartásának követelményére, valamint a jelenlegi keretkihasználtságra - összességében megegyeznek a 2011. évi mértékkel. A társaságok fokozottabb aktivitásához ez a keretmérték is elegendő mozgásteret nyújt, így 2012-re magasabb kihasználtsággal lehet számolni.

A 45. §-hoz

A Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A viszontgaranciával vállalt kezességek - az eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoring szerződéseire egyaránt kiterjednek.

A 46. §-hoz

Az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint az állami viszontgarancia mértékét határozza meg. Az Alapítvány által vállalható készfizető kezesség állományát a 2011. évivel azonos összegben indokolt megállapítani, a 120 000,0 millió forintos keret elegendő az Alapítvány tevékenységéhez. A viszontgaranciával vállalt kezességek - az eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoring szerződéseire egyaránt kiterjednek.

A 47. §-hoz

A diákhitelezési rendszer finanszírozását biztosító kezességvállalásról rendelkezik. A Diákhitel Központ Zrt. által működtetett hallgatói hitelrendszer célja, hogy minden fiatal számára esélyt teremtsen a felsőoktatásban való részvételre, elősegítse az általánosan hozzáférhető felsőoktatás fenntarthatóságának biztosítását. E célok megvalósítása érdekében a Diákhitel Központ Zrt. a hallgatói hitelrendszert a megfelelő állami intézmények és állami tulajdonú szervezetek bevonásával működteti, a forrásgyűjtést az Államadósság Kezelő Központ Zrt.-vel együttműködésben végzi. A Diákhitel Központ Zrt.-től speciális tevékenységére tekintettel külön hitelbiztosíték nem követelhető.

A 48. §-hoz

A be nem tervezett állami kezességbeváltásokat, illetve az Államadósság Kezelő Központ Zrt.-nek - az Áht.-ban előírt - az állami kezességvállalásokkal kapcsolatos szakértői díját előirányzat hiányában is ki kell fizetni. A törvény a be nem tervezett, de esetleg felmerülő kifizetések jogcíméről rendelkezik.

A 49. §-hoz

A törvény - a keret mértékének kivételével - megtartja a Gazdaságfejlesztés Operatív Program Pénzügyi eszközök és a közép-magyarországi Operatív Program „A tudásalapú gazdaság innováció- és vállalkozás orientált fejlesztése” prioritási tengelyében meghatározott forrásokat terhelő garanciavállalás eszközére vonatkozó állami viszontgarancia jelenlegi feltételeit. A növekvő mértékű állományi keret elérése olyan mértékű aktivitást igényel, amely a piacon jól ismert Garantiqa Hitelgarancia Zrt. és Agrár-Vállalkozási Hitelgarancia Alapítvány bevonásával érhető el.

VII. Fejezet

A központi alrendszer költségvetésének végrehajtásával kapcsolatos vegyes rendelkezések

Az 50. §-hoz

A költségvetés szerkezeti rendjének megfelelően jóváhagyásra kerülő, egyes előirányzatok feletti rendelkezési jog nem minden esetben esik egybe a fejezet irányításáért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

Az 51. §-hoz

Meghatározza azokat a kereteket, melyekre 2012-ben a szakmailag felelős minisztériumok, költségvetési szervek az Európai Unió által társfinanszírozott programok keretében kötelezettséget vállalhatnak. A rendelkezés megteremti annak a lehetőségét, hogy a 2007-2013. közötti időszak folytatódó programjaiból rendelkezésre álló források lekötésével biztosítva legyen az európai uniós pénzeszközök maradéktalan felhasználása. Az Európai Unió pénzügyi kerettervén túli időszakra csak azzal a feltétellel teszi lehetővé a rendelkezés a kötelezettségvállalást, ha a pénzügyi teljesítés forrása az Európai Unió következő pénzügyi keretterveiben is rendelkezésre fog állni.

Az 52. §-hoz

Az Európai Unió költségvetéséből meg nem térülő, a Kincstári Egységes Számla által megelőlegezett agrártámogatásokhoz kapcsolódó költségek, illetve árfolyam-különbözet fedezetét az e paragrafus által megjelölt előirányzat teremti meg.

Az intervenciós felvásárlás finanszírozásának és elszámolásának szabályait is tartalmazza. Az Európai Unió által folyósított, az intervenciós felvásárlási ár előfinanszírozásának költségeit kompenzálni hivatott kamattérítés a központi költségvetést illeti.

Az 53. §-hoz

Az EGT Finanszírozási Mechanizmus, illetve a Norvég Finanszírozási Mechanizmus keretében megvalósuló projektek tervezett befejezési határideje 2011. április 30., azonban több projekt 1 éves hosszabbítást kapott. E két program által nyújtott forrás központi költségvetés által korábban megelőlegezett részét bevételként 2012. évben is el lehet számolni, azonban a zárás miatt további felhasználásra ezen a jogcímen nem kerül sor. Ezért van szükség e paragrafus általi felhatalmazásra, mely lehetővé teszi a többletbevételek átcsoportosítását.

Az 54. §-hoz

A NIF Zrt. európai uniós forrásból és ahhoz kapcsolódó központi költségvetési társfinanszírozásból nyújtott támogatások előfinanszírozására abban az esetben van szükség, amennyiben e támogatások átutalásának jogszabályban foglalt és technikailag teljesíthető határideje hosszabb, mint az ÁFA befizetésére vonatkozó határidő, és így az ÁFA fedezetéül szolgáló likvid forrás átmenetileg nem áll rendelkezésre. A törvény ennek feltételeit teremti meg azáltal, hogy a kincstárt felhatalmazza, hogy e célból kamatmentes hitelt nyújtson a NIF Zrt. részére. A hitelnyújtás további feltételeit és visszafizetésének szabályait szintén e rendelkezés határozza meg.

Az 55. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 24. §-ának (2) bekezdése szerint a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabály e törvényi előírást teljesíti.

A társadalombiztosítási nyugellátásról szóló 1997. évi LXXXI. törvény 62. § (1) bekezdés határozza meg a nyugdíjemelés számításánál alkalmazott módszert. Rögzíti, hogy milyen mértékű fogyasztói árnövekedés alapján kell a 2012. évi nyugdíjemelést végrehajtani.

2012. január 1-jén hatályba lép a szociális hozzájárulási adó, aminek 88,9%-a az Ny. Alapot, 7,41%-a az E. Alapot, 3,70%-a a Nemzeti Foglalkoztatási Alapot illeti meg.

Az 56. §-hoz

A köztisztviselők, valamint a kormánytisztviselők jogállásáról szóló törvények értelmében a köztisztviselői, illetve a kormánytisztviselői illetményalapot évente az állami költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap. 2010. évben az összegek azonosak az előző évivel.

Az 57. §-hoz

A közalkalmazottak jogállásáról szóló 1992. évi XXXIII. törvény alapján az illetménypótlék számításának alapját (pótlékalap) a mindenkori éves költségvetési törvény állapítja meg. A legkisebb szorzószámokat tartalmazó táblázatot a 11. melléklet tartalmazza.

Az államháztartás működési rendjéről szóló 292/2009. (XII. 19.) Korm. rendelet 85. § (2) bekezdés a) pontja értelmében kereset-kiegészítést kell tervezni. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

Az 58. §-hoz

A bírák jogállásáról és javadalmazásáról, valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló törvények szerinti bírói/ügyészi illetményalap 2012-ben 391 600 Ft.

Meghatározza a törvény továbbá a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

Az 59. §-hoz

Megállapításra kerül a gyermekek védelméről és a gyámügyi igazgatásról szóló 1997. évi XXXI. törvény szerinti pénzbeli támogatás, illetve pótlék összege.

A szociális igazgatásról és szociális ellátásokról szóló 1993. évi III. törvény - hasonlóan más törvényekhez - rendelkezik arról, hogy a költségvetési törvényben kell különböző díjakat, támogatásokat meghatározni (szakértői díj, lakásfenntartási támogatás). A rendelkezés ennek az előírásnak tesz eleget.

Az ápolási díj összegét - a korábbi, nyugdíjminimum bizonyos százalékában történő definiálás helyett - a jövőben a mindenkori költségvetési törvény határozza meg.

A foglalkoztatási törvény rendelkezik arról, hogy a költségvetési törvényben kell a rehabilitációs hozzájárulás mértékét meghatározni.

A 60. §-hoz

A közoktatásról szóló 1993. évi LXXIX. törvény 118. §-ának (13) bekezdésében meghatározott, kiemelt munkavégzésért járó kereset-kiegészítés számítási alapját határozza meg.

A 61. §-hoz

Rendelkezik a különböző jogszabályokban meghatározott életjáradékok 2012-es összegének meghatározásáról. Eszerint 2012. március 1-je után az életjáradék összege az előző évben megvalósult átlagos nyugdíjemelés százalékos mértékében emelkedik.

A 62. §-hoz

Megállapításra kerül a Szoctv. szerinti gyógyszerkeret havi és éves összege.

A 63. §-hoz

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg a törvényhely.

A 64. §-hoz

A szaktörvények előírása szerint az éves költségvetési törvényben meghatározandó összegek mértéke.

A 65. §-hoz

A Vidékfejlesztési Minisztérium fejezetben a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

A 66. §-hoz

A törvény - összhangban a Magyar Fejlesztési Bank Részvénytársaságról szóló 2001. évi XX. törvény 5. § (3) bekezdés d) pontjával - meghatározza az MFB Zrt. által saját kockázatára nyújtott azon hitelek állományát, amelyhez a Kormány kamattámogatást biztosíthat.

A 67. §-hoz

Beruházás ösztönzési célelőirányzat jogcímcsoport tekintetében határozza meg a tárgyéven túli fizetési kötelezettségvállalás állomány maximális összegét.

A 68. §-hoz

A rendelkezés a nemzeti vagyonról szóló törvény által a költségvetési törvény szabályozási körébe utalt versenytárgyalási kötelezettség értékhatárát és az Áht. szerinti kisösszegű követelés értékhatárát határozza meg.

A 69. §-hoz

A mozgóképről szóló 2004. évi II. törvény értelmében a gyártási költségvetési értékhatárokat az éves költségvetési törvény állapítja meg.

A 70. §-hoz

A nemzeti közbeszerzési értékhatárokat tartalmazza. Az Európai Unió joga az uniós értékhatárok alatt is az átlátható verseny követelményét támasztja a tagállamok beszerzéseivel szemben, ezért, valamint a közpénzekkel történő felelős gazdálkodás követelményére tekintettel indokolt, hogy az itt rögzített nemzeti értékhatárok feletti beszerzésekre már a közbeszerzésekről szóló 2011. évi CVIII. törvényben (a továbbiakban: Kbt.) foglalt, szabályozott eljárásrend szerint kerüljön sor.

A 71. §-hoz

A rendelkezés a közmédia-rendszer működőképességének fenntartása érdekében indokolt.

A Médiaszolgáltatás-támogató és Vagyonkezelő Alap (a továbbiakban: Alap) és a Kunigunda útján található közmédia gyártóbázis tulajdonosa között 2011. július 26. napján létrejött jogügylet alapján az Alap vételi jogot szerzett az érintett ingatlanok tekintetében.

Az Alap a jogügylet teljesülése esetén jelentkező jelentős mértékű általános forgalmi adó fizetési kötelezettségének teljesítésére nem képes tekintettel arra, hogy az Alap esetében érvényesülő arányosítási szabályok szerint az általános forgalmi adó fizetési kötelezettségének kizárólag marginális hányada igényelhető vissza.

A 72. §-hoz

A Kbt. klasszikus ajánlatkérőkre vonatkozó szabályainak alkalmazásakor irányadó európai uniós értékhatárokat ülteti át. A Kbt. 2012. január 1-jén lép hatályba és a korábbiaktól eltérően előirányozza, hogy a nemzeti közbeszerzési értékhatárok mellett az Európai Unió által meghatározott közbeszerzési értékhatárok is a költségvetési törvényben jelenjenek meg a magyar jogrendszerben.

A 73. §-hoz

A Kbt. XIV. fejezete alkalmazásakor a közszolgáltatói szerződésekre irányadó európai uniós értékhatárokat rögzíti. Az új közbeszerzésekről szóló törvény előirányozza, hogy az Európai Unió által meghatározott közbeszerzési értékhatárok is a költségvetési törvényben jelenjenek meg a magyar jogrendszerben.

Az Európai Unió kétévente felülvizsgálja az uniós közbeszerzési értékhatárokat, ezért a költségvetési törvényben történő szabályozással biztosítható, hogy az évente felülvizsgált nemzeti értékhatárokkal együtt az aktuális uniós értékhatárok szerepeljenek a törvényben.

A 74. §-hoz

A Nemzetközi Fejlesztési Társulás (a továbbiakban: IDA) a Világbank-csoport tagjaként a legszegényebb országoknak nyújt segélyezési célú kölcsönöket és vissza nem térítendő támogatásokat. Magyarország 1985-ben donorként csatlakozott az IDA-hoz, azóta rendszeresen részt veszünk a háromévente esedékes alapfeltöltésekben. Az IDA alapjainak 16. feltöltése 49 donor ország részéről összesen 22,46 milliárd SDR hozzájárulást jelent. Magyarország részesedése a 16. alapfeltöltésben - a 0,06%-os részarányunknak megfelelően - 13,48 millió SDR (mintegy 4,4 milliárd forint), amely összeg befizetése a 2012-2020. költségvetési években válik esedékessé. Az IDA alapfeltöltéshez való csatlakozás az intézményben való tagságunkból következik, amely része a nemzetközi fejlesztési segély tevékenységünknek, így hozzájárul nemzetközi fejlesztéspolitikai vállalásaink teljesítéséhez.

A 75. §-hoz

E rendelkezés felhatalmazást ad az Országgyűlés fejezetet irányító szerv vezetőjének, hogy a Kossuth Lajos tér rekonstrukciójával kapcsolatban kötelezettséget vállaljon a 61/2011. (VII. 13.) OGY határozatban foglaltakra tekintettel, valamint a Kormánynak, hogy a megvalósításhoz szükséges forrásokat biztosítsa.

Az életüktől és szabadságuktól politikai okból jogtalanul megfosztottak kárpótlására a kérelmek benyújtásának határideje lejárt, az eljárásokat lefolytatták, a kárpótlások kifizetésre kerültek. A Hadigondozottak Közalapítványánál - a kárpótlási összegből - keletkező maradvány terhére a Közalapítvány törvényben (1994. évi XLV. tv. a hadigondozásról) meghatározott feladatai finanszírozhatóak. A rendelkezés célja az, hogy a kárpótlásra ki nem fizetett összegből a hadigondozottak juttatásai kerüljenek finanszírozásra.

A 76. §-hoz

Célszerű biztosítani, hogy a megyei önkormányzatoktól átvett pénzeszközök a szintén a megyei önkormányzatoktól az állam által átvett intézményekhez kapcsolódó kötelezettségek, valamint a megyei önkormányzatok konszolidációjából eredően 2012. január 1-jétől az arra szolgáló fedezettel nem rendelkező önkormányzatok fizetési kötelezettségeinek teljesítését szolgálhassák.

VIII. Fejezet

Záró rendelkezések

A 77. §-hoz

Hatályba léptető rendelkezés és dereguláció.

A 78. §-hoz

Felhatalmazó rendelkezések.