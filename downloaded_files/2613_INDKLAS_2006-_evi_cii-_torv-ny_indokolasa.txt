2006. évi CII. törvény indokolása

az Egyesült Nemzetek keretében, Palermóban, 2000. december 14-én létrejött, a nemzetközi szervezett bűnözés elleni Egyezménynek az emberkereskedelem, különösen a nők és gyermekek kereskedelme megelőzéséről, visszaszorításáról és büntetéséről szóló Jegyzőkönyve kihirdetéséről

Indokolás

A Jegyzőkönyv célja az emberkereskedelem, különösen a nőkkel és gyermekekkel való kereskedelem megelőzése és az ellene való fellépés, az államok közötti együttműködés elősegítése, de ugyanakkor az emberkereskedelem áldozatainak védelme és támogatása is. A Jegyzőkönyvben foglalt rendelkezések nem érintik az államok és személyek nemzetközi jogban, különösen a menekültek helyzetére vonatkozó 1951. évi július hó 28. napján elfogadott Egyezményben, valamint a menekültek helyzetére vonatkozóan az 1967. évi január hó 31. napján létrejött Jegyzőkönyvben foglalt jogait és kötelességeit.

Az emberkereskedelem alatt a Jegyzőkönyv más személyek fenyegetéssel, erőszakkal, a kényszer más formáival, elrablással, csalással, megtévesztéssel, hatalommal való visszaéléssel, a védtelen helyzet kihasználásával való toborzását, szállítását, átruházását, rejtegetését, megszerzését, illetve anyagi ellenszolgáltatás vagy egyéb előnyök adását, elfogadását érti annak érdekében, hogy az érintett személy beleegyezését adja ahhoz, hogy felette másik személy a kizsákmányolás célzatával uralmat szerezzen. Kizsákmányoláson kell értenünk a prostitúciós, vagy a szexuális célzatú kihasználás formáit, de ugyanúgy a kényszermunkát, a rabszolgaságot, vagy rabszolgaság jellegű egyéb formákat, a szolgaságot és az emberi szervek eltávolítását. A lista azonban koránt sem teljes, a Jegyzőkönyv ezen formákat, mint minimumot jeleníti meg.

Az emberkereskedelem büntető törvényi tényállásának (Btk. 175/B. §) legutóbbi módosítására a 2001. évi CXXI. törvénnyel került sor. A módosítást a Jegyzőkönyvben meghatározott követelmények tették szükségessé, ugyanis ezen nemzetközi dokumentum olyan elkövetési magatartások büntetendőségét is megkívánta, amelyek addig nem voltak azok. A 2001. évi CXXI. törvény ennek megfelelően bővítette - a Jegyzőkönyv elvárásainak megfelelően - a lehetséges elkövetési magatartásokat és módokat.

A migránsok csempészése elleni Jegyzőkönyvhöz hasonlóan, e Jegyzőkönyv szintén megköveteli az államoktól a bűncselekmények kísérletének büntetendővé nyilvánítását, a bűncselekményekben társtettesként közreműködő személy büntetőjogi felelősségének megállapítását is. Megköveteli továbbá más személynek a bűncselekmény elkövetésére történő beszervezésének vagy kényszerítésének büntetendővé nyilvánítását is. A magyar Btk. megfelel ezen követelményeknek.

A felsorolt cselekmények pönalizálási kötelezettség alá esnek, ha azokat szándékosan követik el, mint ahogyan ezek kísérlete és a bűnsegédi magatartások is.

Az emberkereskedők áldozatainak védelméről külön fejezet szól, amelynek körébe a büntetőeljárásban részükre biztosítandó jogok, de úgyszintén a szociális, mentális segítségnyújtás, a biztonságos lakhatás, a képzés vagy a fizikai védelem tartoznak. Az elszenvedett kárukért az emberkereskedelem áldozatainak biztosítani kell a kompenzációt is. Szükség esetén - különösen humanitárius okokból - lehetővé kell tenni az áldozatok ideiglenes vagy végleges legális tartózkodását is. Az áldozat biztonságára a hazatelepítés elrendelésénél is tekintettel kell lenni.

Önálló fejezetben szerepelnek az együttműködés, a képzés és a megelőzés témakörei. Itt elsősorban a Részes Államok rendvédelmi és bevándorlási szervei közötti együttműködés a hangsúlyos, valamint az emberi jogi és áldozatvédelem centrikus képzések, amelyekben jelentős szerepük lehet a társadalmi szervezeteknek is. A megelőzést szolgáló intézkedések a szigorú határellenőrzés, a szállítóvállalatok felelősségének megállapítása a szükséges okmányok meglétének ellenőrzéséért, valamint a megfelelő biztonsági fokozatú okmányok alkalmazása.

A Részes Államok arra is kötelezettséget vállalnak, hogy olyan átfogó programokat dolgoznak ki, amelyek a prevenciót, az áldozatok védelmét és a közvélemény megfelelő tájékoztatását szolgálják, továbbá, hogy két- vagy többoldalú megállapodásokat kötnek az emberkereskedelmet generáló tényezők (pl. a szegénység, esélyegyenlőtlenség) kiküszöbölését elősegítő együttműködési formák és fejlesztési programok megvalósítására.

A Jegyzőkönyvet az ENSZ Közgyűlés 2000. november 15-én fogadta el, és az 2003. december 25. napján lépett hatályba. 2006. októberig 117 állam írta alá, és 108 erősítette meg, fogadta el vagy csatlakozott hozzá. Az Európai Unió, valamint annak mind a 25 tagállama aláírta a Jegyzőkönyvet, és 20 ratifikálta.

A nemzetközi szerződésekkel kapcsolatos eljárásról szóló 2005. évi L. törvény 7. §-a alapján a kötelező hatályának elismerésére az Országgyűlésnek kell felhatalmazást adnia, majd törvényben kell kihirdetni.