2018. évi CIII. törvény indokolása

a Nemzeti Eszközkezelő Programban részt vevő természetes személyek otthonteremtésének biztosításáról

-----STARTING---POINT---ALTALANOS--- 

A 2007-2008. évek gazdasági válsága következtében a devizahitellel rendelkező ingatlantulajdonosok jelentős hányada devizacsapdába került, sokan elvesztették a lakhatásukat biztosító otthonukat. A 2011. május 30-án bejelentett Otthonvédelmi akciótervben szerepelt a szociálisan legrászorultabb hiteladósok lakásának megvásárlása érdekében a Nemzeti Eszközkezelő felállítása.

A hitelszerződésből eredő kötelezettségeiknek eleget tenni nem tudó természetes személyek lakhatásának biztosításáról szóló 2011. évi CLXX. törvény rendelkezései szerint a Magyar Állam gondoskodott a szociálisan leginkább rászorult természetes személy hiteladós lakhatását biztosító lakóingatlan megvásárlásáról: továbbra is biztosította a hiteladós és a vele egy háztartásban élő személyek lakhatását a megvásárolt lakóingatlanban bérleti díj fizetése ellenében. Ezeknek a feladatoknak az állam a Nemzeti Eszközkezelő Zártkörűen működő Részvénytársaságon (a továbbiakban: Nemzeti Eszközkezelő) keresztül tesz eleget.

E törvény a gazdaságban bekövetkezett pozitív változások hatására további segítséget nyújt a Nemzeti Eszközkezelő Programban résztvevő természetes személyek számára azáltal, hogy biztosítja számukra az otthonteremtés lehetőségét.

A kidolgozott program alapvető feltételeinek törvényi szintű szabályozását az indokolja, hogy az olyan speciális szabályokat fogalmaz meg, amelyek eltérnek a jelenleg hatályos törvényi rendelkezésektől. Az új szabályozás elsősorban a lakások bérletével, az adásvétel és a részletvétel konstrukciójával, az állami vagyonnal való gazdálkodással kapcsolatos törvényi rendelkezéseket érinti.

A Nemzeti Eszközkezelő Programban résztvevő természetes személyek otthonteremtése érdekében kidolgozott program alacsonyabb szintű - kormányrendeletben történő - szabályozást igénylő részletszabályainak megalkotására a törvény felhatalmazást ad a Kormánynak.

A törvényben meghatározott feltételek eleget tesznek annak a törekvésnek, hogy a gazdasági válság miatt kialakult nehéz helyzet átmeneti megoldását szolgáló konstrukciót felváltó otthonteremtési konstrukció megvalósítása által a Nemzeti Eszközkezelő Programban résztvevő természetes személyek hosszú távú otthonteremtése jelen törvényben foglalt feltételek szerint biztosítottá válik.

A törvény elsődleges célja, hogy a Nemzeti Eszközkezelő Programban résztvevő természetes személyek megszerezzék a jelenleg bérelt ingatlanuk tulajdonjogát. A konstrukció lényege, hogy a fizetési kötelezettségeiknek eleget tevő bérlők és az otthonteremtés minél szélesebb körben történő biztosítása érdekében a bérlők közeli hozzátartozói lehetőséget kapnak arra, hogy jelentős kedvezmények igénybevételével egyösszegben megvásárolják az általuk bérelt ingatlant. Ilyen kedvezménynek minősül, hogy a vételár számítás során az állam nem számít fel kamatot, valamint a vételárba beszámításra kerül a bérlő által már megfizetett bérleti díj. A vevő kérelmére az állam további százalékos mértékű vételár kedvezményt nyújt elidegenítési és terhelési tilalom bejegyzésének terhe mellett.

A részletvételi konstrukció esetén a fizetési kötelezettségeinek eleget tevő bérlő nyilatkozata alapján az általa bérelt ingatlan tulajdonjoga 2019. október 1-jén a bérlőre száll át azzal, hogy a vételárat a részletvevő a végrehajtási rendeletben meghatározottak szerint megállapított időpontokban és több részletben fizeti meg.

Annak érdekében, hogy az állam a tulajdonszerzést megkönnyítse, a törvény szerint a tulajdonszerzés kapcsán felmerülő anyagi és eljárási kötelezettségeket az állam a Nemzeti Eszközkezelő útján viseli.

A törvény tartalmazza azokat a jogszabály-módosításokat, amelyek a törvény szerinti jogviszony-változások adó-, díj-, illeték- és költségmentességét biztosítják.

Az állam lehetőséget ad a fizetési kötelezettségeinek eleget tevő bérlők számára, hogy fenntartsák a bérleti jogviszonyukat. Ennek érdekében a törvény szerint a Nemzeti Eszközkezelő tájékoztatja a fizetési kötelezettségeinek eleget tevő bérlőket a törvény szerinti tulajdonszerzési konstrukciókról és a lakásbérleti jogviszony fenntartásának és fennmaradásának feltételeiről, a bérlő az erre irányuló nyilatkozatában kérheti a törvényben foglalt feltételek szerint a lakásbérleti jogviszony fenntartását.

A tulajdonszerzés lehetőségének a Nemzeti Eszközkezelő Programban résztvevő természetes személyek minél szélesebb körére történő kiterjesztése érdekében az állam lehetőséget ad azoknak a bérlőknek is a tulajdonszerzésre, akik korábban csak részben tettek eleget fizetési kötelezettségeiknek, ezért a bérleti szerződésük határozott idejű bérleti szerződéssé történő átalakítására került sor, mivel azonban a határozott idő alatt maradéktalanul eleget tettek fizetési kötelezettségeiknek, így ismételten határozatlan idejű szerződésük jön létre. Ezen bérlői körnek a törvényben foglaltak értelmében az általuk bérelt ingatlanon a lakásbérleti szerződés határozatlan idejűvé történő átalakulásának napját követően keletkezhet tulajdonjoga a jelen törvény szerinti részletvétel szabályai alapján.

A törvény rendelkezik a lakásbérleti jogviszony megszűnése következtében megüresedett ingatlanokra vonatkozó eljárásrendről. A megüresedett ingatlan hasznosításáról, értékesítéséről, illetve tulajdonváltozásához kapcsolódó állami feladatokról az MNV Zrt. gondoskodik. Az állam a megüresedett ingatlanokat - elsősorban az egészségügyi ágazat szükségleteinek megoldása érdekében - szolgálati lakásként történő hasznosítás céljából ajánlja fel. Ha a megüresedett ingatlan e cél megvalósítását nem szolgálja, az állam a megüresedett ingatlant értékesíti. Az értékesítési eljárás lefolytatását követően állami tulajdonban maradó ingatlanokon a megüresedett ingatlan fekvése szerint illetékes helyi önkormányzatnak ingyenesen tulajdonjoga keletkezik.

Abból a célból, hogy az Ócsán megvalósuló Szociális Családiház-építési Program keretében felépült, lakhatási célú ingatlanok vagyonkezeléséről, illetve a szociálisan rászoruló magánszemélyek lakhatásának biztosításáról a helyi önkormányzat gondoskodjon, a törvény szerint az Ócsán megvalósuló Szociális Családiház-építési Program keretében felépült, lakhatási célú ingatlanokon Ócsa Város Önkormányzatának (a továbbiakban: Önkormányzat) a fennálló lakásbérleti jogviszonyokkal terhelten ingyenesen tulajdonjoga keletkezik.

Annak érdekében, hogy az önkormányzatokat a tulajdonváltozás során anyagi kötelezettségvállalás ne terhelje, a törvény rendelkezik arról, hogy a tulajdonváltozás következtében felmerülő általános forgalmi adó fizetési kötelezettséget az állam viseli.

Tekintettel arra, hogy a konstrukció kialakítására az otthonteremtés biztosítása miatt került sor, ezért valószínűsíthető az is, hogy a Nemzeti Eszközkezelőre csak átmenetileg lesz szükség. Ezt a szempontot érvényesíti a törvény, és lehetőséget biztosít arra, hogy a Nemzeti Eszközkezelő a feladatait más közreműködő szervezetek útján is elláthassa, továbbá rendelkezik arról, hogy a megüresedett ingatlanok kikerülnek a Nemzeti Eszközkezelő vagyonkezeléséből az MNV Zrt. részére történő átadással.

A törvény hatálybalépési ideje elegendő időt biztosít a konstrukcióban résztvevő feleknek a felkészülésre.

-----STARTING---POINT---RESZLETES---

Az 1. §-hoz

A törvény értelmező rendelkezéseinek meghatározása, amely bevezeti a normaszövegben gyakran előforduló fogalmak jelentését.

A 2. §-hoz

Rögzíti a Nemzeti Eszközkezelő Programban résztvevő természetes személyek otthonteremtésének érdekében közreműködő Nemzeti Eszközkezelő feladatait annak érdekében, hogy az állam az otthonteremtés adminisztratív, jogi és egyéb hatósági eljárásokkal kapcsolatos eljárási kötelezettséget a fizetési kötelezettségeiket teljesítő bérlőktől átvállalja és megkönnyítse a jelenlegi bérlők tulajdonszerzését.

Továbbá tartalmazza a Nemzető Eszközkezelőnek a törvény szerinti tulajdonszerzési lehetőségekről, valamint a lakásbérleti jogviszony fenntartásának és fennmaradásának feltételeiről szóló tájékoztatási kötelezettségét.

A 3. §-hoz

A törvény lehetőséget teremt arra, hogy a Nemzeti Eszközkezelő a feladatai ellátása során közreműködőt vegyen igénybe.

A 4. §-hoz

A törvény alapján a Nemzeti Eszközkezelő a vagyonkezelése során az állami vagyont bérbeadással hasznosíthatja. A jogszabályhely rendelkezik továbbá arról, hogy a Nemzeti Eszközkezelő vagyonkezelésében lévő megüresedett ingatlant a Nemzeti Eszközkezelő az MNV Zrt. részére átadja, amely átadás következtében a Nemzeti Eszközkezelő törvényi kijelölésen alapuló vagyonkezelői joga megszűnik. Az MNV Zrt. a megüresedett ingatlanok tekintetében a törvény VI. fejezetében foglaltak szerint jár el.

Az 5. §-hoz

A fizetési kötelezettségeinek eleget tevő bérlőnek lehetősége nyílik arra, hogy az általa bérelt lakóingatlant vagy tartalék ingatlant kamatmentesen megvásárolja. Az állam az otthonteremtés érdekében vételárkedvezményeket nyújt a fizetési kötelezettségeinek eleget tevő bérlő számára. Ilyen kedvezménynek minősül, hogy a lakásbérleti jogviszony fennállása során megfizetett lakbér beszámításra kerül a vételárba.

A fizetési kötelezettségeinek eleget tevő bérlők e törvény szerinti tulajdonszerzése kedvezőbb feltételekkel valósulhat meg, mint a NET tv. szerint biztosított visszavásárlás lehetősége, ezért az e törvény szerinti tulajdonszerzés esetében a NET tv. szerint biztosított visszavásárlási jog gyakorlásának fenntartása nem indokolt.

Mivel az ingatlan a fizetési kötelezettségeinek eleget tevő bérlők birtokában van, ezért az adásvétel során nem kerül sor a természetbeni birtokátruházásra.

Az otthonteremtés biztosítása érdekében az állam viseli a tulajdonváltozáshoz kapcsolódó költségeket a Nemzeti Eszközkezelő útján.

A 6. §-hoz

A Nemzeti Eszközkezelő tájékoztatását követő 60 napon belül a fizetési kötelezettségeinek eleget tevő bérlő élhet az általa bérelt ingatlan tekintetében az egyösszegű megvásárlás jogával az erre irányuló kifejezett nyilatkozat alapján. Az otthonteremtés széles körű biztosítása érdekében az állam az ingatlan egyösszegben történő megvásárlásának lehetőségét kiterjeszti a fizetési kötelezettségeinek eleget tevő bérlő közeli hozzátartozóira is. Az eljárás egyszerűsítése érdekében a nyilatkozat megtételére teljes bizonyító erejű magánokirat formájában van a fizetési kötelezettségeinek eleget tevő bérlőnek lehetősége. A nyilatkozattételi határidő jogvesztő. Bérlőtársak esetén egybehangzó vagy közös nyilatkozat szükséges.

Az állam az egyösszegű vásárláshoz további vételárkedvezményt nyújt a törvény végrehajtási rendelete alapján.

Amennyiben az egyösszegben történő megvásárlásra irányuló adásvételi szerződés megkötése valamilyen okból meghiúsul, az állam abban az esetben is biztosítja a fizetési kötelezettségeinek eleget tevő bérlő tulajdonszerzésének lehetőségét a lakásbérleti jogviszony részletvétellé történő átalakulása által.

A 7. §-hoz

A fizetési kötelezettségeinek eleget tevő bérlő nyilatkozata alapján az állam e törvény erejénél fogva megteremti a fizetési kötelezettségeinek eleget tevő bérlőnek az általa bérelt ingatlanon részletvétel útján történő tulajdonszerzését.

A tulajdonváltozás ingatlan-nyilvántartásba történő bejegyzése iránt a Nemzeti Eszközkezelő intézkedik, amely nem jár sem anyagi sem eljárási kötelezettséggel a fizetési kötelezettségeinek eleget tevő bérlő részéről.

A 8. §-hoz

A Nemzeti Eszközkezelő tájékoztatását követő 60 napon belül a fizetési kötelezettségeinek eleget tevő bérlő fenntarthatja jelenlegi lakásbérleti jogviszonyát az e törvény és végrehajtási rendeletében foglalt feltételekkel az erre irányuló nyilatkozata alapján. A nyilatkozattételi határidő jogvesztő.

Amennyiben a bérlőtársak közül csak egy bérlőtárs nyilatkozik a lakásbérlet fenntartására vonatkozóan, és a többi bérlőtárs nem nyilatkozik, a nem nyilatkozók miatt a nyilatkozatot tevő bérlőtársat nem éri hátrányos jogkövetkezmény, azaz nem kell emelt összegű lakásbérleti díjat fizetnie a nem nyilatkozó bérlőtársak miatt.

A lakásbérleti jogviszony fenntartása esetén a fizetési kötelezettségeinek eleget tevő bérlőnek a NET tv. szerinti visszavásárlási joga a továbbiakban is fennáll.

A 9. §-hoz

A lakásbérleti díjat a bérlőnek havi rendszerességgel kell a Nemzeti Eszközkezelő részére megfizetnie.

A 10. §-hoz

Az e törvény szerinti lakásbérleti jogviszony speciális jellegére tekintettel meghatározza a Lakástörvény rendelkezéseitől eltérő szabályokat.

A 11. §-hoz

A Nemzeti Eszközkezelő kötelezheti a bérlőt a lakásbérleti szerződésben előre fizetésre alkalmas fogyasztásmérő felszerelésének kérelmezésére a közüzemi szolgáltatótól, abban az esetben, ha törvény alapján a bérlőt ezért külön díjfizetési kötelezettség nem terheli.

A 12. §-hoz

Ha a bérlő vagy a háztartás más tagja a NET tv. szerinti, az állam tulajdonszerzésére irányuló adásvételi szerződés megkötése érdekében hamisított vagy valótlan tartalmú iratokkal, nyilatkozatokkal a Nemzeti Eszközkezelőt megtévesztette, a Nemzeti Eszközkezelő a lakásbérleti szerződést felmondhatja. Az ebben az esetben történő lakásbérleti jogviszony megszűnése esetén üresen maradt ingatlanra a törvény VI. fejezete szerinti eljárást kell alkalmazni.

A 13. §-hoz

Az állam azoknak a bérlőknek is megteremti a tulajdonszerzés lehetőségét, akik korábban a fizetési kötelezettségeiket részlegesen teljesítették, amelynek következtében határozott idejű lakásbérleti jogviszonyuk keletkezett. Ha a határozott idejű lakásbérleti jogviszonyuk alatt a bérlő maradéktalanul eleget tesz a fizetési kötelezettségeinek, a lakásbérleti jogviszonyuk újra határozatlan idejűvé alakulhat a rájuk vonatkozó jogszabályok alapján. Ebben az esetben a bérlőnek az átalakulás napját követő 90. napon, de legkorábban 2019. október 1-jén az erre irányuló nyilatkozata alapján tulajdonjoga keletkezik e törvény erejénél fogva az általa bérelt ingatlanon az e törvény szerinti részletvétel szabályai szerint.

Az állam megteremti annak a lehetőségét is, hogy a bérlők e köre továbbra is fenntartsa jelenlegi lakásbérleti jogviszonyát az e törvény és végrehajtási rendeletében foglalt feltételekkel az erre irányuló nyilatkozata alapján. A nyilatkozattételi határidő jogvesztő.

A 14-18. §-hoz

A lakásbérleti jogviszony megszűnése következtében megüresedett ingatlan hasznosításáról, értékesítéséről, illetve tulajdonváltozásához kapcsolódó feladatokról az MNV Zrt. gondoskodik.

Az állam a megüresedett ingatlanokat - elsősorban az egészségügyi ágazat szükségleteinek megoldása érdekében - szolgálati lakásként történő hasznosítás céljából ajánlja fel.

Ha a megüresedett ingatlan az előző bekezdés szerinti cél megvalósítása érdekében nem szükséges, az állam az MNV Zrt. útján a megüresedett ingatlant értékesíti.

Az értékesítési eljárás lefolytatását követően állami tulajdonban maradó ingatlanokon e törvény erejénél fogva a megüresedett ingatlan fekvése szerint illetékes helyi önkormányzatnak ingyenesen tulajdonjoga keletkezik.

A tulajdonváltozás ingatlan-nyilvántartásba történő bejegyzése iránt az MNV Zrt. intézkedik.

Az ingatlanok és a tulajdonváltozás speciális jellegére tekintettel nem indokolt a nemzeti vagyonról szóló 2011. évi CXCVI. törvény (a továbbiakban: Nvtv.) 13. § (4) és (5) bekezdéseinek alkalmazása.

Annak érdekében, hogy a helyi önkormányzatokat a tulajdonváltozás során anyagi kötelezettségvállalás ne terhelje, a paragrafus rendelkezik arról, hogy a tulajdonváltozás következtében felmerülő általános forgalmi adó fizetési kötelezettséget az állam viseli.

A 19. §-hoz

A törvény alapján az Ócsán megvalósuló Szociális Családiház-építési Program keretében felépült, lakhatási célú ingatlanokon, valamint az ingatlanokon lévő víziközmű vagyonelemeken Ócsa Város Önkormányzatának (a továbbiakban: Önkormányzat) a fennálló lakásbérleti jogviszonyokkal terhelten ingyenesen tulajdonjoga keletkezik. Az Önkormányzat az ingatlanok önkormányzati tulajdonba kerülését követő két éven belül a bérlő számára a Nemzeti Eszközkezelő által kötött lakásbérleti szerződésben meghatározottaknál hátrányosabb feltételeket nem határozhat meg.

A tulajdonváltozás ingatlan-nyilvántartásba történő bejegyzése iránt a Nemzeti Eszközkezelő intézkedik.

Az ingatlanok és a tulajdonváltozás speciális jellegére tekintettel nem indokolt az Nvtv. 13. § (4) és (5) bekezdéseinek alkalmazása.

Annak érdekében, hogy az Önkormányzatot a tulajdonváltozás során anyagi kötelezettségvállalás ne terhelje, a törvény rendelkezik arról, hogy a tulajdonváltozás következtében felmerülő általános forgalmi adó fizetési kötelezettséget az állam viseli.

-----STARTING---POINT---VEGE---

A 20. §-hoz

E törvény végrehajtási szabályainak megalkotására a Kormány kap felhatalmazást.

A 21. §-hoz

A törvény hatályba léptető rendelkezése.

A 22. §-hoz

A Nemzeti Eszközkezelő Program átalakulásához kapcsolódó átmeneti rendelkezéseket tartalmazza.

A 23. §-hoz

Sarkalatossági záradék.

A 24-26. §-hoz

Biztosítja az e törvény szerinti jogviszonyváltozásokból eredő adó-, díj-, illeték- és költség-mentességet.

A 27-28. §-hoz

Az e törvénnyel való összhang megteremtése érdekében szükséges a NET tv. egyes részeinek módosítása.

A 29. §-hoz

Az állam a korábban meghirdetett Nemzeti Eszközkezelő Program átalakításával biztosítja az e törvény szerinti otthonteremtési lehetőségeket a Nemzeti Eszközkezelő Programba bekerült természetes személyek részére. A Nemzeti Eszközkezelő Program átalakításából eredően a jövőben a Nemzeti Eszközkezelő által további ingatlan megvásárlására nem kerül sor. A törvény hatályba lépése előtt benyújtott kérelmekkel kapcsolatos eljárásrendet szabályozza.

A 30. §-hoz

Az e törvénnyel való összhang megteremtése érdekében szükséges a NET tv. egyes részeinek hatályon kívül helyezése.