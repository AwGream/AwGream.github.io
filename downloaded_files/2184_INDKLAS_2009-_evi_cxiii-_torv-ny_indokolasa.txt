2009. évi CXIII. törvény indokolása

a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosításáról szóló

-----STARTING---POINT---ALTALANOS--- 

A törvény elsődlegesen a közösségi jogharmonizációs kötelezettségünk teljesítését szolgálja. 2010. április 1-jei hatálybalépéssel a jelenlegi jövedéki irányelv, a jövedékiadó-köteles termékekre vonatkozó általános rendelkezésekről és e termékek tartásáról, szállításáról és ellenőrzéséről szóló 92/12/EGK tanácsi irányelv helyébe új irányelv, a 2008/118/EK tanácsi irányelv lép. A tagállamoknak 2010. január 1-jéig kell átültetniük a nemzeti jogukba az irányelv rendelkezéseit.

Az új irányelv alapvető változást hoz a jövedéki termékek adófelfüggesztés mellett végzett szállításában. Az Európai Parlament és Tanács 1152/2003/EK határozata alapján létrehozott, a Bizottság és a tagállamok által működtetésre kerülő ún. EMCS rendszer (Excise Movement and Control System - Jövedéki Árumozgási és Ellenőrző Rendszer) egy olyan számítógépes rendszer, amely a jövedéki termékek Közösségen belüli, adófelfüggesztéssel végzett szállításának felügyeletét, nyomon követését hivatott megvalósítani, a jövedéki termékekkel való csalások és visszaélések csökkentése, visszaszorítása érdekében. Lényege, hogy a jelenlegi papíralapú okmányolást elektronikus okmányok váltják fel mind a szállítmányok feladására, mind a visszaigazolására. A szállítmányok a számítógépes rendszerben a tagállami hatóságok által a szállítás során végig nyomon követhetővé válnak, az elektronikus okmányok mindenkori állapotai a szállítás folyamatát mutatják meg, a szállítmány feladója általi benyújtástól egészen a címzett általi visszaigazolási jelentés feladóhoz való visszaérkezéséig.

Az irányelv lehetővé teszi, hogy a tagállamok ne csak a közösségi szállításokra, hanem belföldi relációban, nemzeti szinten is alkalmazzák az új rendszert. A törvény szerint Magyarország él ezzel a lehetőséggel, és az elektronikus okmányolást a belföldön végzett adó-felfüggesztéses szállításokra is kiterjeszti.

Az új irányelv a jövedéki adózás közösségi szinten harmonizált eddigi szabályait lényegében változatlanul hagyta, csupán néhány, elsődlegesen az adózott termékek tagállamok közötti forgalmát érintő, a gyakorlati tapasztalatok során szükséges kiegészítést, pontosítást tesz, melyet a törvény is átvezet a hatályos jövedéki szabályozás vonatkozó rendelkezéseiben.

A törvény jogharmonizációs céllal módosítja az egyéb bor (gyümölcsborok) kiszerelési korlátozására vonatkozó, az uniós joggal ellentétes hatályos rendelkezéseket is.

A törvény kialakítja a törvényes kereteket az ásványolaj előállítás azon sajátos és a gyakorlatban elterjedőben lévő módjára, amikor a hulladékok hasznosítására alkalmazott technológia során melléktermékként a Jöt. szerinti ásványolaj kategóriába tartozó termékeket nyernek ki, ilyen termékek keletkeznek. A törvény egyúttal megteremti a lehetőséget ezen termékek villamos energia előállításához való adómentes felhasználására is.

A törvény összhangba hozza a nem jövedéki engedélyes kereskedelmi tevékenység végzésének jövedéki szabályait a belső piaci szolgáltatásokról szóló 2006/123/EK irányelvnek a kereskedelemről szóló 2005. évi CLXIV. törvényben, illetve az üzletek működéséről, és az egyes üzlet nélkül folytatható kereskedelmi tevékenységek végzésének feltételeiről szóló 133/2007. (VI. 13.) Korm. rendeletet felváltó, a kereskedelmi tevékenységek végzésének feltételeit szabályozó új Korm. rendeletben átültetett szabályaival.

Az előbbieken túl a törvény a jogalkalmazási tapasztalatok alapján bizonyos egyszerűsítéseket, illetve az ellenőrzés hatékonyságát javító, költségeit csökkentő módosításokat is tartalmaz.

-----STARTING---POINT---RESZLETES---

Az 1. §-hoz

A törvény pontosítja az adóraktári előállítási kötelezettségre vonatkozó általános szabályt. Amennyiben a jövedéki termékek előállítása a vámjogszabályok szerint lehetővé tett keretek között, vámfelügyelet mellett történik, nem kell azt adóraktárban végezni.

A 2. §-hoz

A jövedéki adóra vonatkozó általános rendelkezésekről és a 92/12/EGK irányelv hatályon kívül helyezéséről szóló új, 2008/118/EK tanácsi irányelv szerint a csomagküldő kereskedő nyilvántartásba vételére minden tagállamban ki kell jelölni egy konkrét hatóságot. A törvény a Kormány által kijelölt szervezetet nevesíti erre a feladatra (és ad a Kormánynak felhatalmazást a 129. § (1) bekezdés c) pontban a szervezet kijelölésére).

A 3. §-hoz

A törvény eltörli a különféle üzemanyagok fuvarozás során, illetve lefejtéskor bekövetkező keveredésének vámhatóság felé történő bejelentését ahhoz, hogy a keveredés ne minősüljön termékelőállításnak. A gyakorlatban ugyanis ennek az előírásnak nem lehet minden esetben eleget tenni.

A törvény az új irányelvvel bevezetett fogalmakat illeszti be a törvénybe, illetve az új irányelvnek megfelelően pontosításokat tesz az eddig használt fogalmakban.

A törvény az egyértelmű jogalkalmazás érdekében meghatározza, hogy mit kell az üzemanyagkénti beszerzés, importálás, kínálás, értékesítés, felhasználás fogalma alatt érteni, vagyis olyan eseteknek, amikor az ásványolajok adóját a termék rendeltetése alapján fel kell számítani.

A biogáz fogalom bevezetése az adóraktári engedélykötelezettségre vonatkozó módosított rendelkezés alkalmazásához, az olajtermék fogalom pedig a hulladékból előállított ásványolajra vonatkozóan beiktatásra kerülő új rendelkezések alkalmazásához szükséges.

A 4. §-hoz

A törvény az adóalanyok között nevesíti a bejegyzett feladót is, aki (amely) az importálást követően - a vámhatóság engedélye birtokában - jogosult a vámjogilag szabad forgalomba bocsátott jövedéki terméket az importálás helyéről adófelfüggesztéssel adóraktár-engedélyesnek vagy adómentes felhasználónak feladni.

Az 5-6. §-hoz

A törvény a belföldi relációban értelmezett adófelfüggesztés eseteit igazítja hozzá az új irányelv rendelkezéseihez. Az adófelfüggesztés eseteit kiterjeszti az importált jövedéki terméknek bejegyzett feladó által végzett feladására is, meghatározva egyúttal ennek feltételeit is (pl. jövedéki biztosíték követelmény), valamint a bejegyzett feladó esetében követendő eljárást az okmányok benyújtására. Rendelkezik továbbá arról, hogy milyen típusú okmányokkal végzett szállítás tekinthető adófelfüggesztéssel végzett szállítás alá tartozónak. Az elektronikus termékkísérő okmányra, vagyis az ún. e-TKO-ra, annak visszaigazolására, azaz az elektronikus átvételi elismervényre, illetve export esetén az elektronikus kiviteli elismervényre a törvényben a közösségi adófelfüggesztés esetén meghatározott eljárást kell lényegében a belföldi relációban is alkalmazni.

A törvény rendelkezik az elektronikus számítógépes rendszer üzemszünete alatt követendő okmányolás rendjéről, illetve eljárásról, mely - kisebb eltéréssel - szintén megegyezik a közösségi adófelfüggesztés során ilyen esetben alkalmazandó eljárással.

A 7. §-hoz

A törvény az adófelfüggesztésnek az adómegállapítási és adófizetési kötelezettség alóli végleges mentesüléssel járó lezárására vonatkozó szabályokat hozzáigazítja az új irányelv rendelkezéseihez, előírva belföldi relációban is az elektronikus átvételi, illetve kiviteli elismervénnyel történő visszaigazolás követelményét. Meghagyja ugyanakkor a visszaigazolás sajátos (egyszerűsítést jelentő) szabályait a TKO esetében alkalmazott eddigi kivételekre (kikötői adóraktárból történő kitárolás, NATO-nak szállítás), továbbá - az irányelv alapján - az ásványolajtermékek valamennyi csővezetékes szállítását kiveszi az elektronikus okmányolás alól (eddig csak a terméktávvezeték adóraktárból induló szállításokra érvényesültek sajátos szabályok).

A törvény lehetővé teszi - összhangban az új irányelvvel -, hogy jövedéki terméket a NATO fegyveres erői, polgári állománya ellátására létesített étterem, kantin részére is lehessen adófelfüggesztéssel jövedéki terméket szállítani. A jövedéki termék külön jogszabály szerinti átvételével a szállító adóraktár véglegesen mentesül a felfüggesztett adókötelezettség alól. Ilyen esetben az elektronikus átvételi elismervényt a vámhatóság állítja ki a NATO egység vámhatóságnak adott írásos nyilatkozata alapján.

A törvény rendelkezik az e-TKO-val szállított jövedéki termék üzemszünet ideje alatt történő átvétele esetén alkalmazandó eljárásról.

A törvény lehetővé teszi, hogy az adóraktár-engedélyes, az adómentes felhasználó export esetén kiviteli elismervény hiányában is mentesülhessen az adó alól, ha a kiléptető vámhivatal az adóraktár-engedélyes, az adómentes felhasználó által szolgáltatott megfelelő bizonyítékok alapján igazolást ad arról, hogy a harmadik országba kilépés megvalósult.

A törvény pontosítja az adóraktárban nem jövedéki termék előállításához felhasznált jövedéki termékre felfüggesztett adókötelezettség alóli mentesülésre vonatkozó szabályt. Eszerint az adóraktár-engedélyes csak abban az esetben mentesül a jövedéki termék nem jövedéki termék előállításához való felhasználása okán az adó alól, ha a felhasználás a törvényben meghatározott valamely adómentes célra (beleértve pl. villamos energia előállítása) történt. A mentesülés feltétele azonban az is, hogy az adóraktár-engedélyes a vámhatósághoz előzetesen bejelentse az ilyen felhasználást, a várhatóan felhasználásra kerülő jövedéki termék mennyiségét, valamint a felhasználási arányszámot vagy a várhatóan felhasználásra kerülő mennyiség levezetését. Feltétel továbbá a felhasznált jövedéki termék mennyiségével az adómentes felhasználókra vonatkozó szabályok szerinti elszámolás is.

A 8. §-hoz

A törvény rendelkezik a bejegyzett feladó felfüggesztett adófizetési kötelezettségének beálltáról, azonosan szabályozva azt, mint az importáló adóraktár-engedélyes, adómentes felhasználó esetében érvényesülő szabályozás.

A 9. §-hoz

A törvény az egyértelmű jogalkalmazás érdekében pontosítja az adófizetési kötelezettség keletkezésének egyéb eseteit.

A 10. §-hoz

A törvény a tagállamok közötti relációban végzett adófelfüggesztés általános szabályait rögzíti. Meghatározza azokat a relációkat, amely relációkban a jövedéki termék adófelfüggesztéssel feladható, szállítható. A hatályos szabályozáshoz képest változás, hogy lehetővé válik jövedéki terméket adófelfüggesztéssel szállítani a más tagállamban állomásozó NATO haderők étterme, kantinja részére is, illetve a bejegyzett feladó belföldről más tagállamba is feladhat fel adófelfüggesztéssel az importálást követően jövedéki terméket vagy azt harmadik országba is kiszállíthatja.

A törvény rendelkezik a mentesített szervezeteknek (diplomaták, diplomáciai testületek, nemzetközi szervezetek, NATO) történő szállítás esetén a visszaigazolás, az elektronikus átvételi elismervény kiállításának sajátos szabályairól, tekintettel arra, hogy a mentesített szervezetek nem kapcsolódnak az uniós számítógépes rendszerhez. A más tagállamból a belföldön lévő mentesített szervezet részére történt szállítás visszaigazolásához az elektronikus átvételi elismervényt a számítógépes rendszerben a vámhatóság állítja ki a mentesített szervezet vámhatóságnak adott írásos nyilatkozata alapján.

A törvény meghatározza azokat az eseteket, amikor közösségi adófelfüggesztési eljárásban - a főszabálytól eltérően - az irányelv rendelkezései szerint nem kell e-TKO-t alkalmazni.

A törvény szabályozza a vámhatóság eljárását arra az esetre, ha a más tagállamból feladott jövedéki termék harmadik országba történő kiléptetése belföldről történik.

A 11. §-hoz

A törvény a biztosíték felszabadítására vonatkozó szabályt az átvétel igazolásának új rendjéhez igazítja.

A 12. §-hoz

A törvény meghatározza az e-TKO alkalmazására vonatkozó szabályokat. Az e-TKO tervezetének számítógépes rendszerben való benyújtására az adóraktár-engedélyes két lehetőség közül választhat. Az egyik a vámhatósággal e rendszer használatára létesített közvetlen számítógépes kapcsolat kialakítása, a másik az ügyfélkapu. A jövedéki termék szállításának megkezdése, az adóraktárból történő kitárolása közösségi adófelfüggesztési eljárásban csak az egyedi adminisztratív hivatkozási kóddal (AHK) ellátott e-TKO megléte esetén, vagyis a szállítmánynak az uniós számítógépes rendszerben történt rögzítését követően történhet.

A szállítás során lehetőség van a szállítmány rendeltetési helyének elektronikus megváltoztatására. A szállítmány, illetve a jóváhagyott e-TKO a számítógépes rendszerből csak a szállítás megkezdése előtt törölhető.

A törvény szerint az e-TKO tervezetében az uniós előírásokon túl - a külön jogszabály szerinti - kiegészítő adatokat is meg kell adni (lényegében a vámhatósághoz jelenleg is megküldendő adattartalom marad fenn az új rendszerben is).

A 13. §-hoz

A törvény az uniós számítógépes rendszer működésében a hatóság vagy az ügyfél oldaláról bekövetkező, üzemszünetnek minősülő üzemzavar alatt követendő eljárást szabályozza az adófelfüggesztéssel végzett szállításokra. Előírja, hogy ilyen esetben papíralapú okmányokat kell alkalmazni, de amint helyreáll a számítógépes rendszer, haladéktalanul ki kell állítani az elektronikus okmányokat, mivel csak azok tekinthetők a jövedéki termékek bizonylatának. A papíralapú okmányokat - az előzőektől függetlenül - az adó elévülési idején belül meg kell őrizni.

A 14. §-hoz

Az adóraktár-engedélyes a közösségi adófelfüggesztéses eljárásban feladott jövedéki termék utáni adókötelezettség alól a címzett elektronikus átvételi elismervénye, illetve harmadik országba más tagállamból történt kiléptetés esetén az illető tagállam kiléptető hatósága által kiállított, és az uniós számítógépes rendszerben rögzített elektronikus kiviteli elismervény alapján mentesül.

Ha az adóraktár-engedélyes mentesített szervezetnek szállított más tagállamba jövedéki terméket, a mentesüléshez - az eddigi szabályok szerint - továbbra is szükséges a mentesített szervezet által a Bizottság külön rendelete szerint kiállított un. adómentességi igazolás is.

Az adóraktár-engedélyes mentesülhet arra a mennyiségre vonatkozó adókötelezettsége alól is, amelyet hiányként tüntettek fel az elektronikus átvételi elismervényen, de azt vagy annak egy részét a hiány keletkezése szerinti tagállam illetékes hatósága a jövedéki termék tulajdonságaiból adódó vagy előre nem látható körülmények, illetve vis major miatt bekövetkezett hiányként - az adóraktár-engedélyes által benyújtott bizonyítékok alapján - elismer. Az efölötti hiányra (vagy amennyiben a tagállami adóhatóságtól nem kérik az adó alól mentesíthető hiány megállapítását, a teljes hiányra) beáll az adófizetési kötelezettség hasonlóan ahhoz az esethez is, ha nincs elektronikus visszaigazolás a jövedéki termék átvételéről, harmadik országba történő kiszállításáról.

A vámhatóság az adóraktár-engedélyest köteles értesíteni arról, ha a szállítmány nem érkezett meg a rendeltetési helyre. Ennek ellenkezőjét az adóraktár-engedélyes az értesítéstől számítva 1 hónapon belül bizonyíthatja.

Amennyiben a feladástól számított 4 hónapon belül a jövedéki termék címzett általi átvételét nem tudja az adóraktár-engedélyes a vámhatóság által elfogadhatóan igazolni, beáll az adófizetési kötelezettsége.

Ha a jövedéki termék adóraktárból történt kitárolását követő 3 éven belül kiderül, hogy azt a szabálytalanságot, ami miatt az adóraktár-engedélyesnek az adót meg kellett fizetnie, ténylegesen melyik tagállamban követték el, a vámhatóság a megfizetett adót kérelemre visszatéríti, feltéve, hogy az adó másik tagállamban történt kivetéséről a vámhatóság hivatalos értesítést kap a tagállam illetékes hatóságától.

A törvény rendelkezik arról, hogy abban az esetben, ha a jövedéki termék megérkezett a címzetthez vagy kilépett harmadik országba, de nincs róla elektronikus átvételi vagy kiviteli elismervénye az adóraktár-engedélyesnek, milyen eljárásban lehet mentesülni az adófizetési kötelezettség alól.

A 15. §-hoz

A vámhatóságnak a más tagállamba adófelfüggesztéssel szállított jövedéki termék átvételéről a címzett által kiállított, az uniós számítógépes rendszerben rögzített elismervényt, illetve a más tagállam kiléptető vámhivatala által a harmadik országba történt kiléptetésről kiállított elektronikus kiviteli elismervényt továbbítania kell a feladó adóraktár-engedélyesnek.

A 16. §-hoz

A törvény a jövedéki termék más tagállamból belföldi adóraktárba történt beszerzése esetén az adóraktár-engedélyes, illetve a vámhatóság által követendő eljárást határozza meg.

Előírja továbbá, hogy a vámhatóság köteles elbírálni és megállapítani a más tagállam adóraktár-engedélyese kérelmére a címzett belföldi adóraktár-engedélyes elektronikus átvételi elismervényén feltüntetett hiányból adómentes hiányként elfogadható mennyiséget, majd erről a tagállami adóraktár-engedélyest és annak illetékes hatóságát is értesíteni.

A 17. §-hoz

A törvény az üzemszünet idején történt átvétel esetén alkalmazható üzemszüneti átvételi elismervényre vonatkozó szabályokat határozza meg.

A 18. §-hoz

A törvény a vámhatóság adóbeszedési jogosultságát állapítja meg a más tagállamok közötti adófelfüggesztéses szállítások során belföldön megállapított vagy észlelt szabálytalanság esetén, melyről a vámhatóságnak értesítenie kell a feladás helye szerinti tagállam illetékes hatóságát. A szabálytalanság belföldön történt elkövetését a jövedéki termék feladásától számított 3 éven belül lehet megállapítani, illetve lehet az adót annak alapján beszedni.

A törvény szerint a más tagállamok közötti adófelfüggesztéses szállítások során belföldön észlelt szabálytalanság alapján az előbbiek szerint a vámhatóság által beszedett jövedéki adót vissza kell téríteni, ha 3 éven belül kiderül a szabálytalanság elkövetésének tényleges helye, vagyis, hogy az valójában melyik tagállamban történt. Ugyanígy kell eljárni, ha a feladó magyar adóraktár engedélyesnek korábban azért kellett a feladott jövedéki termékre az adót megfizetnie, mert a kiszállítást követő 4 hónap leteltével nem volt meg az átvétel szabályos visszaigazolása, azonban a 3 éves időtartamon belül bizonyítást nyer, hogy a termék eltűnése mely tagállamban következett be.

A 19-21. §-hoz

A törvény a nem bejegyzett kereskedő helyett az eseti bejegyzett kereskedő szóhasználatra való áttérést vezeti át. Az eseti kereskedő ugyanúgy egy szállítmányra vonatkozóan szerez engedélyt, mint a korábbi fogalom szerinti nem bejegyzett kereskedő, a különbség annyi, hogy az uniós szintű nyilvántartásban, az un. SEED rendszerben az eseti behozatalra engedéllyel rendelkező bejegyzett kereskedő is szerepel (ami feltétele lesz 2010. április 1-jétől az elektronikus okmányolásnak), míg a nem bejegyzett kereskedő eddig nem.

A törvény meghatározza az elektronikus átvételi elismervény a bejegyzett kereskedő által történő alkalmazására vonatkozó szabályokat, valamint az üzemszünet esetén követendő eljárást.

A törvény lehetővé teszi, hogy amennyiben olyan személy kéri a bejegyzett kereskedőként való működés engedélyezését, aki egy személyben felhasználói engedélyes is, a vámhatóság a bejegyzett kereskedői engedélyt egyszerűsített eljárásban adja ki, és külön jövedéki biztosítékot nem kell megkövetelni, elégséges a felhasználói engedélyes tevékenységéhez nyújtott biztosíték. (Az adómentes felhasználókra már eddig is ilyen tartalmú szabályozás érvényesült.)

A 22. §-hoz

A törvény meghatározza a bejegyzett feladói engedély kiadásának feltételeit.

Ha a bejegyzett feladó a harmadik országból behozott, vámjogilag szabad forgalomba bocsátott jövedéki terméket e-TKO-val más tagállamba, a törvényben meghatározott rendeltetési helyre felad, az importáló helyett a bejegyzett feladó lesz az adó alanya, és az adófizetési kötelezettsége egyidejűleg felfüggesztésre kerül.

A törvény előírja, hogy a bejegyzett feladónak a vámárunyilatkozat benyújtásakor kell az e-TKO tervezetet benyújtania (a vámhatóság ugyanis csak ebben az esetben tudja az adó felfüggesztése mellett vámkezelni a behozott jövedéki terméket).

A törvény meghatározza a bejegyzett feladó felfüggesztett adófizetési kötelezettsége alóli mentesülésének, illetve adófizetési kötelezettsége beálltának szabályait (lényegében ugyanazokat a szabályokat kell alkalmazni, mint amelyek a feladó adóraktár engedélyesekre vonatkoznak).

A 23-24. §-hoz

A törvény a más tagállamban szabad forgalomba bocsátott, belföldre behozott jövedéki termék után belföldön keletkező adófizetési kötelezettségre vonatkozó hatályos szabályozáson átvezeti az irányelv szerinti, többségében kisebb változásokat. Így az adófizetési kötelezettség a törvény szerint a kereskedelmi célú birtokoláshoz kötött (ez a jelenlegi szabályok szerint a gazdasági tevékenység keretében, kereskedelmi céllal vagy felhasználási céllal, illetve közjogi intézmények céljára történő behozatal esetén keletkezik). Kereskedelmi célú birtokolásnak kell tekinteni minden olyan esetet, amikor nem magánszemély által adómentesen behozható jövedéki termék birtokolásáról van szó. (Magánszemély adómentes behozatalának a magánszemély saját felhasználására szolgáló, más tagállamban megvásárolt jövedéki termék behozatala minősül, lásd 26. § indokolása.)

Új elem, hogy a feladott mennyiségből arra a mennyiségre, amely nem érkezik meg a jövedéki termék tulajdonságaiból adódóan (pl. szállítási veszteség), vagy előre nem látható körülmények, vis major miatt megsemmisül, akkor lehet az adó alól mentesülni, ha az előbbi körülményeket a felmerülésük helye szerinti tagállam illetékes hatósága felé az adóalany bizonyítani tudja és azt a tagállami hatóság elfogadja. Nem kell továbbá megfizetni az adót, vagy a megfizetett adó visszaigényelhető akkor is, ha a szállítás közben bekövetkezett szabálytalanság esetén az érintett jövedéki termék mennyiségére az elkövetés helye szerinti tagállamban igazoltan megfizették az adót.

A belföldön szabad forgalomba bocsátott (adózott), más tagállamba kereskedelmi céllal kiszállított jövedéki termék utáni adó visszaigénylésének - a hatályos szabályozástól eltérően - a törvény szerint nem feltétele az adó-visszaigénylési kérelem kiszállítást megelőző benyújtása. Az új feltétel az, hogy a feladást megelőzően értesíteni kell a jövedéki termék feladásáról a vámhatóságot. Ez az előírás azonban csak 2010. december 31-éig lesz hatályban, ugyanis 2011. január 1-jétől az ebben a relációban kiállítandó kísérő okmányt, az EKO-t is elektronikusan - az e-TKO benyújtásra kialakított módok egyikével - be kell nyújtani a vámhatósághoz, a kiállításukkal egyidejűleg.

A törvény lehetővé teszi a belföldről feladott adózott jövedéki termékre az adó visszaigénylését akkor is, ha a szállítás során történt, más tagállamban elkövetett szabálytalanság esetén az érintett jövedéki termék mennyisége után az adót ott igazoltan megfizették, vagy a szállítás során más tagállamban bekövetkezett teljes megsemmisülést vagy helyrehozhatatlan károsodást igazolja annak a tagállamnak az illetékes hatósága, amelyben az esemény történt. Az ilyen esemény megtörténtét a feladónak (az adó-visszaigénylésre jogosultnak) kell bizonyítania az illetékes tagállami hatóság felé.

A 25. §-hoz

A törvény meghatározza, hogy a vámhatóság adózott jövedéki termékek két tagállam között belföldön keresztül kereskedelmi célú beszerzés vagy csomagküldő kereskedelem keretében végzett szállítása során adómentes hiányként mit ismerhet és igazolhat vissza egy más tagállambeli kérelmezőnek.

A törvény a vámhatóság jogosultságát állapítja meg az adó beszedésére a két tagállam között belföldön keresztül kereskedelmi célú beszerzés vagy csomagküldő kereskedelem keretében végzett szállítás során eltűnt, a rendeltetési helyére meg nem érkezett jövedéki termék adójának beszedésére a más tagállambeli személytől, ha a szabálytalanságot belföldön észlelik, tárják fel. Amennyiben azonban 3 éven belül az kerül megállapításra, hogy a szabálytalanság ténylegesen melyik tagállamban történt, akkor az illető személy részére - annak kérelme alapján - a vámhatósághoz megfizetett adót vissza kell téríteni.

A 26. §-hoz

A törvény a más tagállamban szabad forgalomba bocsátott, belföldre behozott jövedéki termék adómentességére vonatkozó hatályos szabályozáson átvezeti az irányelv szerinti változást. Magánszemély adómentes behozatalának a magánszemély saját felhasználására szolgáló, más tagállamban megvásárolt jövedéki termék magánszemély által történő behozatala minősül (az eddigi szabályok szerint a magáncélra történt vásárlás minősült ilyennek).

A 27-29. §-hoz

A törvény szerint módosul a csomagküldő kereskedelem folytatására vonatkozó szabályozás.

Csomagküldő kereskedelemnek a más tagállamba magánszemélynek vagy független gazdasági tevékenységet nem folytató személynek történő értékesítés minősül, ha a szállítást - közvetlenül vagy megbízottja útján közvetve - a csomagküldő kereskedő maga végzi. A csomagküldő kereskedőnek, illetve az adókötelezettséget helyette és nevében teljesítő adóügyi képviselőnek nem kell engedélyt kérnie, csak e tevékenységét nyilvántartásba kell vetetnie a vámhatóság erre kijelölt szerve által.

A belföldről más tagállamba történő szállítás esetén az e tagállam rendelkezései szerinti garanciát az e tagállam kijelölt hatóságának kell ezentúl nyújtani. A csomagküldő kereskedelem keretében kiszállított jövedéki termékek után az adó más tagállamban történő megfizetését a tagállam erre kijelölt hatóságának kell igazolnia, illetve e célra csak ilyen igazolás fogadható el.

A csomagküldő kereskedőnek nem kell belföldön megfizetni az adót arra, az általa szállított mennyiségre, amely nem érkezik meg a jövedéki termék tulajdonságaiból adódóan (pl. szállítási veszteség) vagy előre nem látható körülmények, vis major miatt megsemmisül, feltéve, hogy azt a csomagküldő kereskedő által szolgáltatott bizonyítékok alapján a felmerülésük helye szerinti tagállam illetékes hatósága bizonyítottként elfogadja és igazolja. Nem kell továbbá megfizetnie csomagküldő kereskedőnek az adót akkor sem, ha a szállítás közben bekövetkezett szabálytalanság esetén az érintett jövedéki termék mennyiségére az elkövetés helye szerinti tagállamban igazoltan megfizették az adót. Ha az adófizetés az előbbi mennyiségekre egyébként előzőleg már megtörtént, az adó utólagos visszatérítését lehet kérni.

A 30. §-hoz

A törvény a behajtási jogsegély esetében alkalmazandó jogszabályok körében időközben bekövetkezett változások miatti jogszabályi hivatkozásokat korrigálja.

A 31. §-hoz

A törvény az adóraktárban történő előállítás követelményét kiterjeszti azokra a csak felhasználási céltól függően adóköteles ásványolajokra is, amelyek előállítása üzemanyagkénti vagy tüzelő-, fűtőanyagkénti felhasználás céljára történik. A biogázra ezt a rendelkezést továbbra sem kell alkalmazni.

A 32. §-hoz

Jogtechnikai módosítás (a módosított 40. § (9) bekezdésével összefüggésben).

A 33. §-hoz

A törvény az adófelfüggesztéssel történő kitárolás okmányolására vonatkozó szabályokon átvezeti az e-TKO alkalmazásával összefüggésben szükséges változásokat, és csak a papíralapú okmányok esetében írja elő a továbbiakban azok adattartalmának (a sörfőzde esetében az EKO másolati példányának) a vámhatósághoz történő egyidejű megküldését.

A 34. §-hoz

A törvény pontosítja, hogy az adómentes felhasználó jövedéki biztosítéka nemcsak az adómentes felhasználási cél megvalósulásának kockázatára, hanem az adómentes felhasználó által bonyolított adófelfüggesztéssel történő szállítás adókockázatára is (pl. ha egy adómentes felhasználó az importáló és e-TKO-val szállítja az üzemébe az importálás helyéről az adófelfüggesztéssel vámkezelt jövedéki terméket) biztosítékul szolgál.

A 35. §-hoz

A törvény a rögzíti - hasonlóan az áfa törvény szerinti szabályozással -, hogy a Magyar Köztársaság Európai Unióhoz történő csatlakozásáról szóló nemzetközi szerződést kihirdető törvény hatálybalépésének napját megelőzően kötött és törvényben vagy kormányrendeletben kihirdetett nemzetközi szerződésben vállalt adómentesség biztosítása során a diplomáciai és konzuli képviseletek, illetve tagjaik részére adó-visszatérítés formájában megvalósuló adómentesség szabályait kell megfelelően alkalmazni.

A 36. §-hoz

A törvény a Közösség vámterületének részét képező, de a jövedéki adózás szempontjából harmadik országnak minősülő tagállami területekről közvetlenül belföldre belépő, vagy oda közvetlenül belföldről kilépő (gyakorlatilag légi úton) jövedéki termékek esetében az irányelv szerint alkalmazandó vámalakiságokra is - értelemszerűen - a vámjogszabályok rendelkezései vonatkoznak.

A törvény a bejegyzett feladó adóbevallási rendjéről rendelkezik. A bejegyzett feladó havonta nyújtja be az adóbevallását, abban az esetben is, ha adókötelezettsége a tárgyhóban nem keletkezett.

A törvény az új típusú okmányokat is szigorú számadású nyomtatványnak minősíti, amelyekkel kapcsolatos jogsértésre alkalmazni kell a számlára, nyugtára vonatkozó rendelkezéseket.

A 37. §-hoz

Az adóbevallási kötelezettség elektronikus úton, ügyfélkapun keresztül történő teljesítését írja elő a törvény a bejegyzett feladó esetében is.

A 38. §-hoz

A módosítás a Jöt.-ben meghatározott engedély birtokában folytatható tevékenységek tekintetében állapítja meg az adott tevékenység gyakorlásának bűnügyi nyilvántartásban kezelt adatokkal igazolható feltételeit.

Tartalmazza a bűnügyi nyilvántartásban kezelt adatokkal igazolható feltételek igazolásának, ellenőrzésének, illetve az ellenőrzéshez szükséges adatok igénylésének és kezelésének szabályait.

A 39-40. §-hoz

A törvény pontosítja az ásványolajtermékek fogalmi meghatározásait, melynek értelmében a felhasználási célt nemcsak a kínálás, értékesítés, felhasználás esetében, hanem az előállításnál is figyelembe kell venni. Ezt a pontosítást a törvény átvezeti az adómértékre vonatkozó rendelkezésekben is.

A 41. §-hoz

A törvény a vonatkozó uniós szabályozással való teljes összhang érdekében korrigálja az ásványolaj adómentes felhasználási céljának meghatározását, az elektromos áram előállítása esetében elhagyja az erőműben való előállításra vonatkozó feltételt.

A 42. §-hoz

A törvény kialakítja a törvényes kereteket az ásványolaj-előállítás azon sajátos és a gyakorlatban elterjedőben lévő módjára, amikor a hulladékok hasznosítására alkalmazott technológia során a Jöt. szerinti ásványolaj kategóriába tartozó termékek keletkeznek.

Ezen termékek előállítása - az adóraktár-típus módosításával - az ún. egyébásványolaj-gyártó adóraktárban válik lehetővé, az adóraktári engedélyhez pedig a törvény könnyített feltételeket (alacsonyabb jövedéki biztosítékot, kisebb tárolókapacitás követelményt) határoz meg annak érdekében, hogy kisebb üzemmérettel is létesülhessenek adóraktárak ezen, környezetvédelmi szempontból hasznos tevékenység folytatására. Ezen belül azonban különbséget tesz az előállításra kerülő ásványolajtermékek eltérő jövedéki kockázata alapján. A kisebb jövedéki kockázatot jelentő ásványolajtermékek esetében (egyéb ellenőrzött ásványolaj, vagy fűtési, tüzelési célú gázolaj) alacsonyabb jövedéki biztosíték és kisebb tárolókapacitás követelményt határoz meg, amennyiben viszont a hulladékkezelés keretében üzemanyag (benzin, gázolaj) kerül előállításra, - az üzemanyagokhoz kapcsolódó magasabb jövedéki kockázat miatt - szigorúbb feltételeket támaszt. Ha az adóraktárban többféle ásványolajterméket is előállítanak, az egyes esetekre vonatkozó feltételeket együttesen, illetve a szigorúbb feltételt rendeli alkalmazni a törvény.

A 43. §-hoz

A törvény - a Ket.-tel összhangban - eltörli a vámhatóság által kiadott kötelező érvényű vámtarifa-besorolás (KÉV) felhasználói engedélykérelemhez csatolására vonatkozó követelményt, s csak azt írja elő, hogy ilyen esetben KÉV-vel kell rendelkezni az engedély megadásához.

A törvény pontosítja a felhasználói engedélyes jövedéki biztosítékának meghatározására vonatkozó szabályozást arra az esetre vonatkozóan, ha nem jövedéki termék alapanyagból kerül egyéb ellenőrzött ásványolaj előállításra.

A 44. §-hoz

A törvény az egyéb ellenőrzött ásványolajtermékek adófelfüggesztés melletti importálására vonatkozó rendelkezéseken átvezeti az e-TKO-val, az elektronikus átvételi elismervénnyel, illetve a bejegyzett feladó alkalmazásával kapcsolatban szükséges módosításokat.

A törvény szerint az e-TKO-val más tagállamból behozott egyéb ellenőrzött ásványolajat a továbbiakban már nem kell külön bejelenteni a vámhatósághoz (ez az uniós számítógépes rendszerben ugyanis automatikusan nyomon követhetővé válik).

A 45. §-hoz

Az előrecsomagolt termékek névleges mennyiségére vonatkozó szabályok megállapításáról, a 75/106/EGK és a 80/232/EGK tanácsi irányelv hatályon kívül helyezéséről, valamint a 76/211/EGK tanácsi irányelv módosításáról szóló, 2007. szeptember 5-i 2007/45/EK európai parlamenti és tanácsi irányelvnek való megfelelés érdekében eltörlésre kerülő kiszerelési korlátozással összefüggésben a törvény szerint a tároló adóraktárban bármilyen kiszerelésű alkoholtartalmú italok tárolhatókká válnak.

A 46. §-hoz

Az alkoholok zárjegye után - amennyiben a zárjegyfelhasználó nem tud elszámolni az átvett zárjegyekkel - fizetendő összeg valorizálásra kerül, tekintettel az időközben bekövetkezett adóemelésekre.

A törvény átvezeti a „bejegyzett kereskedő” és a „nem bejegyzett kereskedő” szóhasználatban bekövetkezett változást.

A törvény - jogharmonizációs céllal - az alkoholtermékek esetében a 2 litert meghaladó kiszerelésben való forgalmazáshoz a jelenlegi engedélyeztetési kötelezettséget felváltja a vámhatóság felé történő előzetes bejelentési kötelezettség előírásával.

A 47. §-hoz

Lásd a 45. § indokolását.

A 48-49. §-hoz

Az előrecsomagolt termékek névleges mennyiségére vonatkozó szabályok megállapításáról, a 75/106/EGK és a 80/232/EGK tanácsi irányelv hatályon kívül helyezéséről, valamint a 76/211/EGK tanácsi irányelv módosításáról szóló, 2007. szeptember 5-i 2007/45/EK európai parlamenti és tanácsi irányelvnek való megfelelés érdekében eltörlésre kerül a gyümölcsborok 2 litert meghaladó kiszerelésben való forgalmazására vonatkozó tiltás. A gyümölcsborok 2 litert meghaladó kiszerelésben is forgalmazhatóvá válnak, amennyiben azt a vámhatóság felé előzetesen bejelentik, és - a szőlőborra előírtakkal azonosan - az ilyen kiszereléseket hivatalos zárral látják el.

Egyidejűleg a szőlőbor is általánosan forgalmazhatóvá válik hordós kiszerelés esetén is, előzetes bejelentési kötelezettség mellett.

Az 50. §-hoz

Lásd a 45. § indokolását.

Az 51. §-hoz

A törvény átvezeti a „bejegyzett kereskedő” és a „nem bejegyzett kereskedő” szóhasználatban bekövetkezett változást.

Az 52. §-hoz

A dohánygyártmányokra előírt adójegyek megrendelése 2010. január 1-jétől elektronikus úton, ügyfélkapun keresztül történhet.

Az 53. §-hoz

A törvény a jövedéki engedélyes és a nem jövedéki engedélyes kereskedelmi tevékenység meghatározásában a más tagállamban szabad forgalomba bocsátott jövedéki termékek behozatalával kapcsolatosan szükséges korrekciókat vezeti át.

A törvény korrigálja az export-import tevékenységnek nem minősülő eseteket.

A törvény az üzlethelyiség fogalmának korrekciójával a kereskedelemről szóló 2008. évi CLXIV. törvény üzlet fogalmával teremti meg az összhangot.

Az 54. §-hoz

A törvény a kiszerelési korlátozások eltörlésével kapcsolatban szükséges korrekciókat vezeti át a jövedéki engedélyes kereskedőkre vonatkozó hatályos rendelkezésekben.

Az 55. §-hoz

A törvény a nem jövedéki engedélyes kereskedelmi tevékenység végzésének jövedéki szabályait hozza összhangba a belső piaci szolgáltatásokról szóló 2006/123/EK irányelvnek a kereskedelemről szóló 2005. évi CLXIV. törvényben, illetve az üzletek működéséről, és az egyes üzlet nélkül folytatható kereskedelmi tevékenységek végzésének feltételeiről szóló 133/2007. (VI. 13.) Korm. rendeletet felváltó, a kereskedelmi tevékenységek végzésének feltételeiről szóló 210/2009. (IX. 29.) Korm. rendeletben átültetett szabályaival. A változás lényege, hogy kereskedelmi tevékenység működési engedély helyett - főszabályként - a jegyzőhöz történt bejelentés alapján folytatható. A jövedéki termékek közül működési engedélyköteles körben egyedül a dohánygyártmányok maradnak, azonban a jegyzők nemcsak a működési engedélyekről, hanem a bejelentésekről is tájékoztatni kötelesek a vámhatóságot annak érdekében, hogy a jövedéki termékek kiskereskedelmi, vendéglátóipari forgalmazásának jövedéki ellenőrzése a továbbra is célzottan történhessen.

Az 56. §-hoz

A törvény a kiszerelési korlátozások eltörlésével kapcsolatban szükséges korrekciókat vezeti át a nem jövedéki engedélyes kereskedőre vonatkozó hatályos rendelkezésekben.

A törvény a kereskedelmi tevékenységek szabályozásának változása következtében megszűnő üzletkörök kapcsán szükséges szövegkorrekciót tartalmaz, továbbá a jövedéki termékek közterületi, valamint vásáron, piacon történő értékesítésére határozza meg a jövedéki szabályokat.

Az 57. §-hoz

A törvény a vámhatóság hatáskörét a jövedéki termékek tekintetében kibővíti a nyugtaadási kötelezettség ellenőrzésével, vagyis megteremti a nyugtaadási kötelezettség teljesítésének jövedéki ellenőrzés keretében történő ellenőrizhetőségét. A módosítással megszűnik az a jelenlegi helyzet, hogy a nem jövedéki engedélyes kereskedőnél ugyanazon szerv által két ellenőrzés kerül lefolytatásra, az Art. szerinti próbavásárlás, illetve a Jöt. alapján a jövedéki ellenőrzés, s emiatt két jegyzőkönyv is készül, jelentősen növelve az ellenőrzés időtartamát, és a két eljárás feldolgozása, elbírálása még tovább növeli a munkaidő-ráfordítást. A két eljárás egyesítésével csökken az ellenőrzési idő adminisztrációra fordított része, amelyet alaposabb, mélyebb és ezzel együtt hatékonyabb vizsgálatra lehetne fordítani.

A törvény a közúti ellenőrzés keretében végzett jövedéki ellenőrzések nagy számára és időigényességére, valamint a Ket.-ben meghatározott egyszerűség és az ügyféllel való együttműködés követelményeire tekintettel javasolja a jegyzőkönyv felvételének mellőzését abban az esetben, ha jövedéki jogsértés nem került megállapításra. Fel kell venni azonban a jegyzőkönyvet, ha azt az ellenőrzött személy kéri.

Az 58. §-hoz

A kiszerelésre vonatkozó szabályok módosítása miatt a nagyobb kiszerelések általánossá tételéből fakadó jövedéki kockázatok kezelésével összefüggésben a bejelentési kötelezettség betartatása érdekében szükséges a törvény szerinti szankció bevezetése, mely szerint adózás alól elvontnak minősül az az alkoholtermék és egyéb bor, amelyre a kiszerelés kapcsán előírt bejelentési kötelezettséget nem teljesítik.

Az 59. §-hoz

A törvény megteremti annak a lehetőségét, hogy a vámhatóság az üzletbezárás alkalmazásától eltekintsen, ha a jövedéki termékkel kereskedelmi tevékenységet folytató személy a jogsértéssel érintett jövedéki termék beszerzése során az adott helyzetben tőle elvárható körültekintéssel járt el. A módosítás révén elkerülhető azon - jellemzően vétlen - kereskedők üzletének bezárása, akiknél a vámhatóság által feltárt jogsértés gyakorlatilag a jövedéki termék előállítójának vagy továbbforgalmazójának jogsértő, megtévesztő magatartására vezethető vissza (pl. szakértői vizsgálat igazolja, hogy a termék nem azonos a címkén és a bizonylaton szereplő termékkel).

A 60. §-hoz

A törvény a jogszabályi hivatkozást aktualizálja.

A jelenleg hatályos szabályok szerint az elkobzott ásványolajtermékek katasztrófa elleni védekezés céljára átadhatók. Célszerű emellett megteremteni annak a lehetőségét is, hogy a katasztrófavédelmi szerv oktatási, gyakorlatozási célra is felhasználhassa az elkobzott ásványolajtermékeket (a gyakorlatok során pl. az ásványolajtermékek égetése). A törvény a rendelkezés ilyen irányú kibővítését javasolja.

A 61. §-hoz

A törvény a jogharmonizációs záradékot egészíti ki.

A 62. §-hoz

A törvény a Kormánynak, illetve az adópolitikáért felelős miniszternek adott felhatalmazást egészíti ki.

-----STARTING---POINT---VEGE---

A 63. §-hoz

Az új irányelv átültetésével kapcsolatos rendelkezések 2010. április 1-jén, az egyéb rendelkezések 2010. január 1-jén lépnek hatályba. Ettől eltérően 2011. január 1-jén lépnek hatályba azok a rendelkezések, amelyek az elektronikus átvételi elismervény esetében is - hasonlóan, mint 2010. április 1-jétől az e-TKO esetében - az uniós rendeletben előírtakon túl kiegészítő adatok megadását írják elő, illetve amelyek szerint ezen időponttól az egyszerűsített kísérő okmányoknak a kiállításukkal egyidejűleg a vámhatósághoz történő megküldése ugyanolyan módokon történhet, mint az e-TKO benyújtása. A 2009. december 31-i hatálybalépési időpont alkalmazása pedig csak a közteherviselés rendszerének átalakítását célzó törvénymódosításokról szóló 2009. évi LXXVII. törvénynek a sűrített földgáz üzemanyag új adómértékét 2010. január 1-jével 26,10 Ft/nm3-ben megállapító rendelkezésének kiiktatásához szükséges jogtechnikai megoldás.

A 64. §-hoz

A törvény elsődlegesen szövegpontosításokat, a kereskedelmi tevékenységek szabályozásának változása következtében megszűnő üzletkörök kapcsán szükséges szövegkorrekciókat, illetve a módosuló rendelkezések miatt a visszahivatkozások korrigálásait tartalmazza.

A törvény a sűrített földgáz üzemanyag adóját 2010. január 1-jétől 0 Ft-ban állapítja meg. A 0 adókulcs ugyanis - amint az időközben tisztázásra került - külön bizottsági jóváhagyás nélkül is bevezethető (a közteherviselés rendszerének átalakítását célzó törvénymódosításokról szóló 2009. évi LXXVII. törvényben még az EU Bizottság jóváhagyásához kötött hatálybalépés szerepelt).

A törvény a borra egységesen, így a gyümölcsborra is előírja - jövedéki szabályként - a vonatkozó szakmai rendelkezések betartása melletti előállítás követelményét.

A törvény korrigálja a gazdálkodó szervezetekre vonatkozó bírságolás alkalmazási körét, melynek révén - visszaállítva a korábban érvényesült szabályozást - a szigorúbb bírságolás minden gazdálkodó szervezetre, nemcsak a jövedéki termékkel gazdasági tevékenységet folytatóra érvényesíthető (kivéve azt az egyéni vállalkozót, akinek tevékenysége nem kapcsolódik jövedéki termékhez, s aki ennek következtében a természetes személyekre vonatkozó bírságtétel alá esik).

A törvény átvezeti az új irányelv átültetésével kapcsolatban szükséges, elsődlegesen szóhasználatbeli módosításokat.

A törvény az elektronikus átvételi elismervény esetében az uniós rendeletben előírtakon túl kiegészítő adatok megadását is előírja (2011. január 1-jétől). A szabad forgalomba bocsátásról kiállított okmányoknak (egyszerűsített kísérő okmányok) a vámhatósághoz a kiállításukkal egyidejűleg történő küldését 2011. január 1-jétől ugyanazon az elektronikus módokon kell/lehet teljesíteni, mint az e-TKO benyújtását (az uniós számítógépes rendszerhez való kapcsolódásra a vámhatósággal kiépített kapcsolati rendszeren vagy az ügyfélkapun keresztül), és e szerint kell eljárnia a közösségi kereskedőnek is az adózottan feladott jövedéki termékekre kiállítandó EKO esetében is.

A 65. §-hoz

A törvény egyes törvényekben a 92/12/EGK irányelvre történő hivatkozást az új jövedéki irányelvre, a 2008/118/EK tanácsi irányelvre való hivatkozással cseréli le.

A 66. §-hoz

A törvény szövegpontosításokat tartalmaz, elsődlegesen a módosuló rendelkezésekkel összefüggésben.

A törvény egyszerűsíti a jövedéki engedélyes kereskedő által kiállítandó számla, valamint vevőnyilvántartása adattartalmát, eltörli a vevő működési engedélye számának feltüntetését előíró rendelkezéseket. Megszünteti továbbá, hogy az adójegy-megrendeléshez az adójegy-felhasználó csatolja az adójegy beszerzése egyhavi átlagának levezetését (azt a vámhatóság is ki tudja számítani a rendelkezésére álló adatok alapján).

A törvény - az új irányelvvel összhangban - megszünteti a bejegyzett kereskedő esetében az adóképviselő alkalmazását.

Az adózott jövedéki terméket más tagállamba kiszállító személynek 2011. január 1-jétől nem kell a jövedéki termék feladását megelőzően a feladásról külön értesíteni a vámhatóságot, mivel ezen időponttól az EKO kiállítással egyidejűleg történő elektronikus megküldése ezt már feleslegessé teszi. Szintén az EKO megküldés új módjával válik oka fogyottá az adóraktári engedélyfeltételként a vámhatósággal az EKO megküldésére jelenleg használt, a vámhatósággal létesített közvetlen számítógépes kapcsolati rendszer (az un. KEA) kialakítása.

A 67. §-hoz

A sűrített földgáz üzemanyag 0 adókulcsa - amint az időközben tisztázásra került - külön bizottsági jóváhagyás nélkül bevezethető. Ezért a közteherviselés rendszerének átalakítását célzó törvénymódosításokról szóló 2009. évi LXXVII. törvénynek a 0 adókulcs bizottsági jóváhagyáshoz kötött hatálybaléptetéséről szóló rendelkezése kiiktatható.

A 68. §-hoz

A törvény a hulladékkezelés során történő ásványolajtermék előállítása esetében 2010. január 1-jétől bevezetésre kerülő adóraktári engedélykötelezettséggel összefüggésben az ilyen tevékenységet jelenleg is - a hulladékgazdálkodásra vonatkozó jogszabályok szerint, a szakmai engedélyek birtokában - végzőkre átmeneti szabályokat határoz meg az új feltételnek való megfelelésre. Annak érdekében, hogy ezek a gazdálkodók az adóraktári engedélyük megszerzéséig is folyamatosan tovább működhessenek, a törvény arról rendelkezik, hogy a szóban forgó tevékenységüknek a vámhatósághoz legkésőbb 2010. január 15-éig történő bejelentése, valamint az adóraktári engedélykérelmük legkésőbb 2010. február 15-éig történő benyújtása esetén tevékenységüket adóraktári engedély nélkül is jogszerűen végezhetik, és az ebben az időszakban előállított ásványolajtermék nem minősül adózás alól elvont terméknek. A vámhatóság az általános szabályoktól eltérően, rövidebb idő alatt bírálja el a kérelmeket és adja ki az adóraktári engedélyeket. A törvény rendezi az átmeneti időszakban előállított ásványolajra vonatkozó adófizetés rendjét, továbbá biztosítja az adó alóli mentesülést a villamos energia vagy kapcsolt hő- és villamos energia előállításához történő felhasználás esetében.

A 69. §-hoz

2010. április 1-je előtt a belföldről az eddigi papír alapú okmányokkal feladott vagy belföldön papír alapon fogadott szállítmányok esetében a korábbi szabályok szerint kell eljárni és a szállításokat lezárni.

Tekintettel továbbá arra, hogy nem minden tagállam alkalmazza 2010. április 1-jétől teljes körűen (mind a feladásra, mind a fogadásra) az uniós számítógépes rendszeren keresztüli elektronikus okmányolást, ezért amennyiben egy tagállamból papír alapú okmánnyal érkeznek 2010. december 31-éig jövedéki termékek, azok visszaigazolása ezen időpontig a korábbi szabályok szerint (papír alapon) történhet.

A 70. §-hoz

A bejegyzett kereskedő adóképviselőjének megszüntetésével összefüggésben rendelkezni szükséges a 2010. március 31-éig adóképviselőn keresztül bonyolított, még le nem zárult behozatal esetén alkalmazandó átmeneti szabályokról.

A 2010. március 31-én érvényes csomagküldő kereskedői, illetve adóügyi képviselői engedély esetében - az eddigi engedély helyébe lépő - nyilvántartásba vételt teljesítettnek kell tekinteni.

A 71. §-hoz

Annak az adóraktár-engedélyesnek, aki az adóraktárában 2010. január 1-jét megelőzően jövedéki termék adómentes célú felhasználását végezte, s azt a továbbiakban is folytatni kívánja, a törvényben erre vonatkozóan előírt bejelentési kötelezettséget 2010. január 15-éig kell teljesítenie.

A 72. §-hoz

A törvény jogharmonizációs záradéka.