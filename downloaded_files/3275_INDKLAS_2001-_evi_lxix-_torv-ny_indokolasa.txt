2001. évi LXIX. törvény indokolása

a Magyar Köztársaság 2001. és 2002. évi költségvetéséről szóló 2000. évi CXXXIII. törvény módosításáról

Indokolás

Az Amerikai Egyesült Államokat ért terrortámadás következtében az üzleti biztosítók világszerte - éves szerződésben biztosított jogukkal éve - 7 napos 2001. 09. 24-én 24 órakor lejáró határidővel felmondták minden légitársaság felé az érvényben lévő felelősségbiztosítási szerződések ún. háborús kockázatokra, gépeltérítésre és egyéb hasonló, rendkívüli eseményekre vonatkozó záradékát és a harmadik személyekkel szembeni felelősség esetében a biztosítási fedezet mértékét egységesen, minden légitársaságnak 50 millió USD-re mérsékelték.

A nemzetközi légiközlekedésben általánosan elvárt 1 milliárd USD biztosítási fedezet megléte az ágazatban a működés előfeltétele. Ezért az 50 millió USD és az 1 milliárd USD közti különbségre, azaz 950 millió USD-re az Országgyűlés felhatalmazása alapján a Kormány készfizetési kezességet vállal, a polgári légiközlekedés folyamatos és zavartalan működése érdekében. A kezességvállalás 30 napra szól, amely szükség esetén meghosszabbítható.

Ez a kötelezettségvállalás összhangban áll az Európai Unió pénzügyminiszterei által ezen biztosítási probléma kezelésére elfogadott elvekkel. A kezesség beváltásának valószínűsége csekély, amennyiben a légiforgalom biztonságának érdekében meghozott hazai és külföldi intézkedések elérik célt.