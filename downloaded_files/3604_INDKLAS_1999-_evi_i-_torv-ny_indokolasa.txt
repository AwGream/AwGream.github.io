1999. évi I. törvény indokolása

a Magyar Köztársaságnak az Észak-Atlanti Szerződéshez történő csatlakozásáról és a szerződés szövegének kihirdetéséről

ÁLTALÁNOS INDOKOLÁS

A Magyar Köztársaság kiemelt külpolitikai törekvése az Euro-Atlanti integráció, illetve ennek szerves részeként a NATO teljes jogú tagjává válás. A NATO-hoz történő csatlakozás történelmi jelentőségű, mivel megteremti a demokratikus nemzetek közösségébe történő egyenjogú beilleszkedés politikai és katonai feltételeit. Ezt tükrözi az Észak-atlanti Szerződés 5. Cikke, amely kimondja, hogy a NATO bármely tagja ellen irányuló támadást a szövetség tagjai valamennyiük ellen irányuló támadásnak tekintenek és akár fegyveres erő alkalmazásával is támogatják a megtámadott felet. A Szerződés 3. Cikke előirányozza továbbá, hogy a felek együttműködnek védelmi képességük fejlesztésében és fenntartásában, ami elősegíti a honvédelmi rendszer korszerűsítését és a magyar fegyveres erők átalakítása folyamatának felgyorsítását.

A NATO madridi csúcstalálkozóján a szervezet kibővítéséről hozott döntés után, az Országgyűlés 1997. július 15-én Politikai Nyilatkozatban erősítette meg, hogy a Magyar Köztársaság a NATO teljes jogú tagja kíván lenni. A NATO-hoz történő csatlakozás pontos feltételei a 2247/1997. (VIII. 29.) Korm. határozat alapján a NATO képviselőivel folytatott tárgyalások során kerültek tisztázásra. A csatlakozási tárgyalások befejezését követően, 1997. november 16-án, népszavazás döntött a Magyar Köztársaság NATO-hoz történő csatlakozásáról. Ezután a külügyminiszter a NATO főtitkárához intézett szándéklevélben közölte azon elhatározásunkat, hogy meghívás esetén készek vagyunk csatlakozni az Észak-atlanti Szerződéshez és a szövetségen belüli együttműködés gerincét képező nemzetközi jogi okmányokhoz. Ezen nemzetközi szerződésekhez csak NATO taggá válásunkat követően csatlakozhatunk, ezért ebben a tárgyban külön törvénycsomag készül majd. 1997. december 16-án a tagállamok külügyminiszterei aláírták a csatlakozási jegyzőkönyvet. A csatlakozási jegyzőkönyv az Észak-atlanti Szerződés 10. Cikke értelmében tartalmazza a tagországok azon döntését, hogy meghívják a Magyar Köztársaságot a Szerződéshez való csatlakozásra. A csatlakozási jegyzőkönyv a tagállamok megerősítése, jóváhagyása, illetve elfogadása után lép hatályba, ezt követően kéri fel a szervezet főtitkára a Magyar Köztársaságot a csatlakozási okirat letétbe helyezésére.

Tekintettel arra, hogy az Észak-atlanti Szerződés a honvédelmet érintő nemzetközi szerződésnek minősül, az Alkotmány 40/C. § (2) bekezdése alapján az Országgyűlésnek törvényben kell döntenie a Szerződéshez történő csatlakozásról, valamint a Szerződés szövegének kihirdetéséről. Rendkívüli politikai jelentőséggel bír, hogy a meghívólevél kézhezvételét követően az Országgyűlés a lehető legrövidebb időn belül meghozza döntését, lehetővé téve ezáltal a csatlakozási okiratnak a Szerződés letéteményesénél, az Egyesült Államok Kormányánál történő letétbe helyezését.

RÉSZLETES INDOKOLÁS

Az 1. §-hoz

A törvény 1. §-a rendelkezik a Magyar Köztársaság Észak-atlanti Szerződéshez történő csatlakozásáról. Az. Alkotmány 40/C. § (2) bekezdése szerint a honvédelmet érintő nemzetközi szerződéseket törvényben kell megerősíteni és kihirdetni. Az Észak-atlanti Szerződés már hatályba lépett - 10. Cikkével összhangban - csatlakozással válhatunk a Szerződés részes államává.

A 2. §-hoz

A törvény 2. §-a tartalmazza az 1949. április 4-én aláírt Észak-atlanti Szerződés, Görögországnak és Törökországnak a Szerződéshez való csatlakozásáról szóló Jegyzőkönyvének, a Németországi Szövetségi Köztársaságnak a Szerződéshez való csatlakozásáról szóló Jegyzőkönyvének, valamint Spanyolországnak a Szerződéshez való csatlakozásáról szóló Jegyzőkönyvének angol nyelvű szövegét és azok magyar nyelvű fordítását.

A 3. §-hoz

A törvény 3. §-a rendelkezik a hatálybalépésről.