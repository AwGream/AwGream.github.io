2012. évi CXXII. törvény indokolása

a Magyar Köztársaság Kormánya és a Cseh Köztársaság Kormánya között a vízumeljárásban diplomáciai és konzuli képviseletek útján történő kölcsönös képviseletről szóló megállapodás kihirdetéséről

-----STARTING---POINT---ALTALANOS---

Általános indokolás

A vízumképviseleti megállapodások megkötése a schengeni tagállamok gyakorlatában sok állomáshely tekintetében megoldást jelent a költséghatékonyabb és nagyobb területi lefedettséget biztosító vízumkiadás megteremtéséhez. Magyarország is élni kíván ezzel a lehetőséggel, tekintettel arra, hogy a világ számos országában nem rendelkezik vízumkiadásra feljogosított külképviselettel, más helyeken a magyar külképviseletek vízumforgalma elenyészően csekély, illetve azzá vált teljes jogú schengeni tagságunkat követően, ismét más helyeken viszont olyan kapacitásokkal rendelkezünk, amelyeket fel tudunk ajánlani más tagállamoknak.

Magyarország alapvető érdeke a vízumkiadás racionalizálása - különösen a magyar külképviseleti hálózat csökkentésére, a biometrikus azonosítók bevezetésére és az első régióban 2011 októberétől működő, uniós szintű Vízuminformációs Rendszer (VIS) fejlesztésére tekintettel -, továbbá az, hogy a „magyar schengeni” vízumhoz a külföldiek a jelenleginél szélesebb körben hozzáférhessenek. Ennek legegyszerűbb, legolcsóbb és a gyakorlatban már régóta alkalmazott módja a Közösségi Vízumkódex létrehozásáról szóló 810/2009/EK rendelet (a továbbiakban: Vízumkódex) 8. cikkében szabályozott vízumképviselet.

Vízumképviseleti megállapodások megkötése indokolt olyan állomáshelyeken, ahol nem rendelkezünk vízumkiadásra feljogosított külképviselettel, továbbá ahol a vízumkérelmek száma annyira alacsony, hogy az adott külképviseleten feleslegesen nagy ráfordítás lenne működtetni és továbbfejleszteni a vízumkiadással kapcsolatos infrastruktúrát.

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (3) bekezdés b) pontja alapján a nemzetközi szerződés (kötelező hatályának elismerése) az Országgyűlés feladat- és hatáskörébe tartozik, ha olyan tárgykört szabályoz, amelyről törvény rendelkezik. Tekintettel arra, hogy a vízumkiadással kapcsolatos eljárásról törvény rendelkezik (2007. évi I. törvény és 2007. évi II. törvény), a Megállapodás kötelező hatályának elismerésére történő felhatalmazás megadása és kihirdetése törvény formáját ölti.

A jelen Megállapodás a Cseh Köztársasággal kívánja megteremteni az együttműködés rugalmas jogi kereteit. A Megállapodás szövegének végleges megállapításához szükséges felhatalmazást a Magyar Köztársaság Kormánya és a Cseh Köztársaság Kormánya között a vízumeljárásban diplomáciai és konzuli képviseleteik útján történő kölcsönös képviseletről szóló Megállapodás szövegének végleges megállapítására adott felhatalmazásról szóló 84/2011. (X. 7.) ME határozat adta meg. A Megállapodás jegyzékváltás útján jött létre 2011 őszén. A magyar fél a cseh Külügyminisztérium szóbeli jegyzékének szövegét a jegyzék kézhezvételének visszaigazolásával fogadta el.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés e törvénnyel felhatalmazást ad a Magyar Köztársaság Kormánya és a Cseh Köztársaság Kormánya között a vízumeljárásban diplomáciai és konzuli képviseleteik útján történő kölcsönös képviseletről szóló Megállapodás (a továbbiakban: Megállapodás) kötelező hatályának elismerésére.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. §]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt, ezt deklarálja a törvény 2. §-a.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően a 3. § tartalmazza a belső jogba transzformált Megállapodás hiteles angol nyelvű szövegét és annak hivatalos magyar nyelvű fordítását.

A Megállapodás legfontosabb rendelkezése szerint a Szerződő Felek - a vonatkozó schengeni acquis alapján - eljárhatnak egymás nevében a vízumok (repülőtéri tranzitvízum, egységes vízum) kiadására irányuló eljárásban. A vízumképviselet során a képviseletet ellátó fél a Vízumkódex 8. cikk (4) bekezdés d) pontja értelmében a képviselt fél nevében elutasító döntés meghozatalára is jogosult (1. cikk).

A Megállapodás rögzíti, hogy a képviseletet ellátó félnek ugyanolyan gondosságot kell tanúsítania az eljárásban, mintha saját nevében folytatná le azt (2. cikk).

A Megállapodás alapján kötendő minisztériumközi végrehajtási megállapodás keretében a felek kijelölik azokat a diplomáciai és konzuli képviseleteket, amelyekre a Megállapodás vonatkozik, valamint meghatározzák az együttműködésnek a Vízumkódex által le nem fedett részletszabályait (3. cikk).

A Megállapodás az azt követő hónap első napján lép hatályba, amelyben a Szerződő Felek diplomáciai jegyzékváltás útján értesítették egymást arról, hogy a Megállapodás hatálybalépéséhez szükséges, nemzeti jogukban foglalt feltételeket teljesítették (4. cikk).

A Megállapodás végrehajtásához szükséges személyi és tárgyi feltételek a minisztériumközi megállapodásban kijelölésre kerülő magyar külképviseleten biztosítottak. A cseh fél vízumképviseletét ellátó magyar külképviselet a befolyt vízumdíjakat teljes egészében megtartja.

A Megállapodás végrehajtásának nincsenek kockázatai. Alkalmazását a felek részben vagy egészben bármikor felfüggeszthetik, illetve azt bármikor felmondhatják (5. és 6. cikkek).

A 4. §-hoz

A 4. § tartalmazza a törvény hatálybalépésére vonatkozó rendelkezéseket.