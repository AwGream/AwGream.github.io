2017. évi CXCIII. törvény indokolása

a fiatalok életkezdési támogatásának kiterjesztésével kapcsolatos törvénymódosításokról

-----STARTING---POINT---ALTALANOS--- 

A jogalkotó a Gyermekvállalást Ösztönző Akcióterv részeként az életkezdési támogatást és a Start-számla nyitás lehetőségét a nem Magyarországon élő magyar gyermekekre is ki kívánja terjeszteni. Ennek megfelelően a törvény elsősorban a fiatalok életkezdési támogatásáról szóló 2005. évi CLXXIV. törvény (a továbbiakban: Fétám tv.) egyes rendelkezéseit módosítja.

Jelen törvény a jogosultak körének bővítésén túl tartalmaz egyéb, többségében adatszolgáltatási eljáráshoz kapcsolódó egyértelműsítő és egyszerűsítő módosításokat is. Ehhez kapcsolódóan a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény (a továbbiakban: Szaz tv.), valamint a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) egyes rendelkezéseit is módosítja.

-----STARTING---POINT---RESZLETES---

Az 1. §-hoz

A Szaz tv.) módosítása biztosítja az adatszolgáltatást a polgárok személyi adatainak és lakcímének nyilvántartását kezelő szerv felől az állami adó- és vámhatóság felé abban az esetben, ha a belföldi gyermek nem újszülöttként, hanem később kerül a Fétám tv. hatálya alá. Ezenkívül az átadandó adatok körét bővíti az állampolgársággal.

A 2. §-hoz

A Szaz tv. 37. §-ának módosítása automatizálttá teszi az adatszolgáltatást a polgárok személyi adatainak és lakcímének nyilvántartását kezelő szerv felől az adó- és vámhatóság részére.

A 3. §-hoz

A területi gyermekvédelmi szakszolgálat rendelkezik az adatszolgáltatás teljesítéséhez szükséges valamennyi adatkörrel, tekintettel arra, hogy a nevelésbe vett gyermekek vonatkozásában kezeli a Gyvt. 135. § (2) bekezdés szerinti adatokat, közreműködik a gyermek nevelésbe vételével és nevelésbe vételének felülvizsgálatával vagy megszüntetésével kapcsolatos gyámhatósági eljárásban. A gyámhatóság valamennyi nevelésbe vétellel összefüggő döntését megküldi a területi gyermekvédelmi szakszolgálatnak. A módosítás eredményeként csökken az adatszolgáltatók köre figyelemmel arra, hogy az országban 20 területi gyermekvédelmi szakszolgálat szolgáltatat adatot a Kincstár felé, a 197 járási (fővárosi) kerületi hivatal, mint elsőfokú gyámhatóság helyett.

A 4. §-hoz

Egyrészt a törvény hatálya kibővül a 2017. június 30. napja után született, Magyarország területén lakóhellyel nem rendelkező, magyar állampolgárságú vagy a kettős állampolgárságot el nem ismerő országokban élő, magyar igazolvánnyal rendelkező gyermekekre. Másrészt a személyi hatály változik abból adódóan, hogy a gyámhatóság mellett a területi gyermekvédelmi szakszolgálatok is fognak adatot szolgáltatni a gyermekekről. Továbbá az állami kifizetések ellenőrzésére jogosult szerv a Magyar Államkincstár (a továbbiakban: Kincstár) lesz.

Az 5. §-hoz

A jogosultak körének bővítésével összhangban szükséges a gyermek és a szülő definíciójának módosítása.

Emellett a törvény tartalmazza a Fétám tv. teljes terjedelmében a kincstári letéti Start-számla nevének cseréjét életkezdési letéti számlára. A módosítás célja, hogy a kincstári letéti Startszámla és a Start-értékpapírszámla a laikus számára is könnyen megkülönböztethető legyen.

A 6. §-hoz

Egyrészt rendelkezik a Magyarország területén lakóhellyel nem rendelkező jogosultak köre esetén a Start-értékpapírszámla nyitás módjáról és a nyitáshoz szükséges dokumentumokról, nyilatkozatokról. Ennek értelmében Start-értékpapírszámlát a külföldi gyermekek részére szüleik, hozzátartozóik - a belföldi gyermekekkel azonos módon - a kincstári irodákban, kirendeltségeken nyithatnak. A 2017. július 1. előtt született külföldi gyermekek számára - az életkezdési támogatásra nem jogosult belföldi gyermekekkel azonos módon - a szülő, hozzátartozó 25 ezer forint befizetésével nyithatja meg az értékpapírszámlát. A 2017. június 30. napját követően született külföldi gyermekek esetén ez a befizetés nem szükséges, tekintettel arra, hogy a szülő, hozzátartozó kérelme alapján a Kincstár által a gyermek számára életkezdési letéti számlán elhelyezett életkezdési támogatás a Start-értékpapírszámla nyitásakor arra átvezetésre kerül. Az életkezdési támogatásra való jogosultság érvényesítéséről a Fétám tv. módosuló 4. és 5. §-a rendelkezik.

A Fétám tv. korábbi 3. § (3b) bekezdése törlésre kerül, az abban rögzített eljárás helyett a Fétám tv. jelen törvénnyel újonnan megállapított 7. § (1) bekezdés c) pontja biztosítja azt, hogy az érintett, nevelésbe vett gyermekek köre ne kerüljön hátrányosabb helyzetbe a korábbi eljáráshoz képest.

A számlavezető adatkezelési jogosultsággal rendelkezik.

A 7. §-hoz

A Fétám tv. 4. § (2) bekezdésében is le kell követni a jelenleg hatályos Fétám tv. 5. § (2) bekezdés c) pontjának módosítását, mely szerint a gyermekek a születésük évét követően is a törvény hatálya alá kerülhetnek. Emellett a külföldön élő gyermekek bővítése okán pontosítani szükséges a bekezdés tartalmát.

A 8. §-hoz

A Fétám tv. 5. §-ának módosítására elsősorban a jogosultak körének bővítése miatt van szükség. Az 5. § tartalmazza azon eljárási szabályokat, melyek alapján a gyermekek a fiatalok életkezdési támogatásához juthatnak. Új elemként került be továbbá a törvénybe, hogy a külföldi gyermekek életkezdési letéti számláján jóváírt állami támogatás mértékéről a Kincstár évente értesítést küld ki.

A jelenleg hatályos Fétám tv. 5. § (2) c) pontjának tartalma az előterjesztés szerint az 5. § (13) b) pontjába kerül, emellett szükséges a bekezdés pontosítása annak érdekében, hogy azon jogosultak is megkapják az életkezdési támogatás első összegét, akik nem a születéskor kerülnek a törvény hatálya alá.

A jelenleg hatályos Fétám tv. 5. § (2) bekezdés c) pontjának módosítása okán szükséges továbbá, hogy a polgárok személyi adatainak és lakcímének nyilvántartását kezelő szerv, illetve az állami adó- és vámhatóság az adott naptári hónapban újszülöttként nyilvántartásba vett gyermekek adatai mellett az adott hónapban a Fétám tv. hatálya alá a születést követően került személyek adatait is átadja a Kincstár részére az életkezdési letéti számla megnyitása érdekében.

A korábbi felhasználási célt szabályozó rendelkezés, az 5. § (8) bekezdése hatályát veszti. Egyúttal az új 5. § (19) bekezdésébe a kifizetéskor kapcsolatos eljárási szabályok kerülnek. A módosuló rendelkezés szerint a Kincstár tájékoztatást küld a támogatás kifizetésével kapcsolatban azon fiatal felnőtteknek, akik 1 évig nem rendelkeztek a megtakarításukról. Válasz hiányában a Kincstár ezt a fiatal felnőtt 22. életévének betöltését követően is megismétli. A fiatal felnőttek 23. éves korukig kérhetik az életkezdési letéti számlán lévő összeg kifizetését.

A törvény szerint a Fétám tv. 5. § (20) bekezdése pontosan meghatározza a támogatás kifizetésének módjait.

A törvény 5. §-ának további rendelkezései között technikai jellegű módosítások és pontosítások szerepelnek.

A 9. §-hoz

Korábban passziválásra kerültek a külföldre költözött gyermekek számlái. A Fétám tv. erre vonatkozó rendelkezései jelen törvénnyel módosulnak, így például törlésre kerül a külföldre település idejére korábban érvényben lévő korlátozás és a jövőben ekkor is aktívak maradnak a számlák és befizetés is jóváírható rajtuk.

A Fétám tv. 6. § (5) bekezdés b) pontjának módosítása szükséges az adatközlési dátumok egységesítése okán.

A Fétám tv. 6. § (5a) bekezdés megállapítására az adminisztrációs terhek csökkentése érdekében van szükség.

A 10. §-hoz

Tekintettel arra, hogy a törvény elfogadásával a külföldre településkor nem, helyette a magyar állampolgárságról való lemondáskor kerül passziválásra a Start-számla, a kamatfizetések szabályainál is átvezetésre kellett ennek kerülnie. Emellett a törvény szerint akkor is passziválásra kerül a számla amennyiben a jogosult bármely okból elveszíti jogosultságát a törvény nyújtotta támogatásokra. A Fétám tv. 7. § (1) bekezdés b) pontjában ezenkívül a gyámhatóság helyett a területi gyermekvédelmi szakszolgálat kerül megjelölésre, mint adatszolgáltató. Emellett módosításra kerül az adatszolgáltatás határideje az adatközlési dátumok egységesítése okán. A Fétám tv. az új megállapított 7. § (1) c) pontja a Fétám tv. korábbi 3. § (3b) bekezdésének kiváltására szolgál, amely adminisztratív könnyítést eredményez.

A Fétám tv. 7. § (5) bekezdésben az elnevezések helyesbítése szükséges. Emellett az (5) bekezdés határidőt rendel el az összeg áthelyezésére.

A Fétám tv. 7. § (8) bekezdés b) pontjában rögzítésre kerül, hogy Magyarországon lakcímmel nem rendelkező jogosult esetében a kifizetés kizárólag átutalással történhet.

A Fétám tv. 7. § (9) bekezdése módosul és egy új, (9a) bekezdéssel egészül ki a kifizetés feltételeinek teljes körű szabályozása céljából. A jogszabályalkotó ezen bekezdésben szabályozza azt az esetet, ha egy elhunyt gyermek vagy fiatal felnőtt letéti számlája vonatkozásában nem kerül az örökös által benyújtásra kifizetési kérelem, akkor ezen esetekben a számlát mennyi idő után zárhatja le a Kincstár, illetve a rajta lévő összeget hogyan kezelje.

A Fétám tv. 7. § (11)-(12) bekezdéseinek törvény szerinti módosításával pontosítható az adóazonosító jel passzívvá válása esetén alkalmazandó eljárás.

A 11. §-hoz

A Fétám tv. 7/A. §-sal történő kiegészítése meghatározza a megszűnő, illetve felszámolás alatt lévő számlavezetőnél vezetett Start-számlák kezelését, valamint azt, hogy a Kincstár hogyan tudja fogadni az áthelyezendő állományokat. Mivel a Fétám tv. értelmében kártalanítás jogcímén sem fizethető ki a Start-számla egyenlege és 2012. október 1. napjától kizárólag a Kincstárban nyitható Start-értékpapírszámla, így az esetlegesen felszámolásban érintett számlavezetőnél vezetett Start-számlák egyenlege a Kincstárhoz kerül.

A 12. §-hoz

Módosul a Fétám tv. 9. § (3) bekezdése annak érdekében, hogy a Kincstár jogosult legyen a szükséges adatoknak, így különösen a Magyar igazolvány sorszámának a jogszabályoknak megfelelő kezelésére.

A 13. §-hoz

Jelen paragrafus felhatalmazza az államháztartásért felelős minisztert, hogy rendeletben szabályozza azon formanyomtatványok tartalmát, amelyeken a külföldi gyermekek tekintetében a fiatalok életkezdési támogatását nem az anyasági eljárással egyidejűleg igénylők kérvényezhetik az életkezdési támogatást.

A 14. §-hoz

A Fétám tv. 13. §-a rendelkezik a Fétám tv. hatálybalépése óta eltelt időszak alatt menekült vagy oltalmazott státuszt szerzett, vagy belföldi lakóhely létesítése miatt, illetve magyar állampolgárság szerzése okán a Fétám tv. hatálya alá került gyermekek adatainak átadását biztosító egyszeri adatszolgáltatásról.

A 15. §-hoz

A Fétám tv. teljes terjedelmében megváltozik a gyermek definíció használata, így a törvény számos pontján a korábbi gyermek fogalom helyett a belföldi gyermek használata szükséges.

A Fétám tv. 6. §-ában a külföldi gyermekekkel való bővítés miatt szükséges volt egyértelműsíteni a nevelésbe vett és a gyermekvédelmi kedvezményben részesülőkkel kapcsolatos megfogalmazásokat.

A Fétám tv. 6. §-ában az adatközlési határidők pontosításra kerülnek.

A Fétám tv. 6. § (3) bekezdésében a pontosabb megfogalmazás érdekében „számát” szövegrész helyébe a „nyilvántartási számát” kerül.

A Fétám tv. módosuló 5. §-a miatt a 6. § (4) bekezdésének módosítása szükséges.

A Fétám tv. 7. § (8) bekezdés a) pontjának módosítása a kifizetési módok szélesebb körét biztosítja.

A 9/B. §-ban megváltozik az adatközlő szervezet neve.

A 16. §-hoz

A Fétám tv. 9/C. §-a és 11. §-a hatályon kívül helyezésre kerülnek, tekintettel arra, hogy érvényüket vesztett átmeneti rendelkezéseket tartalmaznak.

A Fétám tv. 11. §-a törlésre kerül, tekintettel arra, hogy a rendelkezés hatályát vesztette.

-----STARTING---POINT---VEGE---

A 17. §-hoz

Hatályba léptető rendelkezést tartalmaz.