2004. évi CVII. törvény indokolása

a települési önkormányzatok többcélú kistérségi társulásáról

-----STARTING---POINT---ALTALANOS--- 

A törvény a települési önkormányzatok önkéntes társulásának elve alapján határozza meg a többcélú kistérségi társulás létrehozásának és működésének részletes szabályait.

Meghatározza a települési önkormányzatok többcélú kistérségi társulása létrehozásának, szervezetének és működésének részletes szabályait. A létrehozott társulási forma sajátossága, hogy biztosítja a kistérségi együttműködés hosszú távú kialakítását, továbbá egyes térségi feladatok hatékony ellátását.

A magyar önkormányzati rendszer sajátossága, hogy számos, alacsony lélekszámú, gazdaságilag kis teljesítőképességű önkormányzattal rendelkezik.

Ezek nagyfokú önállósággal bírnak, azonban - többek között - a differenciálatlan hatáskör-telepítés következtében a települések egy része nem képes hatékonyan, megfelelő szakmai színvonalon biztosítani a közszolgáltatások egy részét.

Az állampolgárok életminőségének javítása, az indokolatlan társadalmi és területi egyenlőtlenségek kiküszöbölése érdekében kiemelten fontos, hogy a települések között fokozatosan kiépült együttműködés mennyire képes megerősödni a jövőben. A kibontakozás útja a többcélú kooperációk, a térségi kapcsolatok ösztönzése, a kistérségek intézményesítése.

A kistérség földrajzilag egymással határos, funkcionális kapcsolatot mutató egy vagy esetleg több központra szerveződő településcsoport, amely a tagtelepülések között lévő kapcsolatok révén lehetővé teszi a térségi feladatok ellátását.

A kistérségek meghatározó funkciói:

- az önkormányzati-közszolgáltatási szerepkör;

- a területfejlesztési funkció;

- valamint a magasabb szaktudást igénylő államigazgatási feladat- és hatáskörök ellátása.

A törvény megteremti a jogalapot a többcélú kistérségi társulások létrehozására, meghatározza működésük feltételeit, továbbá lehetőséget biztosít az ágazatoknak arra, hogy ösztönözzék az egyes feladat- és hatáskörök e társulási típusban történő ellátásait.

A szabad társulás elve alapján létrejövő többcélú kistérségi társulások megerősödése csak fokozatosan lehetséges, kiteljesedésükhöz erőteljes ösztönző rendszer működtetése is szükséges. A létrejövő új típusú társulások nem érintik a jelenleg működő önkormányzati társulásokat, a jövőben is megmarad a széles körű társulási szabadság.

-----STARTING---POINT---RESZLETES---

Az 1. §-hoz

Az önkormányzati-közszolgáltatási funkciók ellátásának optimális kerete a kistérséget alkotó települési önkormányzatok többcélú kistérségi társulása, amely abban az esetben biztosíthatja e funkciókat, ha meghatározott térségben működik. E többcélú társulás a kistérségbe tartozó települési önkormányzatok döntése alapján jön létre. A törvény megfogalmazza, hogy egy kistérségben egy többcélú kistérségi társulás alakítható. Természetesen más társulások a jövőben is létrehozhatók, de ezen új típusú - a kistérség egészére kiterjedő - társulásból, jellegére tekintettel csak egyet lehet alakítani. Hangsúlyozni kell azt is, hogy a szabályozás változása nem érinti a jelenleg működő társulásokat, azok átalakításának jogi kényszere nincs.

A törvény alkalmazásában a melléklet jelöli meg a kistérségeket, amelyek keretében működhetnek a többcélú kistérségi társulások.

A többcélú kistérségi társulás akkor tekinthető megalakultnak, ha a többcélú kistérségi megállapodást a kistérségbe tartozó települések több mint fele minősített többséggel hozott döntésével jóváhagyta, az államkincstár illetékes igazgatósága nyilvántartásba vette, és a társulás döntést hozó szerve alakuló ülésén kimondta megalakulását. Szükséges, hogy a társulási megállapodást jóváhagyó települési önkormányzatok lakosságszáma meghaladja a kistérség lakosságszámának legalább 60%-át.

A többcélú kistérségi társulás működésének rugalmasságát biztosítja, hogy a társulási megállapodást a társulás tagjai szükség szerint módosíthatják, illetve a kistérségek megállapításáról, lehatárolásáról és megváltoztatásának rendjéről szóló kormányrendelet szerint módosítják, továbbá a helyi önkormányzati általános választást követő hat hónapon belül felülvizsgálják.

A törvény biztosítja, hogy a többcélú kistérségi társuláshoz csatlakozni bármikor lehet. A működés stabilitása érdekében rögzíti, hogy minősített többséggel, hat hónappal korábban hozott döntésével a naptári év utolsó napjával válhat ki a települési önkormányzat a többcélú kistérségi társulásból. A kiválás ezen túlmenően lehetséges akkor is, ha törvény vagy a kistérségek megállapításáról szóló kormányrendelet alapján a kistérség területe változik.

A törvény szankcionálja a társulási tag kötelezettségének mulasztását, a kizárás lehetőségének biztosításával. A törvény erejénél fogva megszűnik a többcélú kistérségi társulás, amennyiben tagjainak száma, illetve az általuk képviselt települések lakosságszáma a megalakuláshoz előírt mérték alá csökken.

A törvény meghatározza azokat az eseteket, melyekben a társulás tagjainak minősített többséggel kell döntést hoznia.

A többcélú kistérségi társulás jogi személy, gazdálkodására a költségvetési szervek gazdálkodására vonatkozó szabályokat kell megfelelően alkalmazni

A 2. §-hoz

A szabad társulás elvéből következően e társulás nem kötelezhető a megjelölt feladatok ellátására, azonban külön jogszabályban meghatározott támogatásra abban az esetben jogosult, ha gondoskodik e feladatok ellátásáról. A támogatás igénylésének nem feltétele, hogy a törvényben meghatározott feladatkörbe tartozó valamennyi közszolgáltatás megvalósuljon a többcélú kistérségi társulás keretében.

A 3. §-hoz

A törvény meghatározza a többcélú kistérségi társulási megállapodás kötelező és fakultatív elemeit, széles teret biztosítva a társulás tagjainak szabad megállapodására.

A 4. §-hoz

A törvény alapján a többcélú kistérségi társulás ellátja a társulás tagjai által reá átruházott önkormányzati feladat- és hatásköröket. Ennek érdekében költségvetési intézményt, gazdálkodó szervezetet alapíthat, kinevezi vezetőiket, továbbá együttműködhet más társulással, helyi önkormányzattal. Egyes közszolgáltatásokat - külön megállapodás alapján - közösen biztosíthatnak, közös beruházásokat és fejlesztéseket valósíthatnak meg. Az azonos típusú önkormányzati intézmények gazdálkodását közösen biztosíthatják.

A társulási tanács állapítja meg a többcélú kistérségi társulás költségvetését és munkaszervezete útján gondoskodik annak végrehajtásáról. A társulás működésének költségeihez a társulás tagjai lakosságuk számának arányában járulnak hozzá, de a törvény lehetőséget biztosít a hozzájárulás kistérségi társulási megállapodásban történő szabályozásához.

A többcélú kistérségi társulás saját vagyonnal rendelkezhet, amelynek szaporulata is a társulást illeti meg. Amennyiben a kistérségi társulás megszűnik, a társulás tagjai között a vagyont fel kell osztani. A kistérségi társulásból történő kiválás, illetve kizárás esetében a bevitt vagyon kiadására csak abban az esetben tarthat igényt a kiváló, illetve a kizárt tag, ha ezáltal nem veszélyezteti a többcélú kistérségi társulás feladatainak jövőbeni ellátását. A vagyonvesztés megakadályozása érdekében a kiváló, illetve kizárt tag a kistérségi társulással kötött megállapodás alapján a vagyon használatáért díjra jogosult.

Az 5-6. §-hoz

A társulási tanács a többcélú kistérségi társulás döntést hozó szerve. A működészavartalan biztosításának érdekében megválasztja elnökét, helyettesét és meghatározhatja a helyettesítés rendjét. Kisegítő szabály rendelkezik arról, hogy ha a társulási tanács nem választ elnököt, akkor az elnöki feladatot a székhely település önkormányzatának polgármestere látja el. A törvény részletesen szabályozza a jelöltté válás és a tisztségviselők megválasztásának rendjét.

A társulási tanács működésének szabályait, a döntéshozatal rendjét, a szavazati jog szabályait a többcélú kistérségi társulási megállapodás rögzíti. A társulás tagjai megállapodásának hiányában kimondja a törvény, hogy minden tag egy szavazattal rendelkezik. A törvény beszámolási és tájékoztatási kötelezettséget ír elő a társulási tanács tagjai számára, de lehetőséget biztosít arra is, hogy a többcélú kistérségi társulási megállapodás a tájékoztatás és az együttműködés egyéb formáit is meghatározza.

A 7. §-hoz

Rögzíti továbbá a törvény, hogy a társulási tanács határozati formában, ülésén hozza meg döntéseit. A társulási tagok érdekeinek biztosítására a törvény tartalmazza azokat az eseteket, melyekben össze kell hívni a társulási tanács ülését, továbbá előírja az évente minimálisan tartandó ülések számát. Rögzíti, hogy a társulási tanács ülése nyilvános, de meghatározza azokat a kivételes eseteket, melyekben zárt ülés tartása rendelhető el.

A társulási tanács elnöke és a társulási tanács által felhatalmazott tag által aláírt jegyzőkönyv készítésére és megküldésére vonatkozó szabályokat is tartalmazza a törvény.

A 8. §-hoz

A társulási tanács határozatképességének általános szabályain kívül meghatározza azokat az ügytípusokat, melyekben a döntéshozatalhoz a társulási tanács minősített többségű döntése szükséges.

A 9. §-hoz

Azokban a kistérségekben, ahol a társulás tagjainak a száma meghaladja a huszonötöt, a törvény lehetővé teszi legalább öt-, de legfeljebb kilenctagú elnökség választását a hatékony működés érdekében. Az elnökség döntéselőkészítő tevékenységével segíti a társulási tanács munkáját, szervezi, összehangolja a bizottságok munkáját, és irányítja - vezetőin keresztül - a kistérségi társulás munkaszervezetét. Az elnökség működésére, a társulási tanácsnak történő beszámolásának rendjére vonatkozó rendelkezéseket a társulási tanács szervezeti és működési szabályzata tartalmazza.

A 10. §-hoz

A törvény szerint a társulási tanács döntéseinek előkészítését és feladatainak végrehajtását munkaszervezet látja el. A munkaszervezet formájának meghatározása a többcélú kistérségi társulási megállapodásban történik. A törvény lehetőséget ad a társulás tagjainak arra, hogy a kistérség sajátosságaihoz, a többcélú kistérségi társulásban ellátandó feladatokhoz igazodva határozza meg munkaszervezetének formáját. Így lehetőség van arra, hogy a hivataltól elkülönült munkaszervezet vagy a székhely település önkormányzata képviselő-testületének hivatala lássa el a tanács feladatainak végrehajtását és döntéseinek előkészítését.

A kistérségben ellátandó feladatok összehangolása érdekében lehetőséget teremt a törvény arra, hogy a munkaszervezet keretén belül lássák el tevékenységüket a minisztériumoknak, valamint területi szerveiknek kistérségben feladatot ellátó munkatársai. A működéshez szükséges pénzügyi hozzájárulást és az együttműködés feltételeit külön jogszabály rendelkezései tartalmazzák.

A 11. §-hoz

A törvény meghatározza, hogy a többcélú kistérségi társulás működésének részletes szabályait a többcélú kistérségi társulási megállapodásban meghatározott keretek között a társulási tanács a törvényben megállapított határidőn belül fogadja el.

A törvény szerint a társulási tanács döntéseinek előkészítésére és azok végrehajtásának szervezésére bizottságokat választhat. A törvény meghatározza, hogy a bizottságba a társulási tanács tagjain kívül a kistérségben működő egyes szervek képviselőit is megválaszthatják. Kimondja, hogy a bizottság elnöke a társulási tanács tagja lehet, de a tanács határozhatja meg a bizottság tagjainak számát, összetételét és működésének rendjét.

A törvény pénzügyi bizottság kötelező létrehozását írja elő, melynek feladatkörébe nemcsak a társulási tanács gazdálkodásának, hanem tevékenységének ellenőrzése is beletartozik.

A 12. §-hoz

A törvény szerint a megyei közigazgatási hivatal vezetője törvényességi ellenőrzési jogkörében vizsgálja, hogy a többcélú kistérségi társulás szervezete, működése és döntéshozatali eljárása megfelel-e a jogszabályoknak, a többcélú kistérségi társulás belső szabályzatainak. E feladatkörére vonatkozóan a törvény nem határoz meg speciális szabályokat, így azok ellátása során a közigazgatási hivatal vezetőjének a helyi önkormányzatok döntéseinek törvényességi ellenőrzésére vonatkozó szabályokat kell alkalmazni.

A törvény összhangban az önkormányzati törvény rendelkezéseivel, a többcélú kistérségi társulás gazdálkodásának ellenőrzését az Állami Számvevőszék feladataként határozza meg, és speciális rendelkezést tartalmaz az Unió által nyújtott és az ahhoz kapcsolódó központi költségvetési támogatások felhasználásának ellenőrzésére.

-----STARTING---POINT---VEGE---

A 13-14. §-hoz

Értelmező rendelkezést és hatályba léptető rendelkezést tartalmaz e szakasz. A többcélú kistérségi társulást megillető ösztönző támogatásra vonatkozó rendelkezéseket 2005. január 1-jétől indokolt hatályba léptetni.

A törvény elfogadása szükségessé teszi

- az illetékekről szóló 1990. évi XCIII. törvény módosítását.

- az államháztartásról szóló 1992. évi XXXVIII. törvény módosítását. Az önkormányzatok többcélú kistérségi társulásának kialakításával együtt járó pénzügyi szabályozás keretében indokolt kialakítani a többcélú kistérségi társulás költségvetési- tervezésének, ez alapján az évközi információ szolgáltatás és a pénzügyi beszámolók készítésének, illetve a finanszírozás és a költségvetési támogatáshoz való jogosultság rendjét is.

- a helyi önkormányzatok társulásairól és együttműködéséről szóló 1997. évi CXXXV. törvény módosítását.

A törvény melléklete tartalmazza a kistérségek területi lehatárolását. Ennek megváltoztatását az érintett képviselőtestületek a belügyminiszter útján kezdeményezhetik, a társulási tanács és a megyei területfejlesztési tanács véleményének csatolása mellett. A kérdésben a kormánynak van döntési hatásköre.