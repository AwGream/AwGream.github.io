2013. évi LXXXVIII. törvény indokolása

a körözési nyilvántartási rendszerről és a személyek, dolgok felkutatásáról és azonosításáról

-----STARTING---POINT---ALTALANOS--- 

A személy- és tárgykörözésről szóló 2001. évi XVIII. törvény (a továbbiakban: Szktv.) hatályon kívül helyezése és az új törvény megalkotásának elsődleges célja a szabályozási terület újragondolása, a különböző törvényi és rendeleti szintű jogszabályok közötti ellentétek feloldása, a nem rendezett jogi kérdések megoldása. A körözési eljárás egy komplex eljárás, amely tartalmaz büntetőeljárási, közigazgatási hatósági eljárási, valamint rendészeti elemeket egyaránt.

A törvény célja olyan jogi szabályozás kialakítása, amely egyértelműen meghatározza és szétválasztja az egyes eljárási szereplők jogait és kötelezettségeit, tisztázza eljárási szerepüket, tevékenységük jogalapját. Ennek érdekében a rendőrség, mint a nyilvántartást vezető szerv és a rendőrség, mint körözési eljárást végző (intézkedő) szerv feladatai és hatáskörei elkülönülnek. A rendőrség e kettős - mégis egymással szoros összefüggésben lévő - szerepének jogi megalapozása mellett a törvény biztosítja a körözés elrendelésére jogosult szervek rendelkezési jogát. A kialakított szabályozás alapján a körözés elrendelését lehetővé tévő ágazati jogszabályok kell, hogy meghatározzák a körözés elrendelésének feltételeit, célját, és a rendőrségtől elvárt „eredményt”, végrehajtandó intézkedést. E tekintetben az ágazati jogszabályok felülvizsgálatát is el kell egyidejűleg végezni.

A körözési eljárás a körözést elrendelő - ágazati jogszabályon alapuló - döntése alapján, a körözési nyilvántartásba történő közvetlen bejegyzéssel indul, amely alapján a körözést folytató rendőri szerv a törvényben meghatározott (sui generis) eljárási rendben és szabályok szerint, a törvényben meghatározott intézkedések végrehajtásával kísérli meg a felkutatást, azonosítást. Azokban az esetekben, ahol a körözés elrendelése a rendőrségnél történő bejelentéssel indul, ott maga a törvény határozza meg a körözés elrendelésének feltételeit, célját és egyéb szabályait.

A körözési eljárástól elkülönül a rendőrségnek, mint a nyilvántartást vezető hatóságnak a szerepe, amelynek vonatkozásában a közigazgatási eljárás szabályai irányadóak a törvényben foglalt eltérésekkel. A törvény az adatkezelésre vonatkozó szabályokat a rendőrségről szóló törvénnyel összhangban szabályozza.

A körözési eljárás alapja a körözési nyilvántartás, amely a körözött személyek nyilvántartásából, a körözött dolgok nyilvántartásából, az ismeretlen holttestek, holttestrészek nyilvántartásából, a talált dolgok nyilvántartásából és a nyilvántartás használatára jogosultak nyilvántartásából áll. A törvény átláthatóvá és egyértelművé teszi a körözési nyilvántartás felépítését, adattartalmát, valamint célját. A törvény meghatározza az adatokhoz való hozzáférés módját, kezelését. Az új nyilvántartási rendszer közvetlen hozzáférés útján biztosítja az adatokhoz való hozzáférést a törvényben meghatározott szervezet részére.

A törvény alapján a rendőrség végzi továbbra is a körözési eljárást, azonban meghatározza azokat az eseteket, amikor a média, illetve egyéb szerv segítségét igénybe veheti. Nemcsak az eltűnt személyek adatait kívánja az előterjesztés a rendőrség honlapján közzétenni, hanem azon személyek adatait is, akik ellen a büntetőeljárás során elfogatóparancsot, európai elfogatóparancsot, valamint nemzetközi körözést bocsátottak ki.

-----STARTING---POINT---RESZLETES---

Az 1-2. §-hoz

A törvény új fogalmat határoz meg a körözés tekintetében, amely alapján egyértelműen elhatárolható a körözési eljárás és a körözés. A törvény alapján a körözés egy olyan döntés, amely alapja a körözési eljárásnak. A törvény további új eleme, hogy a korábbi „tárgy” fogalom helyett a „dolog” fogalom kerül alkalmazásra, tekintettel arra, hogy a dolog fogalmába nemcsak tárgyak tartoznak.

A 3-4. §-hoz

Tekintettel arra, hogy a körözési eljárás alapja a körözési nyilvántartási rendszer, ezért a törvény először a körözési nyilvántartás felépítését, tartalmi elemeit határozza meg. A nyilvántartás tekintetében az adatkezelői feladatokat a rendőrség látja el, amely felett az ügyészség gyakorol törvényességi felügyeleti jogot. A törvény minden egyes nyilvántartás tekintetében külön meghatározza azokat az adatokat, amelyeket tartalmazhat. Az egyes nyilvántartások célja is meghatározásra kerül, ezzel elősegítve a célhoz kötött adatkezelést.

A körözési eljárás alapja az adatok körözési nyilvántartásban való rögzítése, tehát amíg nem történik meg a nyilvántartásban való rögzítés, addig az eljáró rendőri szerv nem kezdi meg a körözési eljárását. A körözés elrendelését a körözési nyilvántartási rendszerben a körözést elrendelő szervnek kell rögzítenie. Abban az esetben, ha informatikai akadálya van a körözési nyilvántartásban való rögzítésnek, úgy a nyilvántartó rögzíti az adatokat a megküldött dokumentumok alapján. A közvetlen rögzítés szabályával felgyorsul a körözés elrendelésének menete, illetve a körözési adatok pontosabban kerülnek rögzítésre. Tekintettel arra, hogy a körözési eljárás során meghatározott esetben titkos információgyűjtést is lehet alkalmazni, ezért szükséges szabályozni, hogy minősített adatot a nyilvántartás nem alkalmazhat, tehát az egyes nyilvántartásokban nem rögzíthető az intézkedések között, hogy titkos információgyűjtést rendeltek el.

Az 5. §-hoz

Az ismeretlen holtestek és holttestrészek nyilvántartásának célja az ismeretlen holttest, holttestrész azonosítása. Az eljáró rendőri szervnek rögzítenie kell a nyilvántartásban az ott meghatározott adatokat a lehető legszélesebb körben. A körözési eljárás során felderített adatokat a (4) bekezdés alapján a körözési eljárást lefolytató szerv rögzíti a nyilvántartásban, tekintettel arra, hogy az eljáró szerv rendelkezik ezen releváns adatokkal.

A 6. §-hoz

A talált dolgok nyilvántartásának a célja az, hogy a polgárok által talált idegen dolgokat, amelyek esetében nem tudja a polgár megállapítani, hogy ki a dolog tulajdonosa, azt nyolc napon belül adja le valamely hatóságnak, vagy közvetlenül a jegyzőnek.

Abban az esetben, ha a talált dolgot a jegyzőnek közvetlenül adják le, akkor a jegyző a (2) bekezdésben meghatározott adatokat beviszi a nyilvántartásba. Abban az esetben, ha a talált dolgot nem a jegyző részére adják le, hanem bármely más hatóságnak, akkor az a hatóság felveszi a (2) bekezdés a), c) és d) pontjában meghatározott adatokat és azokat közli a talált dolog átadásával egyidejűleg a jegyzővel. A jegyző a kapott adatokat kiegészítve a (2) bekezdés d)-f) pont szerinti adatokkal viszi be a nyilvántartásba.

A találó igényt tarthat a talált dolog tulajdonjogára, azonban ha ezzel a jogával nem él, akkor a jegyző a nyilvántartásba vételt követő egy év elteltével értékesítheti a talált dolgot. Ha a talált dolog nem értékesíthető, akkor a jegyző gondoskodik a megsemmisítéséről.

A jegyző közvetlenül hozzáfér a talált tárgyak nyilvántartásához, abban be tudja jegyezni és törölni tudja az adatokat. Az adatokat törölni kell, ha a tulajdonosnak a talált dolgot visszaadták, valamint a bejegyzést követő egy év elteltével.

A 7. §-hoz

A körözési nyilvántartás ugyanakkor tartalmazza a körözési nyilvántartás használatára jogosultak nyilvántartását, ezáltal átláthatóbbá válik a körözési adatok kezelése.

A 8. §-hoz

A törvény meghatározza a közérdekből nyilvános adatok körét, amely megfelel az információs önrendelkezési jogról és az információszabadságról szóló 2011. évi CXII. törvénynek, tekintettel arra, hogy közérdekből nyilvános adat az az adat, amely a közérdekű adat fogalma alá nem tartozik, viszont az adat nyilvánosságra hozatalát, megismerhetőségét vagy hozzáférhetőségét törvény közérdekből elrendeli.

A 9. §-hoz

E szakasz meghatározza a nyilvántartásból való adatigénylés, valamint a közvetlen hozzáférés általános követelményeit.

A 10. §-hoz

A törvény taxatíve felsorolja azokat a szerveket, amelyek közvetlen hozzáférés útján, jogszabályban meghatározott feladataik ellátásához a körözési nyilvántartásból jogosultak adatot átvenni. Ugyanakkor a törvény meghatározza a közvetlen hozzáférés feltételeit is. Az adattovábbítás legfontosabb követelménye a célhoz kötött adatkezelés megvalósulása, ezért minden egyes adatkéréskor meg kell adni az adatkezelés célját, valamint az adatigénylő adatait. Ezáltal az adatkezelés dokumentálható és pontosan követhetővé válik.

Tekintettel arra, hogy nem minden szerv rendelkezik olyan informatikai háttérrel, amely lehetővé teszi a közvetlen hozzáférést, ezért az adatigénylést más módon is lehetővé teszi a törvény.

A 11-13. §-hoz

A törvény részletesen meghatározza azokat a feltételeket, amelynek meg kell felelni ahhoz, hogy a nyilvántartáshoz közvetlenül hozzá tudjanak férni, illetve, hogy abból adatot igényeljenek.

A 14. §-hoz

Az adattovábbítási nyilvántartás célja, hogy a nyilvántartásból való adattovábbítást ellenőrizni lehessen.

A 15. §-hoz

A körözési eljárás általános szabályait tartalmazza a törvény 15. §-a. E szakasz statuálja, hogy a körözési eljárás a körözési nyilvántartásba való bejegyzéssel kezdődik. Ha a körözési nyilvántartásba új bejegyzés kerül, arról a nyilvántartó azonnal értesíti a körözési eljárás lefolytatására illetékes rendőri szervet. A más állam hatósága által kezdeményezett körözés esetén, azonban a körözési nyilvántartásba 24 órával később kerül bejegyzésre, tekintettel arra, hogy meg kell állapítani, hogy a megkeresés teljesíthetőségének feltételei fennállnak-e.

A törvény célja, hogy a körözési nyilvántartásba ne kerüljön be, valamint ne maradjon bent olyan adat, amely tekintetében már nem szükséges a körözési eljárás lefolytatása. Ezért kiemelkedően fontosak a körözés visszavonására vonatkozó szabályok. A körözést haladéktalanul vissza kell vonni minden olyan esetben, amikor a körözött tartózkodási helyét, a körözött tárgy hollétét, illetőleg az ismeretlen személy vagy holttest, holttestrész személyazonosságát megállapították. Ha nem a rendőrség rendelte el a körözést, viszont a tevékenysége során olyan adat, tény jut a tudomására, amely megalapozza a körözés visszavonását, úgy tájékoztatnia kell a körözést elrendelő hatóságot erről az adatról, tényről, valamint fel kell hívnia a körözés visszavonására.

A 16. §-hoz

A hatályos törvényhez hasonlóan a törvény szintén meghatározza nemzetközi körözésre vonatkozó speciális szabályokat.

A 17-19. §-hoz

A törvény ezen szakaszai határozzák meg a körözés feletti felügyeleti, felelősségi és jogorvoslati szabályokat.

A 20-22. §-hoz

Az eltűnt személyek tekintetében a törvény különös szabályokat állapít meg. A hatályos törvényhez képest jelentős újítás, hogy az eltűnt személy bejelentését követően azonnal el kell rendelni a körözést. A hatályos szabályozás szerint a bejelentést követően 24 órával rendelik el a körözést, így a körözési eljárás során számos nyom fellelése kérdésessé válik. Az eltűnés esetén kiemelkedően fontos az azonnali intézkedés elrendelése.

A törvény számos korábban rendeleti szinten szabályozott rendelkezést törvényi szintre emel. Ilyen rendelkezés az eltűnés során értesítendők köre, valamint a kiskorúakra vonatkozó szabályozás. A speciális szabályok között ugyanakkor megjelennek az eltűnési szándékot bejelentőkre vonatkozó rendelkezések is, tekintettel arra, hogy ilyenkor nem kell azonnal elrendelni ezen személyek körözését, csak ha az eljáró rendőri szerv nem tudja felvenni a kapcsolatot.

A 23. §-hoz

Az eltűntnek nyilvánítási eljárás kiemelkedően fontos eljárás, tekintettel arra, hogy ez az eljárás az új szabályozás rendszerében összefügg a holttá nyilvánítás szabályaival. A törvény alapján kizárólag az a személy nyilvánítható holttá, akit eltűntnek nyilvánítottak, valamint a halál időpontját az eltűntnek nyilvánítás időpontjához képest állapítják meg.

Fontos újítás, hogy az eltűntnek nyilvánítás nem zárja le a körözési eljárást, az eljárást legalább évente felül kell vizsgálni és meg kell állapítani, hogy szükséges-e intézkedés elrendelése.

Az új eljárás lehetőséget ad arra ugyanakkor, hogy más jogszabályok joghatást fűzzenek az eltűntnek nyilvánításhoz.

Az intézkedések arányosságának fenntartásához fontos a végrehajtás felügyeletére vonatkozó, valamint a felelősségi szabályok megállapítása.

Az eljáráshoz kapcsolódóan szükséges továbbá a jogorvoslat biztosítása, amely a nyilvántartás tekintetében a közigazgatási hatósági eljárásra vonatkozó szabályokat, míg az intézkedések tekintetében a rendőrségről szóló törvény szabályait hívja fel.

A 24-29. §-hoz

A körözési eljárást a hatályos jogszabálynak megfelelően a rendőrség folytatja le, azonban segítséget vehet igénybe a törvényben meghatározott szervezetektől, személyektől, ezzel is növelve a társadalmi együttműködést.

A körözési eljárás lefolytatása során fontos az automatizált adatkérés, amely általában az eljárás első intézkedése. Az automatizált adatkérés során a rendőrség más bűnüldözési adatállománnyal összekapcsolva egyedi adatkezelést végez.

A törvény egyértelműen elhatárolja, hogy milyen intézkedést lehet megtenni a körözési eljárás során aszerint, hogy milyen jogszabályhely alapján rendelték el az adott körözést.

-----STARTING---POINT---VEGE---

A 30-31. §-hoz

A törvény hatálybalépését és az átmeneti rendelkezést tartalmazza.

A 32-33. és 45. §-hoz

A törvény sarkalatossági záradékát, valamint az európai unió jogának való megfelelést tartalmazza.

A törvény tervezett hatálybalépési határideje 2014. január 1,. tekintettel arra, hogy az új körözési nyilvántartási rendszert szükséges fejleszteni, illetve tesztüzemi időszakot kell biztosítani.

A 35. § (2) bekezdése szerint módosított Rtv. 7. § (1) bekezdés b) pontja a kihirdetést követő 15. napon lép hatályba, ehhez kapcsolódik az 47. § (3) bekezdés a) pontja, amely külön törvényben meghatározott időpontban az e törvény szerinti Rtv. módosítás hivatkozott rendelkezését hatályon kívül helyezi és ezzel egyidejűleg hatályba lépteti az 46. § szerinti - az egyes rendészeti feladatokat ellátó személyekről szóló 2012. évi CXX. törvényben meghatározott - az Rtv. ellenőrzéssel érintett bővített személy körre vonatkozó rendelkezéseit.

A 34. §-hoz

A rendőrségről szóló törvény módosító rendelkezései a körözéshez kapcsolódó módosításon kívül az egységes európai segélyhívó rendszerhez szükséges módosításokat is tartalmazza.

Az egységes európai segélyhívó számra (112) alapozott Egységes Segélyhívó Rendszer (ESR) keretében a segélyhívásokat a jövőben elsődlegesen egy úgynevezett Hívásfogadó Központokban fogadják, ahonnan - a segélyhívás jellegétől, tartalmától függően - a további intézkedések megtétele érdekében az informatikai rendszerben rögzített adatokat informatikai úton továbbítják a hatáskörrel és illetékességgel rendelkező szervhez (rendőrség, katasztrófavédelem, mentők). A Hívásfogadó Központban a rendőrség állományába tartozó munkavállalók látják majd el a híváskezelői feladatokat.

A fentiek alapján indokolt a Rendőrségről szóló 1994. évi XXXIV. törvény (a továbbiakban: Rtv.) feladatait tartalmazó § kiegészítése a segélyhívó számok fogadásából eredő, külön jogszabályban meghatározott feladatokkal.

Az Rtv. 42. §-a a képfelvétel, hangfelvétel, valamint a kép- és hangfelvétel készítéséről rendelkezik. A rendőrség a segélyhívások fogadásával összefüggésben, meghatározott célból a fogadott segélyhívásokról felvételt készíthet, amely rendelkezésnek a megjelenítése szükséges. Továbbá meg kell határozni, hogy az így készített felvétel milyen célból használható fel, menyi idő múlva kell törölni, valamint abból adatot milyen célból és ki igényelhet.

A segélyhívások fogadása során a rendőrség nemcsak a hatáskörébe tartozó eljárásokkal, intézkedésekkel kapcsolatos bejelentéseket kezeli, hanem a más szervek, hatóságok feladatkörébe tartozó segélyhívásokat is, ami a jelenlegi feladatrendszer bővítését jelenti. Ezen kívül lényeges, hogy a rendőrség az utóbbi körbe tartozó bejelentések fogadása során olyan adatokat is megismer és kezel majd, amelyekre az Rtv. alapján jelenleg nincs felhatalmazása, így ezt a felhatalmazást a feladat ellátása érdekében szükséges törvényi szinten megteremteni. A 112-es segélyhívó és a nemzeti hívószámokon (104, 105, 107) keresztül érkezett segélyhívásokból a kialakított kikérdezési protokollok alapján rögzített adatokat a híváskezelők a rendszerbe épített automatizmusok révén az esemény helyszínének megfelelő hatáskörrel és illetékességgel rendelkező szervhez továbbítják a további intézkedések megtétele érdekében.

A fentiekre tekintettel indokolt az Rtv. adatkezelésre vonatkozó szabályai között a 77. § (1) bekezdésének kiegészítése, tekintettel az információs önrendelkezési jogról és az információszabadságról szóló 2011. évi CXII. törvény 5. § (3) bekezdésére, amely szerint kötelező adatkezelés esetén a kezelendő adatok fajtáit, az adatkezelés célját és feltételeit, az adatok megismerhetőségét, az adatkezelés időtartamát, valamint az adatkezelő személyét az adatkezelést elrendelő törvény határozza meg.

Indokolt az Rtv.-ben meghatározni a segélyhívások keretében megismerhető adatok részletes körét, valamint az adatkezelés időtartamát. A segélyhívások fogadása során a kikérdezési protokoll során megismert adatokon túl a hangfelvétel rögzítésére is sor kerülne. Ennek érdekében szükséges az Rtv. hangrögzítésre vonatkozó szabályozással történő kiegészítése.

A rendőrség a bejelentések fogadása során olyan adatokat is megismer és kezel majd, amelyekre az Rtv. alapján jelenleg nincs felhatalmazása, így ezt a felhatalmazást a feladat ellátása érdekében szükséges törvényi szinten megteremteni. Ilyen adatok különösen az egészségi állapotra és a kóros szenvedélyre vonatkozó különleges adatok lehetnek, hiszen a segélyhívások egy része baleset vagy sérülés miatt történik. A fentiekre tekintettel tehát indokolt az Rtv. adatkezelésre vonatkozó szabályai között a 82. § (1) bekezdésének kiegészítése tekintettel az Info. tv. 5. § (3) bekezdésére.

Kormányrendeletben szükséges szabályozni az ESR-112 Hívásfogadó Központok feladatait, hatásköreit, továbbá feladataik ellátásának a részletes szabályait, mert több minisztérium felügyeletébe tartozó szervek lesznek érintettek az ESR működtetésében. A fentiekre tekintettel indokolt az Rtv. felhatalmazó rendelkezéseinek kiegészítése.

A 35. §-hoz

A szabad vízen, valamint a szabad vizek jegén való tartózkodás, az azokon tartott rendezvény, munkavégzés engedélyezésének, bejelentésének és eljárási rendjének részletes szabályait a jelenlegi miniszteri rendeleti szint helyett kormányrendeletben szükséges megállapítani, erre tekintettel indokolt a felhatalmazó rendelkezés beépítése a vízgazdálkodásról szóló törvénybe.

A szabad vízen való tartózkodás alapvető szabályairól szóló hatályos szabályozás miniszteri rendeleti szintű felhatalmazáson alapul, azonban szükséges magasabb szintű szabályozás kialakítása, figyelemmel arra, hogy a szabályozás kibővítésének következtében a tárgykör több miniszter felelősségi körét is érinti. A kormányrendeleti szint indoka továbbá, hogy a szabad vízen és szabad vizek jegén tartózkodással összefüggő közigazgatási hatósági eljárás olyan speciális szabályokat kell, hogy tartalmazzon, amelyek indokolttá teszik a közigazgatási hatósági eljárás és szolgáltatás általános szabályairól szóló 2004. évi CXL. törvény általános szabályaitól való eltérést, amely kormányrendeleti szinten határozható meg.

A 36. §-hoz

Mind az Rtv., mind pedig a katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény tartalmazza a miniszter kinevezési jogkörét a szerv első számú vezetői tekintetében. Indokolt és garanciális szempontból is szükséges, hogy a büntetés-végrehajtási szervezetről szóló 1995. évi CVII. törvényben is megjelenjen a miniszter e jogköre. A fentieken túl az egyes rendelkezéseinek technikai módosítását tartalmazza.

A 37. §-hoz

A körözési eljárás során a rendőrség megkeresheti a hitelintézeteket. A körözési eljárást jelentősen elősegítheti a bankinformációkhoz való hozzáférés.

A 38. §-hoz

A törvény módosítja az egészségügyről szóló törvényt. A törvény alapján az egészségügyi állami szervnek lehetősége van az egészségügyi törvényben meghatározott betegek tekintetében elrendeli a körözést vagy az előállítását. Előállítást a törvény csak szűk körben, kizárólag indokolt esetben engedi meg.

A 39. §-hoz

A szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvény (a továbbiakban: Törvény) 5. §-ában foglalt rendelkezések lehetővé teszik az üzlet közbiztonsági érdekből történő ideiglenes bezáratását, illetve az üzlet működési engedélyének visszavonását abban az esetben, ha a törvényben meghatározott jogellenes cselekményeknek az üzlet működésével összefüggésben történt elkövetése miatt hatósági eljárás indul, illetve marasztaló hatósági határozat születik.

Tekintettel ugyanakkor arra, hogy a Törvény 4. § a)-b) pontjában foglalt fogalom-meghatározások jelenlegi szövegezése alapján nem egyértelmű, hogy a jegyző által a Törvény 5. §-a alapján foganatosítható intézkedések tárgyi hatálya a kereskedelemről szóló 2005. évi CLXIV. törvény rendelkezései értelmében hatósági engedély nélkül működtethető üzletekre is kiterjedhet-e, a normaszöveg pontosítása útján indokolt rögzíteni, hogy a közrend védelmét biztosítani hivatott különleges intézkedések - köztük a jegyző által elrendelendő bezáratás - a törvényben előírt bejelentés alapján működtetett üzletek tekintetében is alkalmazhatók.

A fenti törvénymódosításoknak, illetve a gyakorlati jogalkalmazás során felmerült igényeknek megfelelően a jogszabály mindemellett rögzíti, hogy a Törvény 5. § (1) bekezdésében meghatározott jogsértés miatt megindult, illetve jogerős ügydöntő határozattal lezárt eljárásokról az érintett szerv - amennyiben indokoltnak tartja - az üzlet működési helye szerint illetékes jegyzőt értesíti.

A 40. és 42. §-hoz

A törvény ezen rendelkezései tartalmazzák azon felhatalmazó rendelkezések megalkotását, amelyek szükségesek a 2007. évi CXII. törvény által kihirdetett, a Belga Királyság, a Németországi Szövetségi Köztársaság, a Spanyol Királyság, a Francia Köztársaság, a Luxemburgi Nagyhercegség, a Holland Királyság és az Osztrák Köztársaság között a határon átnyúló együttműködés fokozásáról, különösen a terrorizmus, a határon átnyúló bűnözés és az illegális migráció leküzdése érdekében létrejött Szerződés (Prümi Szerződés), a 2008. évi LXVI. törvénnyel kihirdetett, a Magyar Köztársaság Kormánya és az Amerikai Egyesült Államok Kormánya között a bűncselekmények megelőzése és az ellenük való küzdelem terén folytatott együttműködés fokozásáról szóló Megállapodás, valamint a különösen a terrorizmus és a határokon átnyúló bűnözés elleni küzdelemre irányuló, határokon átnyúló együttműködés megerősítéséről szóló, 2008. június 23-i, 2008/615/IB tanácsi határozat (Prümi Határozat) teljes implementációjához.

A 41. §-hoz

A körözési eljárás során a körözési eljárást lefolytató szerv hozzáférhet a helymeghatározási adatokhoz is, amelyre korábban csak a nyomozóhatóságnak volt lehetősége.

A 43. §-hoz

A módosítás célja, hogy a Nemzeti Adó- és Vámhivatal tagja által fellelt körözött személy abban az esetben, ha előállítása indokolt akkor az illetékes rendőrkapitányságra előállítható legyen. A módosítás meghatározza, hogy a körözéssel összefüggő előállítás időtartama 8 óra, amelyet a NAV előállítást foganatosító szervének vezetője egy alkalommal meghosszabbíthat 4 órával.

A 44. §-hoz

A Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) módosítását az indokolja, hogy a Körözési Nyilvántartási Rendszerről és a személyek, dolgok felkutatásáról és azonosításáról szóló törvény létrehozza a talált dolgok nyilvántartását. A hatóságok számára vagy a jegyző számára leadott talált idegen dolgokat a jegyző fogja kezelni és nyilvántartásba venni és az adatokat a talált dolgok nyilvántartásába felvezetni. A jegyző feladatai között nincsen jelenleg ez a feladat meghatározva, ezért indokolt a kiegészítés.

A törvény 2014. január 1-jei hatálybalépést állapít meg, tekintettel arra, hogy a törvény szerinti körözési nyilvántartás bevezetéséhez informatikai fejlesztések szükségesek.

A 45. §-hoz

Lásd a 32. § indokolását.

A 46. §-hoz

A törvény e §-a megteremti az összhangot a Schengeni Információs Rendszer második generációja keretében történő információcseréről, továbbá egyes rendészeti tárgyú törvények ezzel, valamint a Magyary Egyszerűsítési Programmal összefüggő módosításáról szóló 2012. évi CLXXXI. törvénnyel.

A 47. §-hoz

A szabad vízen, valamint a szabad vizek jegén való tartózkodás, az azokon tartott rendezvény, munkavégzés engedélyezésének, bejelentésének és eljárási rendjének részletes szabályait a jelenlegi miniszteri rendeleti szint helyett kormányrendeletben szükséges megállapítani, erre tekintettel indokolt a felhatalmazó rendelkezés beépítése a vízgazdálkodásról szóló törvénybe, amellyel párhuzamosan szükséges az Rtv.-ben szereplő miniszteri rendelet megalkotására vonatkozó felhatalmazó rendelkezést hatályon kívül helyezni.

Mivel a jogalkotásról szóló 2010. évi CXXX. törvény 23. § (4) bekezdés c) pontja deklarálja, hogy a központi államigazgatási szerv vezetője a vezetése, az irányítása vagy a felügyelete alá tartozó szervek szervezetét és működését, valamint tevékenységét normatív utasításban szabályozhatja, ezért a párhuzamos szabályozás elkerülése érdekében indokolt a Bv.Sztv. e rendelkezésének hatályon kívül helyezése.