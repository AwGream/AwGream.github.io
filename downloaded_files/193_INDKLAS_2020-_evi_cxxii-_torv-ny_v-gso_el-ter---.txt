2020. évi CXXII. törvény végső előterjesztői indokolása

az egyes állami tulajdonú vagyontárgyak ingyenes tulajdonba adásáról, valamint az állami vagyonról szóló 2007. évi CVI. törvény módosításáról

-----STARTING---POINT---ALTALANOS--- 

A Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a törvény indokolása közzétételre kerül.

A nemzeti vagyonról szóló 2011. évi CXCVI. törvény (a továbbiakban: Nvtv.) 13. § (3) bekezdése és az állami vagyonról szóló 2007. évi CVI. törvény (a továbbiakban: Vtv.) 36. § (1) bekezdése alapján állami ingatlanok ingyenes tulajdonba adására törvény rendelkezése alapján kerülhet sor.

A törvényben szereplő ingatlanok tekintetében a térítésmentes átadásra a Kárpát-medencei Művészeti Népfőiskola Alapítvány (a továbbiakban: Alapítvány), valamint az Egri Főegyházmegye - mint egyházi jogi személy - igénylése, valamint az ingatlan más közfeladat ellátásához való szükségességének vizsgálata alapján kerül sor.

Az Nvtv. 10. § (1) bekezdése alapján a nemzeti vagyont, annak értékét és változásait a tulajdonosi joggyakorló nyilvántartja. A Magyar Nemzeti Vagyonkezelő Zrt. (a továbbiakban: MNV Zrt.) a Vtv. 17. § (1) bekezdés b) pontja alapján nyilvántartást vezet a tulajdonosi joggyakorlása alá tartozó állami vagyonról, továbbá nyilvántartja az egyéb tulajdonosi joggyakorlókra - ideértve a törvénnyel vagy miniszteri rendelettel kijelölt tulajdonosi joggyakorlókat is - rábízott állami vagyont is és annak alapján adatszolgáltatást nyújt. E rendelkezések alapján az állami vagyonnal való gazdálkodásról szóló 254/2007. (X. 4.) Korm. rendelet (a továbbiakban: Vhr.) 13. § (1) bekezdése rögzíti, hogy az MNV Zrt. által a Vtv. 17. § (1) bekezdés b) pontja alapján vezetett, állami vagyonra vonatkozó nyilvántartásban elkülönítve kell nyilvántartani az MNV Zrt.-re a rábízott vagyont, valamint a tulajdonosi joggyakorlókra rábízott állami vagyont.

Annak érdekében, hogy hatékonyabb legyen az MNV Zrt. tulajdonosi joggyakorlása alatt álló, közvetlen kezelésű ingatlanok bérbeadás útján történő hasznosítása, szükséges, hogy a jelenlegi pályázati rendszert kiegészítő egyszerűbb, gyorsabb, az állampolgárok és a vállalkozások számára könnyen hozzáférhető nyilvános versenyeztetést biztosító szabályozás kerüljön kialakításra.

A fenti cél elérése érdekében indokolt, hogy az állami vagyon elidegenítése körében már alkalmazott elektronikus árverés mintájára kerüljön sor az ingatlanok bérbeadására.

A Vtv. 17. § (1) bekezdés b) pontjában meghatározott kötelezettség teljesítése, az országosan egységes vagyonnyilvántartás (a továbbiakban: egységes állami vagyonnyilvántartás) vezetése megfelelő informatikai háttér biztosítása mellett lehetséges. A Vtv. módosításának célja az MNV Zrt. által megvalósított, a KÖFOP-1.0.0-VEKOP-15-2016-00013 azonosítószámon nyilvántartott, „Az egységes integrált állami vagyonnyilvántartás közhitelességének és adatkonzisztenciájának ellenőrzéséhez szükséges további fejlesztések” tárgyú projekt eredményeként létrejött informatikai háttér alkalmazásának jogszabályi megalapozása.

A KÖFOP-1.0.0-VEKOP-15-2016-00013 azonosítószámon nyilvántartott projekt keretében megvalósított informatikai háttér fő rendszerkomponenseiként az adatszolgáltatási keretrendszer a tulajdonosi joggyakorlók adatszolgáltatásainak benyújtására és feldolgozására szolgál, a megjelenítő keretrendszer a tulajdonosi joggyakorlói adatszolgáltatások publikálását teszi lehetővé a megújuló Országleltár weboldalon, a bérleti licit rendszer pedig az MNV Zrt. közvetlen kezelésében lévő ingatlanok bérbeadása érdekében a bérbe vehető ingatlanokra történő elektronikus licitálás lehetőségét biztosítja.

A Vtv. módosítása egyrészt törvényi szintre emel egyes - jelenleg a Vhr.-ben rögzített - szabályokat, másrészt megállapítja a tulajdonosi joggyakorlói adatszolgáltatásokból felépülő egységes állami vagyonnyilvántartás vezetéséhez szükséges törvényi szabályokat, továbbá felhatalmazó rendelkezéseket biztosít a Kormány számára a rendeleti szintű szabályok megalkotása érdekében.

A törvényjavaslat lehetővé teszi az MNV Zrt. részére, hogy a kezelésében álló ingatlanok bérbeadására elektronikus bérleti licit keretében is sor kerülhessen.

-----STARTING---POINT---RESZLETES---

Az 1. §-hoz

Az Nvtv. 13. § (3) bekezdése, valamint a Vtv. 36. § (1) bekezdése alapján az állami tulajdonban, ugyanakkor már jelenleg is az Egri Főegyházmegye vagyonkezelésében lévő és az Egri Főegyházmegye fenntartásában működő sárospataki általános iskolának helyet adó ingatlan kerül átadásra. Az ingatlanátadás a kedvezményezett Egri Főegyházmegye oktatási, nevelési és hitéleti feladatainak hatékonyabb ellátását segíti. A Vtv. 36. § (2) bekezdés g) pontjában és (3) bekezdésében foglaltak szerint a Kormány is jogosult döntést hozni állami vagyon ingyenes átruházására vonatkozóan egyházi jogi személy kedvezményezett javára, ugyanakkor ebben az esetben a törvényi átadást indokolja, hogy a vagyonjuttatás mellett az Egri Főegyházmegye egyúttal mentesüljön az állami vagyonra vonatkozó visszapótlási kötelezettség teljesítése alól, ami az államháztartási szabályok szerint tartozás elengedésnek minősül, állami követelésről lemondani pedig csak törvényben meghatározott módon lehet.

A 2. §-hoz

Az Nvtv. 13. § (3) bekezdése, valamint a Vtv. 36. § (1) bekezdése alapján az állami tulajdonban - és az Egri Főegyházmegye vagyonkezelésében - lévő ingóságok (különösen bútorok, sokszorosító- és számítástechnikai eszközök, egyéb irodai gépek, kommunikációs eszközök) tulajdonjogának ingyenes átruházására kerül sor. Az ingóságok átadása szintén a kedvezményezett Egri Főegyházmegye oktatási, nevelési és hitéleti feladatainak hatékonyabb ellátását segíti.

A 3. §-hoz

A törvény alapján az ingyenes átadással érintett ingatlanra vonatkozó tulajdonosváltozás ingatlan-nyilvántartásba történő bejegyzésére alkalmas szerződések előkészítése és állam részéről történő megkötése, valamint az érintett ingatlan (becsült) forgalmi értékének meghatározása a tulajdonosi joggyakorló (MNV. Zrt.) feladata. A törvény alapján az ingyenes átadással érintett ingóságok tulajdonosváltozására vonatkozó szerződések előkészítése és állam nevében történő megkötése szintén az MNV. Zrt. feladata.

A 4. §-hoz

Az Egri Főegyházmegyét a törvény mentesíti az MNV Zrt.-vel megkötött vagyonkezelési szerződés alapján az átadni javasolt ingatlan vonatkozásában fennálló visszapótlási kötelezettség teljesítése alól, illetve az MNV Zrt.-nek sem szükséges megtérítenie az Egri Főegyházmegye esetleges követeléseit. A visszapótlási kötelezettség elengedésére a követelések kezelésére vonatkozó államháztartási szabályokra figyelemmel kerül sor, miszerint az állam követeléséről lemondani csak törvényben meghatározott esetekben és módon lehet.

A vagyonjuttatásra az Egri Főegyházmegye - államtól átvett - köznevelési, oktatási feladatainak ellátása érdekében kerül sor. A visszapótlási kötelezettség teljesítése aránytalan terhet jelentene az Egri Főegyházmegyére nézve. A vagyonkezelő Egri Főegyházmegye a javaslatban szereplő ingatlanon található iskolát teljeskörűen felújította, minden tőle elvárhatót megtett, annak érdekében, hogy a felelős vagyonkezelőként a rábízott állami vagyon értékét növelje. Ugyanakkor, az Egri Főegyházmegye vonatkozásában - annak ellenére, hogy közfeladat ellátásában működik közre - a Vtv. 27. § (8) bekezdése szerinti rendelkezések alkalmazására nincsen lehetőség, azaz az Egri Főegyházmegyét a Vtv. alapján a vagyonkezelési szerződésében a visszapótlási kötelezettség teljesítése alól nem lehet mentesíteni. A közfeladat ellátásban közreműködő Egri Főegyházmegye folyamatos működésének biztosítása érdekében azonban indokolt a visszapótlási kötelezettség elengedése.

Az 5. §-hoz

Az Nvtv. 13. § (3) bekezdése, valamint a Vtv. 36. § (1) bekezdése alapján az állami tulajdonban lévő Velence belterület 1381/3 helyrajzi számú, természetben 2481 Velence Névtelen utca 1381/3 hrsz. (felülvizsgálat alatt), kivett úttörőtábor és a Székesfehérvár belterület, 610/9 helyrajzi számú, természetben 8000 Székesfehérvár Fürst Sándor 610/9 hrsz. (felülvizsgálat alatt) kivett kultúrház ingatlan tulajdonjogának ingyenes átruházására kerül sor. Az ingatlanátadás az Alapítvány nevelési, oktatási, felsőoktatási feladatainak hatékonyabb ellátását segíti.

A tulajdonba adás feltétele, hogy az Alapítvány az ingatlanokat terhelő kötelezettségeket teljeskörűen átvállalja.

A 6. §-hoz

A törvény alapján az ingyenes átadással érintett ingatlanokra vonatkozó tulajdonosváltozás ingatlannyilvántartásba történő bejegyzésére alkalmas szerződések előkészítése és azok állam részéről történő megkötése, valamint az érintett ingatlanok (becsült) forgalmi értékének megállapítása a tulajdonosi joggyakorló MNV. Zrt. feladata.

-----STARTING---POINT---VEGE---

A 7. §-hoz

Hatályba léptető rendelkezés.

Az egységes állami vagyonnyilvántartással összefüggő rendelkezések kihirdetését követő harmadik napon történő hatályba léptetése megfelelő felkészülési időt biztosít a tulajdonosi joggyakorlók és az MNV Zrt. részére is az alábbiakra figyelemmel: mind az adatszolgáltatási keretrendszer, mind a bérleti licitrendszer működtetéséhez szükséges informatikai alkalmazás fejlesztése lezárult, az informatikai rendszerek üzembe helyezése a törvény hatályba lépésével együtt megtörténhet. A tulajdonosi joggyakorlói adatszolgáltatási kötelezettség a most törvényi szintre emelt szabály szerint a végrehajtási kormányrendelet alapján korábban is kötelezte a tulajdonosi joggyakorlókat, új feladatukként csak a tulajdonosi joggyakorlói jegyzékben szereplő regisztráció jelenik meg, melynek a törvény hatálybalépését követő 30 napon belül kell eleget tenniük.

Az ingyenes tulajdonba adásra vonatkozó rendelkezések hatályba léptetésével összefüggésben a határidők megállapításakor figyelembevételre került, hogy az Egri Főegyházmegye jelenleg is vagyonkezelője a részére jutatott ingatlannak.

Az Alapítvány részére juttatott velencei ingatlan vagyonkezelőjével történő elszámolásra tekintettel indokolt a rendelkezés tekintetében jövő év elejei hatálybalépés megállapítása.

A 8. §-hoz

A rendelkezdés pontosítja az MNV Zrt. egységes állami vagyonnyilvántartás vezetésével kapcsolatos feladatát, ennek részeként rögzíti, hogy a KÖFOP-1.0.0-VEKOP-15-2016-00013 azonosítószámon nyilvántartott projekt eredményeként megvalósult, a tulajdonosi joggyakorlókra bízott állami vagyonra vonatkozó adatszolgáltatási keretrendszer és az Országleltár megújult publikus felületének a működtetése is az MNV Zrt. feladata.

A rendelkezés továbbá kiegészíti az MNV Zrt. feladatait az elektronikus bérleti licit rendszer működtetésével, ezen belül az elektronikus bérleti licitben résztvevők elektronikus nyilvántartásának a vezetésével, valamint azzal, hogy az elektronikus bérleti hirdetmény közzététele útján elektronikus bérleti licit eljárások lebonyolítása is az MNV Zrt. feladata.

A rendelkezés előírja, hogy az egységes vagyonnyilvántartás részére adatszolgáltatásra kötelezett tulajdonosi joggyakorlók milyen adatokat, milyen formában kötelesek szolgáltatni azzal, hogy az adatszolgáltatásra vonatkozó részletszabályok a módosítással bevezetett „Az egységes állami vagyonnyilvántartás szabályai” című új alcímben, illetve a végrehajtási rendeletben kerülnek rögzítésre. A Vhr. 13. § (1) bekezdése szerint a Vtv. 17. § (1) bekezdés b) pontja alapján vezetett, állami vagyonra vonatkozó nyilvántartásban elkülönítve kell nyilvántartani az MNV Zrt. rábízott vagyonát, valamint a tulajdonosi joggyakorlókra rábízott állami vagyont, amelyet a javaslat törvényi szintre emel, amikor meghatározza, hogy az MNV Zrt. által vezetett, egységes állami vagyonnyilvántartásban mely adatokat hogyan kell nyilvántartani. A rendelkezés a tulajdonosi joggyakorlói tevékenységet is ellátó nemzetbiztonsági szolgálatok adatszolgáltatása tekintetében eltérő szabályokat állapít meg azzal, hogy e szervezetek a törvény végrehajtási rendeletében meghatározottak szerint teljesítik adatszolgáltatási kötelezettségüket.

A 9. §-hoz

Az egységes állami vagyonnyilvántartás szabályait új alcímként a javaslat a Vtv. III. Fejezetében helyezi el, az MNV Zrt. feladatai, jogállása alcímet követően, tekintettel arra, hogy az egységes állami vagyonnyilvántartás vezetése és az Országleltár működtetéséhez kapcsolódó feladatok ellátása az MNV Zrt. feladata.

Az egységes állami vagyonnyilvántartás vezetése érdekében az MNV Zrt. jegyzéket vezet a tulajdonosi joggyakorlókról, amelyhez az adatokat maguk a tulajdonosi joggyakorlók szolgáltatják a rendelkezésben meghatározott tartalommal, azzal, hogy a jegyzékhez szükséges adatszolgáltatást is a tulajdonosi joggyakorlói adatszolgáltatásra létrehozott adatszolgáltatási keretrendszeren keresztül küldik meg az MNV Zrt. részére. Az adatszolgáltatás keretében személyes adatok megadására is sor kerül, amelyek tekintetében a rendelkezés meghatározza az MNV Zrt. általi kezelésnek és az őrzésnek a határidejét, amíg ezen adatokra - az adatszolgáltatás felelősének megállapításához, ellenőrzéséhez - feltétlenül szükség van.

A tulajdonosi joggyakorlók kötelesek a tulajdonosi joggyakorlókra bízott állami vagyonra vonatkozó adatszolgáltatási keretrendszeren keresztül szolgáltatni az adatokat az MNV Zrt. részére. A nyilvántartás egységessége, pontossága és az adatellenőrzések biztosítása érdekében a tulajdonosi joggyakorlók kötelesek az MNV Zrt.-vel együttműködni és a tulajdonosi joggyakorlói adatszolgáltatásokat a jogszabályban meghatározott adatszolgáltatási időszakban teljesíteni.

A törvényjavaslat alapján a tulajdonosi joggyakorlók a tulajdonosi joggyakorlói adatszolgáltatást kizárólag az e célra kijelölt informatikai alkalmazás adatszolgáltatási keretrendszer használatával teljesíthetik annak érdekében, hogy azok esetében biztosított legyen az egységes forma, valamint jelentős mértékben csökkenthetőek legyenek a szolgáltatott adatok minőségének ellenőrzésével kapcsolatos terhek.

Az egységes állami vagyonnyilvántartás bárki részéről megismerhető adatai az Országleltár honlapján ingyenesen megtekinthetőek. Az MNV Zrt. köteles továbbá az interneten közzétenni azon tulajdonosi joggyakorlók listáját, amelyek nem tesznek eleget a tulajdonosi joggyakorlói adatszolgáltatási kötelezettségüknek. A mulasztó tulajdonosi joggyakorlói lista közzétételének célja egyrészt az, hogy ösztönözze a tulajdonosi joggyakorlókat a határidőben történő adatszolgáltatásra, másrészt felhívja a figyelmet arra, hogy mely tulajdonosi joggyakorlók rábízott vagyonára vonatkozó adatok nem ismerhetők meg (vagy nem tekinthetők aktuálisnak) az Országleltár felületen.

Tekintettel arra, hogy az adatszolgáltatási keretrendszerrel a tulajdonosi joggyakorlók az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvényben meghatározott elektronikus ügyintézést biztosító informatikai megoldások igénybevételével tarthatnak kapcsolatot, a Vtv. új 22/C. § (4) bekezdése rögzíti, hogy az adatszolgáltatás teljesítése érdekében a tulajdonosi joggyakorló köteles az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény szerinti, a Kormány által kötelezően biztosított elektronikus azonosítási szolgáltatással és az ehhez tartozó biztonságos kézbesítési szolgáltatásra alkalmas tárhellyel rendelkezni és a biztonságos kézbesítési szolgáltatásra alkalmas elektronikus elérhetőségét az MNV Zrt.-vel közölni.

A Tervezet továbbá rögzíti, hogy a tulajdonosi joggyakorló megszűnése vagy tulajdonosi joggyakorlói kijelölésének - adatszolgáltatási határidőt megelőzően történő - megszüntetése esetén az érintett tulajdonosi joggyakorló az MNV Zrt. által módon, a Vhr.-ben meghatározott időpontban teljesíti a tulajdonosi joggyakorlói adatszolgáltatást.

A 10. §-hoz

Az állami elhelyezési célú ingatlanhasználati jogviszony bevezetésére figyelemmel indokolt az állami vagyonnal való gazdálkodás általános szabályait felülvizsgálni és az új jogviszonyt az általános rendelkezések között is megjeleníteni. Az eredeti szabályozás pontosítása mellett a gazdálkodásra vonatkozó szabályok között megjelenik az egyoldalú nyilatkozat útján történő használatba adás jogcíme. Az állami elhelyezési célú ingatlanhasználati jogviszony egyoldalú nyilatkozattal, tehát nem szerződéssel jön létre, és nem jár a hasznosítás átengedésével, így indokolt arról külön rendelkezni.

A 11. §-hoz

A törvényjavaslat megállapítja az MNV Zrt. által közvetlenül hasznosított állami ingatlanok bérbeadására létrehozott elektronikus bérleti licitrendszer alapvető szabályait, rögzíti az elektronikus bérleti licit eljárásban való részvétel feltételeit.

A Tervezet kiegészíti az állami vagyon hasznosítására vonatkozó szabályokat, rögzíti, hogy nyilvános versenyeztetés útján kötött szerződésnek minősül a bérleti licit eljárás eredményeként megkötött szerződés is.

A Tervezet megállapítja az elektronikus bérleti licit eljárásban résztvevő személyek lehetséges körét, rögzíti a részvétel előfeltételeit. Az elektronikus bérleti licitben résztvevők elektronikus nyilvántartásába bármely természetes személy, jogi személyiséggel nem rendelkező szervezet, valamint az a jogi személy kérheti felvételét, amely megfelel az Nvtv. 3. § (1) bekezdés 1. pontja szerinti feltételnek, azaz átlátható szervezetnek minősül. A szabályozás indoka, hogy az Nvtv. 11. § (10) bekezdése alapján a nemzeti vagyon hasznosítására vonatkozó szerződés csak természetes személlyel vagy átlátható szervezettel köthető.

A 12. §-hoz

A javasolt módosítás az általános szabályok alóli kivételek rendeleti szinten történő meghatározására biztosít lehetőséget.

Indokolt továbbá az állami elhelyezési célú ingatlanokon végrehajtandó értéknövelő beruházások, felújítások, állagmegóvási és karbantartási feladatok végrehajtásába bevont szervezet részére szabályozott keretek között lehetővé tenni a szükségszerűen jelentkező bontási és selejtezési feladatok ellátását, valamint a hulladékok kezelését.

A 13. §-hoz

A Tervezet az értékesítési szabályok alkalmazásának kiterjesztésére irányul a hulladéknak nem minősülő vissznyereményi anyagok értékesítésére vonatkozó lehetőség megteremtésével - a Vtv. 28/A. § (8) bekezdése szerint - a feladatellátásba bevont szervezetek vonatkozásában. Az értékesítési tevékenység az MNV Zrt. nevében gyakorolható és a bevétel a központi költségvetési szervet illeti meg, felhasználási kötöttséggel.

Figyelemmel arra, hogy az értékesítéssel érintett ingóságok az MNV Zrt. vagyonnyilvántartásában szerepelnek, így az állami vagyon hiteles nyilvántartásának biztosítása érdekében a változáskövetéshez szükséges szigorú adatszolgáltatási felelősség kerül előírásra.

A 14. §-hoz

Átmeneti rendelkezések.

A 15. §-hoz

Felhatalmazó rendelkezések.