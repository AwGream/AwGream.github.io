2003. évi LXXVII. törvény indokolása

egyes agrár tárgyú törvények jogharmonizációs célú módosításáról

-----STARTING---POINT---ALTALANOS--- 

E törvény a szőlőtermesztésről és a borgazdálkodásról szóló 1997. évi CXXI. tv., valamint a hegyközségekről szóló 1994. évi CII. tv. módosítására irányul. Mindkét törvény módosításának indoka az Európai Unióhoz történő csatlakozásunkra való felkészülés, a szőlő-bor ágazat uniós követelmények szerinti működése intézményi hátterének megteremtése.

Ezt hivatott biztosítani mindenekelőtt a hatásköri és az adatszolgáltatási szabályok módosítása és kiegészítése, ami megteremti a csatlakozást követően igénybe vehető uniós támogatások iránti igények elbírálásának, valamint támogatási összegek folyósításának feltételrendszerét.

A törvénymódosítások 2004. január 1-jével való hatálybalépése biztosítja a felkészülést a szakigazgatás számára is, hiszen szükség van arra, hogy a telepítési és a kivágási engedélyek kiadása, az ültetvény kataszter vezetése, valamint az adatszolgáltatási kötelezettség bevezetésével összefüggő hatásköri szabályok és eljárások pénzügyi forrásai már a 2004. évi költségvetésben rendelkezésre álljanak. Ehhez viszont szükséges, hogy a költségvetési tervezés már számolhasson az ágazatot érintő változásokkal.

A törvény szerint a szőlőültetvény kataszterének vezetése - a hatályos szabályoktól eltérően - a megyei földművelésügyi hivatalok helyett a hegybírók feladata lesz, mivel a szőlőültetvényekre vonatkozó adatokat ott a legcélszerűbb vezetni, ahol azok a legkönnyebben elérhetőek, valamint a változások átvezetése is naprakészen megoldható.

A törvény célja továbbá, hogy az ágazat intézményrendszere a szőlő- és bortermelés egészét lefedje, ne maradjon ellenőrizetlen terület, illetve termelő. Ezért a törvény szerint minden szőlő- és bortermelő - beleértve azt a házikerti szőlőbirtokost is, aki termékértékesítést végez -, valamint a felvásárló és a nem palackozott bort forgalomba hozó köteles a szőlőterületéről, a bor tárolására alkalmas eszközeiről, tárolóteréről nyilvántartást vezetni, továbbá szüretelési, feldolgozási, értékesítési (felhasználási) tevékenységéről adatot szolgáltatni az illetékes hegyközségnek. Ezáltal nemcsak a hegyközségi tagok, hanem minden árutermelő tevékenysége áttekinthető és ellenőrizhető lesz.

Aki nem hegyközségi településen folytat árutermelést, az a törvény végrehajtási rendeletében meghatározott hegyközségnek szolgáltat adatot, illetve oda nyújthatja be a telepítési (kivágási) engedélykérelmét, valamint ott kérhet a termékére származási bizonyítványt.

A törvény előkészítése során azt kellett figyelembe venni, hogy a kötelező tagságon alapuló és a borvidéki és bortermőhelyi településekre kiterjedő hegyközségi szervezetrendszer csupán az ország összes szőlőterületének kétharmadát fogja át. Mintegy 30 ezer hektár szőlőültetvény található szerte az országban elszórtan, és ezek termése is bekerül az áruforgalomba szőlőként, illetve borként, ugyanakkor - a kötelező származási bizonyítvány ellenére - nem ellenőrizhető a termékek származása. A termelők, illetve a felvásárlók ezekről a területekről eddig nem szolgáltattak adatot, így a hegybíró nem tudja a termék származását megalapozottan igazolni.

A szórványterületeket illetően - éppen a nagy fokú szórtság miatt - nem jelenthet megoldást, hogy ezekre is kiterjedjen a hegyközség-alakítás kötelezettsége. Van olyan megye, ahol a szőlőterület összesen nem tesz ki ötven hektárt, ami a hegyközség minimális működési területe. Ezért a törvény azt a megoldást választja, hogy kiterjeszti a hegyközség mint közigazgatási szerv (köztestület) hatáskörét - tagsági kötelezettség nélkül - az árutermelő szőlészeti-borászati tevékenységet hegyközségi településen kívül végzőkre. Az eddig is gyakorolt származási bizonyítványokkal és a telepítési (kivágási) engedélyezéssel kapcsolatos hatáskörön kívül a hegyközségnek minden termelőre és felvásárlóra (a nem hegyközségi településen működőkre is) nyilvántartási hatásköre lesz, ami a másik oldalról adatszolgáltatási kötelezettséget jelent. Ennek megvalósítása érdekében minden települést, ahol van árutermő szőlő, valamelyik hegyközség illetékességi körébe von a hegyközségek illetékességéről szóló miniszteri rendelet, amelynek megalkotására a törvény ad felhatalmazást a földművelésügyi és vidékfejlesztési miniszternek.

A bortörvényben a telepítési és kivágási engedélyek kiadásának rendjén, az adatszolgáltatás egész országra kiterjedő kötelezettségén és a borászati üzemek engedélyezésével kapcsolatos szabályozáson kívül módosul még a törvény melléklete is, mivel néhány községgel kiegészül a borvidékbe, valamint bortermőhelybe sorolt települések listája.

A bortörvény módosításával összefüggésben szükség van a hegyközségi törvény módosítására is, mivel a hegyközségi szervezet része a szőlő-bor ágazat szakigazgatási rendszerének. A módosítás célja, hogy egyrészt megteremtse az összhangot a bortörvény szakigazgatással kapcsolatos rendelkezéseivel, másrészt, hogy hatékonyabbá tegye a szervezetrendszert a közigazgatási feladatok szakszerű ellátására.

A törvény szerinti módosítások indoka mindenekelőtt az, hogy a hegyközség mint köztestület a közfeladatok körében hatósági feladatokat is ellát, s meg kell teremteni azokat a feltételeket, amelyek még inkább alkalmassá teszik ezekre a feladatokra a hegyközségeket.

Ennek megfelelően változik a hegyközségi szervezetben hatósági feladatokat ellátó személyekre (hegybíró, a hegyközségi tanács titkára, a nemzeti tanács főtitkára) vonatkozó szabályozás. A jövőben ezeknek a tisztségeknek a betöltéséhez - történjék az akár választás, akár kinevezés útján - pályázati eljárásra lesz szükség a jelölt kiválasztásához. Ezen kívül a jövőben a törvény garantálja, hogy a hegybíró munkájáért díjazás jár.

A szőlő-bor ágazat területén nyújtott támogatások EU-konform feltételeinek megteremtése érdekében a telepítés és kivágás engedélyezése ugyan a megyei földművelésügyi hivatal hatáskörébe kerül, viszont a hegybírónak továbbra is fontos szerepe marad, mivel az engedélykérelmeket szakmai szempontból véleményezi és az engedélyező hatósághoz továbbítja. Kiegészül továbbá a hegybíró feladatköre a szőlőkataszter vezetésével, valamint az eddigi nyilvántartáson és adatkezelésen kívül a termelőkre, felvásárlókra vonatkozó adatok szolgáltatásával. Ez garantálja, hogy teljes körű adatbázis jöjjön létre a hegyközségi szervezetek keretén belül, és alapja legyen az ágazat területén feladattal rendelkező állami szervek tevékenységének, a támogatások folyósításának is.

A közgyűlés összehívásával, a járulék meghatározásával, a körhegybíróság alakításával kapcsolatos szabályok változásának célja a hegyközségek működőképességének biztosítása. Ugyanígy a területi és országos szervezet működését hivatottak biztosítani az ezek finanszírozásával kapcsolatos új szabályok.

A bortörvény-módosítással a hegyközségek közigazgatási feladatai jelentősen megnövekednek, ami - az átvett, illetve új feladatok eredményes ellátása érdekében - az eddiginél nagyobb mértékű költségvetési támogatást tesz szükségessé. Ezért a hegyközségek részére az átadott állami feladatok ellátásáért eddig biztosított évi 330 millió forint támogatáson túl a hegybírók bér- és járulék-költségeinek kiegészítésére további támogatásra lesz szükség 2004-től. A hegyközségek igényei mellett természetesen a földművelésügyi hivatalok adminisztrációs feladatainak növekedése is 40 millió Ft bér- és intézményfejlesztési költségvetési többletfinanszírozást igényel.

-----STARTING---POINT---RESZLETES---

Az 1. §-hoz

A telepítés és a kivágás engedélyezése a hegybíró hatásköréből a Mezőgazdasági és Vidékfejlesztési Hivatal (a továbbiakban: MVH) megyei kirendeltségének hatáskörébe kerül, mivel Magyarországnak az Európai Unióhoz való csatlakozását követően a fenti tevékenységekkel kapcsolatos támogatások kifizetése is ezen a szinten létrejövő kifizetőügynökség útján fog megvalósulni. A telepítéshez támogatás vehető igénybe, a kivágás pedig újratelepítési jogot keletkeztet, ezért indokolt, hogy az engedélyezési, támogatási és az ezekkel kapcsolatos regisztrációs feladatok egy hatóságnál összpontosuljanak.

Az engedély iránti kérelmet a hegybíróhoz kell benyújtani, aki a véleményét kialakítva, írásbeli javaslatával együtt a kérelmet a megyei (fővárosi) földművelésügyi hivatalnak küldi meg. Az MVH kirendeltség az államigazgatási eljárásról szóló törvény szerint jár el és hozza meg a határozatát. Az első fokú határozat elleni fellebbezést az MVH Központi Hivatal bírálja el. Az engedélyezéssel kapcsolatos részletes szabályokat a törvény felhatalmazása alapján miniszteri rendelet fogja tartalmazni.

A törvény szerint a nem hegyközségi településen élő termelők a külön jogszabályban (miniszteri rendelet) meghatározott hegyközségnél nyújthatják be a telepítési, illetve kivágási engedély iránti kérelmet.

A 2. §-hoz

A törvény szerint a telepítési és a kivágási engedélyek másolatát a megyei MVH kirendeltség tájékoztatási céllal megküldi a hegybírónak, a körzeti földhivatalnak, valamint az OMMI-nak is. Erre azért van szükség, hogy az említett szervezetek által vezetett nyilvántartások naprakész információkat tartalmazzanak. A földhivatalnak a földrészlettel kapcsolatos adatok átvezetése, az OMMI-nak a szőlőültetvényekkel kapcsolatos hatósági ellenőrzés, a hegybírónak pedig az ültetvény-kataszter vezetése szempontjából fontos tudomást szereznie az engedélyező határozatról.

Telepítés esetén az ültetés tényét, kivágás esetén pedig ennek megtörténtét az engedélyes 15 napon belül a szőlőültetvény kataszterének vezetése céljából köteles a hegyközségnek bejelenteni. A szőlőültetvény kataszterének vezetése a hegybíró feladata, mivel a szőlőültetvényekre vonatkozó adatokat ott a legcélszerűbb vezetni, ahol azok a legkönnyebben elérhetőek, valamint a változások átvezetése is naprakészen megoldható. A kivágás és a telepítés tényének bejelentése pedig azért fontos, hogy a kataszter valóban a tényleges helyzetet tartalmazza.

Adatszolgáltatási kötelezettség terheli a hegyközségeket az engedélyezési ügyekkel, valamint támogatásokkal összefüggésben a megyei FVH kirendeltség felé, mivel a telepítések és kivágások engedélyezéséhez szükség van a megfelelő információkra, amelyek az ültetvénykataszterben szerepelnek. A Hegyközségek Nemzeti Tanácsának terméktanácsi funkciója eredményes ellátását szolgálja az a rendelkezés, hogy a hegyközségek minden év szeptember 30-ig összesítést küldenek a kataszteri adatokról a nemzeti tanácsnak.

A 3. §-hoz

A Magyarország újratelepítési jogának meghatározása az Európai Unióhoz való csatlakozás miatt indokolt. A csatlakozási időpontot követően - a közösségi jogszabályoknak megfelelően - az 1996. május 1. óta eltelt időszak alatt engedéllyel végzett ültetvénykivágások alapján 15 000 hektár területen lehet majd újratelepítést végezni. A szabály célja, hogy biztosítsa Magyarország számára annak a területeknek a betelepíthetőségét, amelyeken eredetileg is szőlőtermesztést folytattak, és a jövőre nézve is szükséges megtartani mint szőlőtermő-területeket.

A 4. §-hoz

A szőlőültetvény-katasztert a jogharmonizációs követelményeknek megfelelően létre kell hozni. A bortörvénybe beépülő új rendelkezések meghatározzák az ültetvénykataszter tartalmát, az ültetvények jellemzőit valamint a használóik személyes adatait. A kataszternek minden olyan információt, egyedileg azonosítható adatot tartalmaznia kell ugyanis, amelyek a támogatások igénybevétele szempontjából lényegesek. Ennek alapján lehet megnyugtató módon dönteni a támogatási kérelmekről, valamint ellenőrizni a támogatások felhasználását. Ezen kívül a kataszter alkalmas arra is, hogy belőle statisztikai célra adatot szolgáltassanak, valamint hogy a Nemzeti Tanács mint terméktanács átfogó képpel rendelkezzék a termékpálya helyzetéről az agrárpiaci intézkedésekre irányuló javaslata, kezdeményezései megfogalmazásához. A kataszterből nyerhető összesített adatok az ágazatirányítás számára is biztosítják a szükséges információkat.

A szőlőültetvények országos adatbázisát az MVH Központi Hivatal kezeli, mivel a csatlakozást követően a támogatásokkal kapcsolatos kifizetéseket ez az intézmény fogja végezni. Az ehhez szükséges egyedi adatokat pedig a hegyközségek adják át.

Az 5. §-hoz

A borászati termékek előállításával kapcsolatos követelmény, hogy az hatóság által engedélyezett helyen történjék. Ezért a törvény szerint borászati termék (ide nem értve a friss szőlőt) előállítását, kiszerelését és forgalomba hozatalát olyan üzem végezheti, amelyet az Országos Borminősítő Intézet engedélyezett, a hegyközség pedig nyilvántartásba vett. A korábban hatályban volt rendelkezéstől ez a szabály annyiban tér el, hogy nem a megyei állategészségügyi és élelmiszerellenőrző állomás lesz az engedélyező hatóság, amit az OBI-nak a borászati szakigazgatásban betöltött szerepe, illetve az állomásokhoz képest speciális szakmai felkészültsége indokol.

A 6. §-hoz

A törvény kibővíti a Bortörvénynek a szőlészeti-borászati igazgatással kapcsolatos irányítási, szervezési, valamint hatósági feladatait ellátó szerveit a megyei földművelésügyi hivatalokkal. A továbbiakban a megyei MVH kirendeltség hatáskörébe kerül az árutermő, törzs-, és kísérleti szőlő telepítésének, illetve kivágásának, a törzs-, és kísérleti szőlő telepítésének és kivágásának (az OMMI előzetes engedélyének figyelembe vételével történő) engedélyezése. Ezen kívül külön jogszabályok alapján hatósági ellenőrzést végeznek, valamint vezetik a végrehajtási rendeletben meghatározott idő leteltét követően a telepítések megyei nyilvántartását. Az OBI és az OMMI feladatait ez a rendelkezés a feladat- és hatáskörváltozásokat tartalmazó rendelkezéseknek megfelelően határozza meg.

A 7. §-hoz

A teljes körű, minden termelőre kiterjedő adatszolgáltatás célja, hogy az ágazat intézményrendszere a szőlő- és bortermelés egészét lefedje, ne maradjon ellenőrizetlen terület, illetve termelő. Ezért a törvény szerint minden szőlő- és bortermelő, valamint a felvásárló és a nem palackozott bort forgalomba hozó köteles a szőlőterületéről, a bor tárolására alkalmas eszközeiről, tárolóteréről nyilvántartást vezetni, továbbá szüretelési, feldolgozási, értékesítési (felhasználási) tevékenységéről adatot szolgáltatni az illetékes hegyközségnek. Ezáltal nemcsak a hegyközségi tagok, hanem minden árutermelő tevékenysége áttekinthető és ellenőrizhető lesz.

Aki nem hegyközségi településen folytat árutermelést, az a törvény végrehajtási rendeletében meghatározott hegyközségnek szolgáltat adatot, oda nyújthatja be a telepítési (kivágási) engedélykérelmét, valamint ott kérhet a termékére származási bizonyítványt.

Az adatszolgáltatás nem, vagy felszólítás ellenére való hiányos teljesítése esetén a szankció az, hogy az érintett a termékére származási bizonyítványt nem kap, és a kötelezettre a hegybíró 20-tól 100 ezer forintig terjedő bírságot szabhat ki. Másodfokon a Hegyközségi Tanács jár el, a bírságadók módjára behajtható.

A személyes adatok védelmét szolgálja az a rendelkezés, hogy a hegyközség az általa kezelt adatokat csak törvényben meghatározott cél érdekében továbbíthatja.

A 8. §-hoz

A bortörvénynek a földművelésügyi és vidékfejlesztési miniszter felhatalmazásáról szóló rendelkezései szükségképpen kiegészülnek a új intézményekkel és feladatokkal (újratelepítési jog, ültetvénykataszter, hegyközségek illetékességi szabályai) kapcsolatos, valamint a törvényi szintről rendeleti szintre kerülő szabályokkal (engedélyezés részletes szabályai) összefüggő felhatalmazásokkal.

A 9. §-hoz

Ismét bővül a borvidékekbe tartozó és a bortermőhelyi települések köre. Merőben technikai jellegű megoldása a törvénynek, hogy a változásokat magában foglaló új mellékletet léptet a jelenleg hatályos helyébe.

A 10. §-hoz

A törvény kiegészíti a hegyközségekről szóló 1994. évi CII. törvénynek a hegyközségek létrehozásának célját meghatározó rendelkezését az Európai Unió által is fontosnak tartott eredetvédelemmel.

A 11. §-hoz

A szőlőtermő tájak felsorolását tartalmazó mellékletet a hegyközségekről szóló 1994. évi CII. törvény módosításáról szóló 1997. évi CXXII. törvény 18. § (3) bekezdésének d) pontja hatályon kívül helyezte, ezért hegyközséget a továbbiakban csak ugyanazon borvidék települései részvételével lehet létrehozni.

A 12. §-hoz

A törvény szerint a hegybírói tisztség betöltésének szabályai is változnak. A szakszerűség nagyobb mértékű biztosítását hivatott szolgálni az, hogy a tisztség betöltéséhez pályázatra van szükség, a pályázat alapján tesz javaslatot a hegybíró megválasztására a választmány a közgyűlésnek.

A Bortörvénnyel összhangban a hegybíró feladatköre bővül azzal, hogy vezeti az ültetvénykatasztert, a telepítések és kivágások nyilvántartását, valamint termelőkre, felvásárlókra vonatkozóan adatot szolgáltat a megyei földművelésügyi hivatalnak, illetve minden év szeptember 30-ig összesítést küld a Hegyközségek Nemzeti Tanácsának.

Fontos rendelkezés a törvényben az, hogy a hegybírót a munkájáért díjazás illeti meg. A felelősségteljes közigazgatási munka, amit a hegybíró végez, megköveteli, hogy a munkavégzés feltételei ennek megfelelőek legyenek.

A 13. §-hoz

A törvény a körhegybíróság alakításának szabályain is változtat azzal, hogy azok a hegyközségek hozhatnak létre körhegybíróságot, amelyeknek a bevétele nem elegendő ahhoz, hogy hegybírót alkalmazzanak.

A 14. §-hoz

A törvény szerint a hegyközség tagjainak köre bővül azzal a házikerti szőlőbirtokossal, aki termését forgalomba hozza. Tehát borászati terméket forgalomba hozni a továbbiakban csak hegyközségi tagság esetén lehet.

A 15. §-hoz

A törvény szerinti módosítás, miszerint a hegyközségi tagság kezdő időpontja a telepítési engedély jogerőre emelkedésének időpontja, azért szükséges mert az pontosabban meghatározható, mint a telepítés kezdő időpontja.

A 16. §-hoz

A hegyközségi tag feladatai bővülnek azzal, hogy a szőlőterületéről és szőlőtermeléséről nyilvántartást, az értékesítésre szánt bor termeléséről, raktározásáról és forgalmazásáról, valamint bor tárolására alkalmas eszközeiről, tárolóteréről pedig pincekönyvet kell vezessen. Ezen kívül az e) pont a tagnak a 8. §-ban meghatározott adatszolgáltatási kötelezettségét is előírja.

A 17. §-hoz

A törvény hatálybalépését követően a hegyközségi tanács titkárát az eddigiektől eltérően nem választják, hanem az igazgatóválasztmány pályázat alapján nevezi ki. Ez a szabály - hasonlóan a hegybíróra vonatkozóhoz - a közigazgatási feladatok szakszerű ellátásának garanciáját erősíti. További változás, hogy a titkár csak szakirányú végzettséggel rendelkező személy lehet, valamint az, hogy a hegybíróhoz hasonlóan díjazás illeti meg.

A 18. §-hoz

A törvény szerint a jövőben a Hegyközségek Nemzeti Tanácsában nem két személy, hanem a hegyközségi tanácsok egy-egy képviselője vesz részt. A nemzeti tanács főtitkára esetében a kinevezéshez szintén pályázatra lesz szükség, hasonló indokok alapján, mint a hegybíró, illetve a hegyközségi tanács titkárára esetében.

A 19. §-hoz

A Hegyközségek Nemzeti Tanácsának ülésén tanácskozási joggal részt vevők köre a törvény szerint kiegészül az országos szőlészeti-borászati oktatási, kutatási intézmények képviselőivel. Eddig ugyanis csak egy egyetem képviselői vehettek részt a nemzeti tanács ülésén.

A 20. §-hoz

A hegyközségi tanács, valamint a nemzeti tanács közigazgatási ügyben eljáró tisztségviselője, illetve ügyintézője jelentős közigazgatási feladatokat látnak el, ezért szükséges, hogy közigazgatási alapvizsgával rendelkezzenek, illetve vállalják, hogy kinevezésük esetén a vizsgát a kinevezésétől számított legkésőbb egy éven belül leteszik.

A 21. §-hoz

A törvény a hegyközség feladatkörét pontosítja és kiegészíti a bortörvénybe beépülő új rendelkezéseknek megfelelően. A szőlők őrzésével kapcsolatos helyi önkormányzattal való együttműködést az információ közelsége, valamint a gyors intézkedés lehetősége indokolja.

Az adatszolgáltatás tekintetében a törvény megkülönbözteti azokat az adatokat, amelyeket a hegyközség egyedileg nem azonosítható módon a hegyközségi tanácshoz továbbít, azoktól, amelyeket viszont egyedi adatként lehet továbbítani hatósági ellenőrzés céljára.

A 22.§-hoz

A rendelkezés kisebb szövegpontosítást tartalmaz; a hegyközségi rendtartás tartalma kiegészül a bor helyi sajátosságoknak megfelelő készítésének szabályaival.

A 23. §-hoz

Szintén pontosítás a célja a törvény szerinti rendelkezésnek, mivel a hegyközség nem általában a mustfokot, hanem a szüretelési mustfokot határozza meg.

A 24. §-hoz

A hatályos rendelkezésekhez képest a törvény pontosítja a közigazgatási hatásköröket; a származási bizonyítványok kiadásával kapcsolatban egyrészt a hegyközség helyett a hegybírót nevezi meg, másrészt kiegészíti a szabályt a hegyközségi tanács titkárának a származási bizonyítványokkal kapcsolatos hatáskörével.

A 25. §-hoz

A termőföldről szóló 1994. évi LV. törvény 43. §-ának első mondata alapján a hasznosítással kapcsolatos kötelezettségek betartását, illetőleg az ideiglenes és mellékhasznosítást a földhivatal rendszeresen ellenőrzi. Ezért, ha a szőlő művelője a talaj- és növényvédelmi munkákat nem végzi el, illetve a szőlőt nem műveli meg, a hegybíró a felszólításában szereplő határidő lejártát követő nyolc napon belül köteles tájékoztatni az illetékes körzeti földhivatalt.

A 26-27. §-hoz

Ezek a rendelkezések a hegyközségi tanács és a nemzeti tanács feladatkörét egészítik ki, hogy az összhangban álljon a törvény többi rendelkezésével, illetve a bortörvényt módosító rendelkezésekkel.

A 28. §-hoz

A rendelkezés kiegészíti a hegyközségekkel együttműködő közigazgatási szervezetek körét a területi közigazgatási szervekkel. Az önkormányzatokat, valamint a központi közigazgatási szerveket eddig is terhelte az együttműködési kötelezettség.

A 29. §-hoz

A hegyközségi járulék megállapításának új módját vezeti be a törvény azzal, hogy azt szőlőtermelő esetén termőültetvényeinek területe vagy termésmennyisége, illetve szőlőterületének aranykorona értéke alapján; házikerti-szőlőbirtokos esetén a termésének mennyisége; felvásárló esetén a felvásárolt szőlő, must vagy bor mennyisége határozza meg.

A 30. §-hoz

A törvény kiegészíti a nemzeti tanács bevételeit az állammal kötött szerződésekben rögzített, valamint a pályázat alapján kapott forrásokkal. Emelkednek továbbá a hegyközség (3%), illetve a hegyközségi tanács (6%) által a nemzeti tanácsnak fizetendő hozzájárulások.

A 31. §-hoz

A rendelkezés garanciát jelent a hegyközségek számára a jövőre nézve, hogy az állam segíti az új hegyközségek alakítását ott, ahol annak a feltételei megvannak. A jövőben alakítandó hegyközségek létrehozásához szükséges költségek fedezésére a központi költségvetésből támogatás igényelhető.

-----STARTING---POINT---VEGE---

A 32. §-hoz

Fontos feladat a szőlőültetvény-kataszter jogharmonizációs követelményeknek megfelelően létrehozása. E célból minden olyan személy, aki árutermő szőlőültetvényt használ, köteles az ültetvényére vonatkozóan a Bortörvényben meghatározott adatokat 2003. november 30-ig bejelenteni az illetékes hegyközségnek. A hegyközségi település területén kívül lévő szőlőültetvény adatait a külön jogszabályban meghatározott hegyközséghez kell bejelenteni. Az adatszolgáltatásra kötelezett személy fenti kötelezettségének úgy is teljesítheti, hogy - a KSH felhívására - hozzájárul a szőlő és gyümölcsös ültetvények összeírásáról szóló 2000. évi CXLIII. törvény alapján felvett adatainak a KSH részéről a hegyközségeknek történő átadásához.

Ha az ültetvény használója az adatátadáshoz hozzájárul, a KSH az általa vezetett nyilvántartásból az ültetvényre vonatkozó adatokat, valamint a használó személyazonosításhoz szükséges adatait 2004. január 15-éig átadja az illetékes hegyközségnek.

Az ilyen módon történő szabályozásra azért van szükség, mert a KSH-nál rendelkezésre álló, a létrehozandó kataszter tartalmával azonos adatok - mivel azok statisztikai célt szolgáló egyedi adatok - csak az adatszolgáltató előzetes hozzájárulásával adhatók át. Mivel feltételezhető, hogy az adatátadáshoz nem mindenki járul hozzá, a kataszter hiánymentessége érdekében elő kell írni az adatszolgáltatási kötelezettséget.

A 33. §-hoz

Az alma-, körte- és őszibarack-ültetvények esetén szintén jogharmonizációs kötelezettség a kataszter létrehozása, amit a megyei MVH kirendeltségek vezetnek majd. Ez a két gyümölcsfajta az, amelyekre az Európai Unióban kötött piacszabályozás vonatkozik, és a hozzájuk kapcsolódó támogatások, illetve agrárpiaci intézkedések miatt szükség van az ültetvényekre vonatkozó adatok ismeretére.

A kataszter kialakítása a szőlő ültetvényekéhez hasonlóan történik, mivel a gyümölcsösökre vonatkozóan is vannak részletes adatok a KSH-nál. Ezért itt is az adatszolgáltató hozzájárulására van szükség az adatátadáshoz, illetve - hozzájárulás hiányában - az ültetvények használóinak adatot kell szolgáltatniuk a földművelésügyi hivatal részére.

A 34-35. §-hoz

A törvény módosítja a szőlő- és gyümölcstermesztésről, valamint a borgazdálkodásról szóló 1970. évi 36. törvényerejű rendeletet is, mivel annak egyes rendelkezései meghaladottá válnak azáltal, hogy a nem hegyközségi települések esetében is hegybírói hatáskörbe kerül a szőlőtelepítés és -kivágás engedélyezése. Másrészt e jogszabály keretében lehet intézményesíteni a gyümölcsültetvény-katasztert az alma-, körte- és az őszibarack-ültetvényekre vonatkozóan.

A 35. § a szokásos jogharmonizációs záradékot foglalja magában.