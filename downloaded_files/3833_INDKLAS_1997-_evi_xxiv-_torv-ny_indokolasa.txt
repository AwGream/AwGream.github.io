1997. évi XXIV. törvény indokolása

a Területi Önkormányzatok és Közigazgatási Szervek határmenti együttműködéséről szóló 1980. május 21-én, Madridban kelt Európai Keretegyezmény kihirdetéséről

Indokolás

Magyarország 1990-ben vált az Európa Tanács tagjává. Ezzel megnyílt a lehetőség arra, hogy az Európa Tanács számos olyan egyezményéhez csatlakozzon, amelynek csak a tagállamok lehetnek részesei. Ezek között fontos helyet foglal el a Területi Önkormányzatok és Közigazgatási Szervek Határmenti Együttműködéséről szóló keretegyezmény, melyet Magyarország 1992. április 6-án írt alá.

Az egyezményt, melyet 1980. május 21-én fogadtak el, a mai napig az Európa Tanács Tagállamai közül 19 írta alá és 18 erősítette meg.

A megerősítésről szóló okiratnak az Európa Tanács főtitkáránál való letétbe helyezése 1994. március 21-én megtörtént, és az egyezmény, annak 9. Cikke 3. pontja értelmében, az okirat letétbe helyezésének időpontja után három hónappal, 1994. június hó 22. napján Magyarország tekintetében hatályba lépett.

Mivel az egyezményt az Országgyűlés erősítette meg, ezért azt a nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdése alapján törvénnyel kell kihirdetni.

A Keretegyezmény alkalmazása hozzájárul az Európai Tanács tagállamai közötti egység és együttműködés további erősítéséhez, s a szomszédos államok ilyen szerveivel való együttműködés magyar érdekeket szolgál.

Az egyes európai államok közigazgatási rendszere, önkormányzati és közigazgatási szervei eltérőek, ezért a Keretegyezmény 2. cikke által biztosított nyilatkozatban meg kell nevezni azokat az önkormányzatokat, hatóságokat vagy közigazgatási szervezeteket, amelyekre a Keretegyezmény hatályát a Magyar Köztársaság behatárolni kívánja.

A Keretegyezmény megerősítésekor tett nyilatkozatot a törvény 3. §-a tartalmazza.