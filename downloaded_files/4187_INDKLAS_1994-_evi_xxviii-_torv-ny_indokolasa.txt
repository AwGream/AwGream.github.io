1994. évi XXVIII. törvény indokolása

a Magyar Orvosi Kamaráról

-----STARTING---POINT---ALTALANOS--- 

A törvényjavaslat célja, hogy a Magyar Orvosi Kamarát, mint az egyesülési jogról szóló 1989. évi II. törvény hatálya alá nem tartozó köztestületet létrehozza, figyelemmel a Magyar Orvosi Kamara és a fenti törvény hatálya alá tartozó társadalmi szervezetek feladatai, funkciói közötti különbségekre.

A Magyar Orvosi Kamara célját tekintve részint közhatalmi, részint szakmai kontrollt is gyakorló érdekképviseleti testület, feladatai is e kettőséghez igazodnak. Szakmai feladatként jelentkezik az orvosok szakmai tevékenységének kontrollja, ami a Kamara etikai, illetőleg fegyelmi jogkörében, valamint a normaalkotásban való közreműködésben - véleményezés - nyilvánul meg. Érdekképviseleti funkció betöltését jelenti a Kamarának az orvosok anyagi és szakmai helyzetét érintő alkufolyamatokban való részvételi lehetősége éppúgy, mint a jogszabályok megalkotásába való bevonásuk kötelezettsége az orvosokat közvetlenül érintő normák tekintetében, valamint e körbe sorolhatók a kamara szakmai tudományos információs feladatai. Ide tartoznak továbbá a Kamarának szociális feladatvállalási lehetőségei is (segélyezés). Közhatalmi jellegűnek is tekinthető ugyanakkor a Kamara által széles körben gyakorolt fegyelmi jogkör mellett a külföldi állampolgárságú orvosok magyarországi foglalkoztatásával összefüggő kamarai autoritás érvényesítése, valamint a képzési követelményrendszer meghatározásában való alakító részvétel lehetősége.

A kamarai tagság valamennyi orvosi diplomához kötött tevékenységi körben dolgozó orvos vonatkozásában kötelező, a céhszerű, köztestületi szerveződésnek megfelelően, ez azonban természetesen nem jelenti azt, hogy a tervezetben nem válik ketté az orvosi diplomához kötött tevékenységet közhatalmi jogkörben ellátó orvos és az ezen jogkörön kivül eljáró orvos jogi helyzete. A köztisztviselőként fellépő orvos és a kamarai tagként eljáró orvos függőségi rendszerének eltéréséből fakadó esetleges kolliziókat a tervezet az általános kötelező tagság elvének szűkítésével igyekszik feloldani.

A Kamara szervezeti felépítésének kialakítása demokratikus módon az alulról felfelé történő kiépítés elveit követi. A Kamara hatásköreit nem egy, egy és oszthatatlan Magyar Orvosi Kamara gyakorolja, hanem annak helyi, megyei (fővárosi) és országos szervei. Az egyes szintek között - az Alapszabályban tételesen lebontott önálló hatáskörök sérelme nélkül - felügyeleti, illetve koordinativ kapcsolatok vannak, amelyek azonban elengedhetetlenek az összehangolt kamarai működéshez. A hatáskörök széttelepítésével szükségképpen együttjár a Magyar Orvosi Kamara, mint szervezet egész önálló jogi státuszának megszűnése. A Magyar Orvosi Kamara jogalanyiságát a különböző területi szinteken létrejövő szervezeteinek önálló jogalanyisága testesíti meg, melyek összekapcsolódását a képviseleti elven felépülő szerveződési modell biztosítja.

A törvényjavaslat a jelenlegi Kamarának az e törvény szerinti Magyar Orvosi Kamarává történő demokratikus átalakításának megkönnyítése érdekében - a MOK új Alapszabályának elfogadásáig hatályban lévő - „Átmeneti rendelkezéseket” tartalmaz a kamarai küldöttek, illetőleg tisztségviselők jelölése, illetőleg megválasztása tekintetében. Ezen rendelkezések két, eltérő eljárási rendet követő változatban kerültek megfogalmazásra.

-----STARTING---POINT---RESZLETES---

Az 1. §-hoz

A javaslat rendezi a MOK jogi státuszát azt az orvosok szakmai önkormányzataként, illetőleg érdekképviseleti szerveként határozva meg. A javaslat a MOK feladatainak ellátását a három szinten felépülő területi szervezeteinek hatáskörébe utalja funkcionális önkormányzati autonómia lehetőségét biztosítva ezzel a helyi regionális kamarai szerveződéseknek is. Az autonómia kifejeződése ezen szerveződések kamarakénti megnevezése is. Az önállóság jogi hátterét az egyes területi szervezetek saját jogi személyisége biztosítja.

A 2. §-hoz

A javaslat felsorolja a MOK feladatait, amelyekre figyelemmel, valamint melyeknek keretei között érdekképviseleti, szakmai illetőleg közhatalmi jellege megnyilvánul. A javaslat módot biztosít arra, hogy törvény a MOK tevékenységének terjedelmét az állami, önkormányzati feladatátvállalás, illetőleg a szakmai autonóm rendelkezési jog újabb területei felé kiszélesítse. Nincs akadálya természetesen annak sem, hogy a MOK Alapszabálya, a javaslat keretei között, konkrét feladatokat állapíthasson meg a kamarai szervezetek, szervek részére.

A 3-4. §-okhoz

A javaslat a valamennyi kamarai tagot tömörítő helyi kamarák szervezeti felépítése vonatkozásában tartalmaz rendelkezéseket. Meghatározza a kamarai rendszeren belül elkülönülő önálló szervezetének legfontosabb jellemvonásait, megalakulásának módozatát, képviseleti és ügyintéző szervei valamint tisztségviselői megválasztásának, határozat hozatalaiknak alapvető kérdéseit. A javaslat annak elkerülésére, hogy a túlzott szervezeti széttagoltság diszfunkcionalitáshoz vezessen az e törvény szerinti helyi kamara alakításának jogát minimális taglétszámhoz köti, egyidejűleg biztosítja, hogy a helyi kamarák meghatározott taglétszám alatt a közvetlen képviselet elve alapján működjenek, így a kamarai tagság jelentős hányada közvetlenül kapjon módon az önkormányzati igazgatásra.

Az 5-8. §-okhoz

A javaslat értelmében a megyei kamarák a területükön működő helyi kamarák összességei. Erre figyelemmel a megyei kamarai képviselet a helyi kamarai tagság közvetett képviseletét jelenti, melynek szervezeti garanciáját, az arányos képviselet elvének figyelembevételével, a javaslat rögzíti. A helyi kamarai tagság érdekérvényesítési lehetőségeit szolgálják a képviseleti szerv határozatképességére vonatkozó rendelkezések is.

A javaslat kötelezően létrehozandó megyei kamarai szervként tételesen nevesíti mindazon ügyintéző szerveket, amelyekhez bármely részében konkrét feladatokat rendel. Ez természetszerűleg nem zárja ki az Alapszabályban történő szervezetalakítási jogot az ott konkretizált feladatok vonatkozásában.

A 9-15. §-okhoz

A javaslat a MOK működése szempontjából meghatározónak az országos kamarai képviseleti szerveket tekinti, a legfontosabb önkormányzati tipusú döntések meghozatalának kizárólagos jogosultjaként ezen szerveket nevezi meg. A legjelentősebb, a MOK működése szempontjából alakító jelentőségű döntéseket meghozó fórum a küldöttközgyűlés, mely a helyi kamarák tagjai részére biztosítja az érdekképviselet lehetőségét az országos küldöttállítás rendjén keresztül. Az alapvető operativ jellegű, de elsődlegesen szintén nem végrehajtási tipusu döntések meghozatalára a javaslat egy szűkebb, ezáltal a folyamatosabb működés lehetőségét könyebben lehetővé tevő képviseleti szervet, a képviselő testületet nevesíti, melyben az érdekérvényesítés lehetőségét a megyei kamarákon keresztül biztosítja.

A javaslatból, illetőleg az Alapszabályból fakadó kamarai kötelezettségek, valamint jogosultságok közvetlen végrehajtására, illetőleg gyakorlására a javaslat ügyintéző szervek széles körét hozza létre, az ellátandó ügyek tipusától függően. Külön szervezetet nevesít a MOK végrehajtó szervei tevékenységének törvényességi és gazdasági kontrolljára, amely legfelsőbb képviseleti szervnek való kizárólagos alárendeltsége hivatott biztosítani az önkormányzati tipusú ellenőrzési mechanizmus működésének objektivitását.

A 16-18. §-okhoz

A javaslat valamennyi kamarai tisztségviselő státuszát érintően állapít meg választási, összeférhetetlenségi rendelkezéseket. Ezen rendelkezések célja egyrészről a normatív módon biztosított hatáskör gyakorlásától függetlenné váló személyi függőségi rendszerek kialakulásának megelőzése a tisztségviselők gyorsított fluktuációjának szabályozásán, a többes tisztségviselés kizárásán, valamint a MOK-on belüli ellenőrzési jogosítványok pártatlan gyakorlásával személyi okból összeegyeztethetetlen körülmények összeférhetetlenségi okká nyilvánításán keresztül, másrészről a MOK feladatainak ellátásával ütköző szakmai vagy politikai érdekkollíziók kiküszöbölése.

A választott tisztségviselők felelősségének hatékonyabb érvényre juttatása érdekében a javaslat megteremti visszahívásuk lehetőségének törvényi kereteit.

A 19. §-hoz

A javaslat felsorolja azon feltételeket, amelyek együttes fennállása esetén az orvos a MOK tagjává válhat. A feltételeknek megfelelő orvost a MOK-ba fel kell venni.

A külföldiek magyarországi gazdasági letelepedési szabadságának biztosítása érdekében a javaslat módot ad külföldi állampolgárságú személyek MOK-ba történő felvételére is, ha egyébként a magyar állampolgárok vonatkozásában meghatározott tagsági feltételeknek megfelelnek.

A javaslat taxatív felsorolást tartalmaz a MOK-ba fel nem vehető személyek köréről. Az e körbe tartozó személyek mindegyikénél olyan ok áll fent, amely miatt orvosi tevékenységet kamarai tagként sem gyakorolhatna, így a kamarai tagság megtagadása nem mérlegelési jogkörbe tartozó döntés kérdése, hanem pontosan meghatározott külső köülmények következményeinekérvényre juttatása a tagsági viszony tekintetében.

A 20. §-hoz

A javaslat, összhangban a MOK köztestületi funkcióival, minden orvos tekintetében érvényesítendő etikai normaalkotási jogkörével, a kötelező kamarai tagság elvét fogalmazza meg minden orvosi diplomához kötött tevékenységet folytatni kivánó személy vonatkozásában. Ezen általános szabály alól csak két kivételt alkalmaz, részint az egyébként a MOK-ba honosított vagy egyenértékű oklevél hiján fel nem vehető külföldi orvosok, részint pedig az orvosi diplomához kötött tevékenységüket kizárólag közszolgálati jogviszonyuk keretében ellátó orvosok tekintetében. Ez utóbbi kivételt a közszsolgálati jogviszonyból, illetőleg a kamarai tagsági viszonyból származó esetenként eltérő érdekeltség, kötelezettség teszi indokolttá.

A 21. §-hoz

A javaslat részletesen rendezi a tagfelvételre irányuló eljárást. Biztosítja egyrészről, hogy valamennyi orvos tekintetében elérhető legyen valamelyik helyi kamarai tagság, másrészről azt, hogy elkerülhetővé váljon a többes területi illetékességből fakadó többszörös helyi kamarai tagság, következményeire is figyelemmel a javaslat biztosítja a kamarai tagság iránti kérelmet elutasító döntéssel szemben a fellebbezés, valamint a bíróság általi felülvizsgálat lehetőségét is.

A 22-24. §-okhoz

A javaslat felsorolja azon okokat, amelyek fennállta esetén a helyi kamara a kamarai tag tagsági viszonyát felfüggeszti vagy megszünteti, illetőleg amelyek következtében a tagsági viszony erre irányuló határozat nélkül is megszünik.

A felfüggesztést, illetőleg megszünést (megszüntetést) eredményező okok egy része a MOK megítélésétől független, mérlegelést lehetővé nem tevő, másik része mérlegelési jogot engedő, ezekhez azonban a megfelelő jogérvényesítési garanciákat biztosító fegyelmi eljárás, illetőleg azon kivüli jogorvoslati lehetőség kapcsolódik.

A javaslat részletező rendelkezéseket tartalmaz a felfüggesztéssel, illetőleg megszünéssel érintett kamarai tagsági viszony helyreállására, helyreállítására.

A javaslat biztosítani kívánja azt is, hogy a kamarai tagság felfüggesztésének vagy megszűnésének tényéről az abban elsődlegesen érintett hatóságok tudomást szerezzenek.

A 25-31. §-okhoz

A javaslat etikai vétségnek minősíti mind a foglalkozás szakmai szabályainak, mind pedig az etikai statutumban foglalt orvosetikai szabályoknak a vétkes megszegését. Az etikai vétséget elkövető valamennyi orvossal szemben, a megyei (fővárosi) orvosi kamarák etikai bizottságai által lefolytatott eljárást követően, taxatív módon meghatározott etikai büntetések valamelyikét rendeli alkalmazni. A közalkalmazotti vagy közszolgálati jogviszonyban álló orvosok esetén a kamarai eljárást minden esetben megelőzi a munkáltató által lefolytatott, és elmarasztaló határozattal jogerősen lezárt fegyelmi eljárás.

A kamarai etikai eljárás a közalkalmazottakkal szemben a munkáltató által lefolytatható fegyelmi eljárás rendjét követi, a javaslat csak a kiszabható büntetések, a határozathozatali, valamint a jogorvoslati rend tekintetében fogalmaz meg - értelemszerű - eltéréseket.

Az etikai vétség elkövetése esetén alkalmazott etikai eljárás szabályai a fegyelmi eljárásra figyelemmel kerültek megállapításra. Eltérés csak annyiban jelentkezik, amennyiben etikai vétség esetén egyrészről a köztisztviselők, illetőleg a közalkalmazottak tekintetében is közvetlenül a MOK szervei folytatják le a fegyelmi eljárást, megelőző munkáltatói eljárás hiányában, másrészről - az eljárás alapjául szolgáló cselekmény súlyára figyelemmel - szűkebb a kiszabható büntetések köre, valamint nincs mód a másodfokú kamarai határozattal szembeni bírósági jogorvoslatra.

A 32. §-hoz

A javaslat a MOK állami felügyelete körében a népjóléti miniszter részére biztosít törvényességi felügyeleti jogot. A népjóléti minisztert e jogkörében megilletik mindazon, tételesen felsorolt jogok, amelyek a MOK törvényes működésének felügyeletéhez, biztosításához szükségesek.

A 33-40. §-okhoz

A javaslat - a MOK új Alapszabályának megalkotásáig hatályban lévő - átmeneti rendelkezéseket határoz meg a három területi kamarai szint képviseleti szerveibe történő küldött- és képviselő választás, illetőleg a kamarai tisztségviselők, valamint ügyintéző szervek nem tisztségviselő tagjai megválasztásának tekintetében.

A javaslat valamennyi képviseleti szerv tagjának megválasztását - a képviselő testület képviselői kivételével - a helyi kamarák tagjainak jogává teszi, előzetes bármely helyi kamarai tag által a megfelelő helyi kamara bármely tagjára leadható jelölés alapján, a helyi kamara alakuló taggyűlése által meghatározott időpontban. A jelölés és a választás részletes rendjét részint a javaslat, részint az alakuló taggyűlés határozza meg. A jelölés és a választás törvényességének ellenőrzésére az alakuló taggyűlés jelölő bizottságot választ.

A javaslat részletesen rendezi a választások eredménytelensége, illetőleg érvénytelensége esetén követendő eljárás rendjét is.

A képviselő testület tagjainak, tisztségviselőknek, valamint az ügyintéző szervek nem tisztségviselő tagjainak megválasztása is előzetes jelölés alapján történik. A jelölésre a választó képviseleti szerv jogosult, figyelemmel azonban a javaslat 8. § (1) bekezdésében foglalt rendelkezésre. A javaslat ebben a körben is részletező módon rendezi az Alapszabály elfogadásáig terjedő időszakra a választások eredménytelensége miatt megismételt választás eljárási rendjét.

-----STARTING---POINT---VEGE---

A 41-44. §-okhoz

A javaslat a MOK érdemi működéséhez, annak megkezdéséhez elengedhetetlen szabályokat tartalmazó zárórendelkezéseket foglal magában.

A javaslat a MOK önigazgatási jogának terjedelmét meghatározó rendelkezést tartalmaz, amelynek alapján e törvény figyelembevételével Alapszabályában megalkothatja mindazon rendelkezéseket, amelyek szükségesek működésének zavartalanságához.

A javaslat meghatározza azokat a forrásokat, amelyek a MOK működésének pénzügyi alapját jelentik, széles körben, de közfeladatai ellátásával harmonizáló módon biztosítva egyidejűleg bekapcsolódási lehetőségét gazdasági tevékenység végzésébe.

A javaslat, az elfogadásával értelemszerűen szükségessé váló körben, módosító rendelkezéseket tartalmaz az egészségügyről szóló 1972. évi II. törvény egyes jogszabályi helyei vonatkozásában.

A jelenlegi orvosi kamara javaslat szerinti Magyar Orvosi Kamarává történő átalakulásának megkönnyítése, meggyorsítása érdekében a javaslat rendezi az átalakulás időrendjét, valamint a szervezetek közötti jogutódlás kérdését.