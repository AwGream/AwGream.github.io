2017. évi XLV. törvény indokolása

az egyes külügyi igazgatási tárgyú törvények, valamint a tartós külszolgálat ellátásához kapcsolódó egyéb törvények módosításáról

-----STARTING---POINT---ALTALANOS--- 

2016. június 13-án az Országgyűlés elfogadta a külképviseletekről és a tartós külszolgálatról szóló törvényt, amely 2016. június 23-án kihirdetésre került a Magyar Közlönyben. A törvény elfogadásával, s így a klasszikus diplomáciai feladatok mellett a külgazdaságot, valamint a kulturális és tudománydiplomáciát magában foglaló külügyi igazgatás megteremtésével nemcsak egységesedett, hanem ki is bővült a magyar külpolitika feladata és eszköztára.

A törvény önálló a külképviseletek működésén túl a tartós külszolgálat alapvető rendelkezéseit is magában foglalja. Szerkezetileg kettős: önálló fejezettel szabályozza a Magyarország Európai Unió melletti Állandó Képviseletének (a továbbiakban: EU ÁK) működését is, melyre annak összetettségéből és kiemelt szerepéből fakadóan volt szükség. A törvény hatályba léptetése nem egységesen történt, az ugyanis 2016. augusztus 1-jével hatályba lépett és személyi, illetve területi hatálya kiterjedt mindazon szabályozási tárgykörökre, melyek az EU ÁK működtetésének vonatkozásában relevánsak. Az EU ÁK-n kívül minden külképviselet tekintetében a törvény rendelkezései 2017. augusztus 1-jével lépnek hatályba.

A törvény jelen módosítása az elmúlt időszakban felmerült, a mindennapi működésből fakadó problémákat kívánja kezelni, másrészt technikai pontosításokat tartalmaz, amely módosítások azonban nem változtatnak a törvény koncepcióján és eredeti szabályozási céljain. A törvénymódosítás változtatásokat eszközöl továbbá egyes, külügyi igazgatási kérdéseket is érintő egyéb, kapcsolódó törvényekben is, mely módosítások a külügyi igazgatás gördülékenyebb működését, valamint a jogszabályi keretek megteremtését, illetve finomítását hivatottak célozni azzal, hogy a törvény ekkénti módosításaihoz kapcsolódó végrehajtási rendeletek módosítása is szükséges, amely folyamat megkezdődött.

-----STARTING---POINT---RESZLETES---

Az 1-2. §-hoz

A rendelkezések az Ebtv. módosítása útján rendezik a külszolgálatra kihelyezettek és családjuk egészségügyi ellátásának kérdéskörét.

A 3-6. §-hoz

A módosítás megoldást jelent arra a hosszú ideje megfogalmazódott igényre, hogy a külszolgálatot teljesítő, a külpolitikáért felelős miniszter által vezetett minisztériummal jogviszonyban álló, a hatályos Utv. 12. § (1) e) és 13. § (1) a)-d) pontokban megjelölt személyek élettársai, illetve felmenői is részesülhessenek diplomata, illetve külügyi szolgálati útlevélben. Hivatalos útlevél nélkül ugyanis számos relációban problematikus a kiküldöttel a tartós külszolgálat alatt külföldön együtt tartózkodó élettárs, illetve felmenő státuszának rendezése. Hivatalos útlevél és az azzal együtt járó kiváltságok és mentességek hiányában a fogadó ország általános idegenrendészeti szabályai vonatkoznak rájuk, amelyeknek való megfelelés gyakran nem oldható meg tekintettel arra, hogy az érintett személyek nem munkavállalási vagy tanulmányi céllal érkeznek az adott országba. A legtöbb állomáshelyen viszonosság vagy a fogadó ország belső szabályozása alapján az élettársak és a felmenők hivatalos útlevél birtokában való akkreditálása megoldott, vagyis a diplomata, illetve külügyi szolgálati útlevéllel való ellátásuk megoldja a tartós külszolgálatot teljesítő hozzátartozójukkal való együtt tartózkodásukat külföldön. Tekintettel arra, hogy az Európai Parlament magyarországi képviselőjének külföldön végzett tevékenysége hasonló jellegű a diplomaták tartós külszolgálatához, ezért a módosítás teljes egészében rájuk is kiterjesztendő. A diplomata útlevélre jogosult többi személyi kör Utv. 12. § (1) a), c)-d), illetve f) pontok, valamint az országgyűlési képviselők és a nemzetiségi szószólók vonatkozásában csak az élettársakra indokolt az új szabályozást kiterjeszteni, tekintettel arra, hogy a megjelölt személyek hivatalos külföldi feladatellátása nem kíván meg tartós külföldi tartózkodást, így nem életszerű a felmenőjük hivatalos útlevéllel való ellátásának szükségessége. Az Utv. 11. § kiegészítését a hivatalos útlevelek tartós külszolgálat ideje alatti magáncélú utazásokra való alkalmazásának szabályaival az indokolja, hogy egyes külföldi országok idegenrendészeti viszonyai szükségessé teszik, hogy a tartós külszolgálatot teljesítő személyeknek magáncélú utazásaik során is lehetőségük legyen hivatalos útlevél használatára.

A módosítás a külföldi hivatalos célú utazás során használható diplomata útlevél igénylésének lehetőségét teremti meg a közjogi intézményrendszer kiemelt vezetői között az NMHH elnöke és elnökhelyettesei részére, valamint szolgálati útlevél igénylésének lehetőségét az NMHH tisztségviselői részére ugyanilyen jellegű hivatalos utazásuk, illetőleg kiküldetésük idejére. A médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 111. § (2) bekezdés h) pontja alapján a Nemzeti Média- és Hírközlési Hatóság elnöke képviseli a hatóságot, különösen az Európai Bizottsággal és a tagállami szabályozó hatóságokkal történő kapcsolattartás és egyeztetés során. Az Mttv. 111. § (2) bekezdés l) pontja szerint az elnök a magyar állam nevében eljár nemzetközi szervezeteknél.

A 7-8. §-hoz

A Cst. hatálya Magyarország területén élő magyar állampolgárra terjed ki. Az eddigi szabályozás alapján nem volt egyértelmű, hogy a magyar munkáltató által külszolgálatot teljesítő személyek anyasági támogatásra való jogosultsága fenn áll-e. Megítélésünk szerint ilyen esetekben nem indokolt különbséget tenni Magyarország területén élő, illetőleg átmenetileg vagy tartósan nem Magyarország területén élő személy között. A jelenlegi gyakorlat is ennek megfelelő volt, azonban az ONYFI kérte a jogszabályi rendelkezésenkénti módosítását.

A törvény módosítását az indokolja, hogy az ellátás szünetelése nemcsak akkor indokolt, ha a külföldi szolgálatot teljesítő személy részesül a Cst. törvény alapján ellátásban, hanem akkor is, ha a házastárs (élettárs) részére folyósítanak ellátást.

A 9-10. §-hoz

A közelmúltban hatályba lépett, a külképviseleteken a konzuli feladatok ellátásában közreműködő foglalkoztatottak feladatairól és munkaköri jogosultságaikról szóló 1/2017. (I. 27.) KKM KÁT utasítás rendezte a külképviseleten konzuli feladatot ellátó személyek jogosultságával kapcsolatos kérdéseket. Ezzel összefüggésben is szükségesnek tartjuk módosítani a konzuli védelemről szóló 2001. évi XLVI. törvény (a továbbiakban: Konztv.) 2. §-át, azért, hogy a fent említett személyi körnek a konzuli tisztviselő feladataiban való közreműködése explicit megjelenítésre kerüljön a konzuli szolgálat működésének alapjául szolgáló Konztv. rendelkezései között.

Szintén a konzuli feladatok ellátásában közreműködő foglalkoztatottak jogosultságainak rendezéséből fakadó igény a fent említett személyi körnek a konzuli ismeretekkel kapcsolatos vizsgakötelezettségének megjelenítése a Konztv. rendelkezései között, ami az említett jogszabály 2. § szakaszának módosításával valósítható meg. A diplomáciai vagy hivatásos konzuli képviseleten igazgatási munkakörben eljáró személyeknek a konzuli tisztviselő konzuli feladataiban való közreműködésének, illetve ezen személyek kinevezési, illetve alkalmazási feltételeinek a Konztv.-ben való szabályozása lehetővé teszi, hogy a külképviseleten konzuli feladatot ellátó valamennyi személyi kör kinevezésére, illetve alkalmazására vonatkozó rendelkezések törvényi szinten legyenek szabályozva. A rendelkezések illeszkednek a külügyi igazgatás viszonyainak szabályozására irányuló - a külképviseletekről és a tartós külszolgálatról szóló törvényt és az azzal összefüggő jogszabályokat is magában foglaló - szabályozási folyamatba.

A módosítás pontosítja a konzuli szolgálat adatkezelési tevékenységét azáltal, hogy a Konztv. 16/A. § (2)-(3) bekezdésekben felsorolt adatokat a konzuli tisztviselőkről, valamint a diplomáciai vagy hivatásos konzuli képviseleteken igazgatási munkakörben konzuli feladatot ellátó személyekről attól az időponttól kezdve kezeli, hogy az említett személyi körök - a külpolitikáért felelős miniszter által vezetett minisztérium állományában - megkezdik a külszolgálatra való felkészülést szolgáló szakmai gyakorlati idejüket.

A 11. §-hoz

A külkapcsolatokért felelős tárca jár el a rendelkezéssel érintett személyek beutazását és tartózkodását érintő engedélyezési ügyekben. (A részletszabályokat az e személy kör számára kiadott vízumok és tartózkodási engedélyek kiadásának endjéről a diplomáciai vagy a nemzetközi jogon alapuló egyéb kiváltságot és mentességet élvező személyek be- és kiutazása, magyarországi tartózkodása egyes szabályainak megállapításáról 23/2001. (XII. 27.) KüM rendelet határozza meg.)

E személyi kör számára a tartózkodási engedély nem maga a jogosult, hanem a küldő állam, vagy nemzetközi szervezet nyújtja be, mivel a kiküldött az eljárásnak valójában nem alanya, hanem kedvezményezettje. A nemzetközi jogban a kiváltságok mentességek (közöttük az adómentesség) azon a hipotézisen alapul, hogy a nemzetközi jogon alapuló jogállást élvező személy quasi nem tartózkodik a fogadó országban, ezért nem terjed ki rá annak joghatósága. Az így kialakított egyedi jogállással ellentétes lenne, ha az így kiadott tartózkodási engedély letelepedésre jogosító időnek számítana.

A személyes adatok védelméről és a közérdekű adatok nyilvánosságáról szóló 1992. évi LXIII. törvényt felváltó, az információs önrendelkezési jogról és az formációszabadságról szóló 2011. évi CXII. törvény rendelkezései és az azóta kialakított joggyakorlat nyomán egyértelmű, hogy csupán az 1965. évi 22. törvényerejű rendelettel kihirdetett, a diplomáciai kapcsolatokról szóló, Bécsben, 1961. április 18-án aláírt szerződésre mint jogalapra való hivatkozás a nyilvántartás működtetéséhez, azaz az adatkezeléshez, valamint abból a hatóságok számára történő adatközléshez nem elegendő. A tvr-el kihirdetett fenti szerződés és más nemzetközi jogi okmányok végrehajtása során önkéntesen szolgáltatott, már a külkapcsolatokért felelős tárca iratanyagát képező adatok kezeléséhez és az azokhoz kapcsolódó hatósági megkeresések teljesítéséhez adja meg a jogszabály az egyértelmű, törvényi szintű felhatalmazást. A 30 éves adatkezelési időtartam indoka, hogy egyes diplomáciai mentességekkel rendelkező személyek gyakran több egymást követő alkalommal teljesítenek külszolgálatot Magyarországon, ezért korábbi magyarországi külszolgálataikkal kapcsolatos adatok indokolt, hogy hosszabb ideig rendelkezésre álljanak.

A 12-13. §-hoz

Jelenleg nem biztosíthatók az elektronikus aláírás feltételei a külképviseleteken, mert ehhez ki kell építeni az összes külképviseleteken az elektronikus aláírás támogató rendszereit, továbbá biztos internet vonal szükséges, ami jelenleg néhány külképviseleten nem megoldható. A kihelyezett részére Magyarországon történő helyszíni regisztráció szükséges az E-személyi és E aláírás kiváltásához, ezt a KKM tervezi, de az átfutási idő 1-2 év.

Addig a fent megnevezett munkafolyamatot alkalmaznánk. Előfordul, hogy a gazdálkodással foglalkozó kihelyezetteknek nincs helyettesük a külképviseleten, így a szabadság alatt a Központ látja el a pénzügyi ellenjegyzői teendőket (vagy a regionális gazdasági igazgató). A fentiek segítségével az eltérő földrajzi helyen lévő pénzügyi ellenjegyző és kötelezettségvállaló esetén a kötelezettségvállalói dokumentum szabályosan és rövid idő alatt előállítható (aláírható) lenne.

Nem jelent megoldást a dokumentumok postázása, mert ennek időigénye az egy-két naptól az egy-két hétig (szélsőséges esetekben hónapokig) eltarthat, attól függően, hogy adott állomáshely mennyire fejlett infrastruktúrával rendelkezik. Számos helyzetben (válsághelyzet, konzuli azonnali intézkedést igénylő ügyek, politikai döntések végrehajtása, biztonsági helyzet, evakuálás stb) szükség van az azonnali kötelezettségvállalásra, illetve pénzügyi ellenjegyzésre, melyhez a dokumentumok postázása - annak fenti időigénye miatt - nem jelent valós megoldást.

A jelenlegi szabályozás betartásához kb. + 90 fő munkatársat kellene kihelyezni, melynek irreális, kb. 3,3mrd Ft éves többletkiadása lenne.

A törvény kivételi körének bővítése szükséges - a több évtizede kialakult gyakorlatnak megfelelően - tekintettel arra, hogy a Magyar Államkincstár külföldön nem vezet fizetési számlát. A külképviseletek működtetése megköveteli, hogy valamennyi külképviselet rendelkezzen legalább egy folyószámlával fogadó államban.

A 14. §-hoz

Az elmúlt évek gyakorlati tapasztalatai azt mutatták, hogy az ETT-k a beszámoló 60 napos határidővel történő elkészítését és közzétételét nem, vagy csak nehezen tudták tartani, emellett a Nemzeti Adó-és Vámhivatal részére május folyamán történő beszámolás miatt ez külön terhet rótt rájuk. Erre tekintettel célszerű a beszámoló elkészítésének és közzétételének határidejét a NAV részére benyújtandó határidőhöz, azaz az adott üzleti év mérlegfordulójától számított 150 napon belüli határidőhöz igazítani.

A 15. §-hoz

Az adomány, a segély, a felajánlás, a technikai segítségnyújtás és az adományozó levél fogalmak meghatározását tartalmazza és az Áht. fogalomhasználatával való összhangot teremti meg.

A 16. §-hoz

Az 1. § szerinti fogalmak jelentéseinek meghatározására tekintettel a NEFE törvény valamennyi érintett rendelkezése is felülvizsgálatra került.

A NEFE törvény 8. § (4) bekezdésében a pénzbeli és tárgyi források megnevezése az 1. § vonatkozó pontjával összhangban kerül szabályozásra, ezzel megteremtve a NEFE szakpolitika vonatkozásában a támogatási folyamatokra vonatkozó jogszabályi rendelkezések koherenciáját.

A 17. §-hoz

Magyarország 2016. december 6-a óta tagja a Gazdasági Együttműködési és Fejlesztési Szervezet Fejlesztési Támogatási Bizottságának (OECD DAC). A nemzetközi szervezeteknek fizetett általános (nem projekt alapú) hozzájárulás multilaterális hivatalos fejlesztési támogatásként (Official Development Aid, ODA) jelenthető. Az OECD DAC a nemzetközi szervezetek tevékenysége alapján meghatározza, hogy a hozzájárulások milyen mértékben számolhatóak ODA-ként.

A módosítás egyértelműsíti, hogy Magyarország a NEFE szakpolitikák végrehajtását nemzetközi szervezetek és nemzetközi fejlesztési célú alapok részére teljesített tagdíjak és önkéntes hozzájárulások útján, azaz multilaterális befizetések teljesítése által is megvalósíthatja.

Magyarország esetében az önkéntes hozzájárulások a minisztériumok erre a célra előre betervezett fejezeti kezelésű előirányzatainak terhére történnek.

A 18. §-hoz

A módosítás célja, hogy a külpolitikáért felelős miniszter által vezetett, nyilvánosan hozzáférhető adatbázis tartalma kiterjedjen valamennyi NEFE és nemzetközi humanitárius segítségnyújtási szakpolitika keretében végzett tevékenységre.

A 19. §-hoz

A módosítás célja, hogy a Polgári Törvénykönyvről szóló 2013. évi V. törvény, az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (Civil tv.) és a humanitárius segítségnyújtásról szóló 1996. június 20-i 1257/96/EK tanácsi rendelet alapján az előminősített civil szervezetek jogállását tartalmazza.

Az előminősítés alapvető feltétele, hogy a szervezet közhasznú szervezetté minősített civil szervezet legyen. Ennek indoka az, hogy a Civil tv. 32. §-a szigorú - megfelelő erőforrás és megfelelő társadalmi támogatottság vizsgálatát biztosító - kritériumrendszert állít fel a közhasznú szervezetté minősítés alapjaként.

A 20. §-hoz

A NEFE törvény hatálya alá tartozó támogatások egységes arculattal történő nyújtásához szükséges részletes szabályokat megállapító Korm. rendelet felhatalmazó rendelkezése.

A nemzetközi humanitárius segítségnyújtás szakpolitika végrehajtásában közreműködő civil szervezetek előminősítési rendszerére vonatkozó miniszteri rendelet felhatalmazó rendelkezésének módosítása.

A 21. §-hoz

A módosítás célja, hogy - a szakpolitikák specialitására tekintettel - a nemzetközi fejlesztési együttműködési és humanitárius segítségnyújtási költségvetési támogatások esetén a költségvetési támogatás elszámolásának pénznemére és átváltására vonatkozóan az Ávr.-ben szereplő szabályozástól történő eltérés lehetőségét biztosítsa.

A 22. §-hoz

Az értelmező rendelkezések vonatkozó pontjaival összhangban szövegpontosító módosítások.

A 23. §-hoz

Hatályon kívül helyező rendelkezés. Indoka, hogy a fentiekre figyelemmel nem indokolt az államháztartásért felelős miniszterrel együttműködve éves cselekvési terv készítése.

A 24. §-hoz

Eltérő szöveggel való hatálybalépésről rendelkezik.

A 25. §-hoz

Meghatározásra kerül, hogy a külképviselet által foglalkoztatott házastárs munkaszerződése a kihelyezett házastárs külszolgálatának idejére kerülhet megkötésre.

A 26. §-hoz

Az álláshelyek meghirdetése nemcsak a diplomata álláshelyekre, hanem adminisztratív és technikai munkakörökre is pályázat útján kerül meghirdetésre. A pályázat főszabályként zárt, a kihelyező szerven belül kerül kiírásra, azonban a speciális (pl. külgazdasági, kulturális) szakértelmet igénylő munkakörök esetében párhuzamosan nyílt pályáztatási eljárás alkalmazására is sor kerül.

A 27. §-hoz

Pontosítja, hogy a díjazás megállapítására elsődlegesen a betöltött munkakör alapján kerül sor. A diplomáciai rang csak azon munkaköröknél befolyásolja a díjazást, ahol a törvény melléklete ennek relevanciát ad.

A 28. §-hoz

Pontosítás az idegennyelv-tudást igazoló államilag elismert nyelvvizsgáztatásról és a külföldön kiállított, idegennyelv-tudást igazoló nyelvvizsga-bizonyítványok Magyarországon történő honosításáról szóló 137/2008. (V. 16.) Korm. rendelet 2. § (6) bekezdésének megfelelően.

A magasabb ranghasználat biztosítása is csak a külszolgálat idejére lehetséges, ami a korábbi megfogalmazás alapján nem volt egyértelmű.

A 29. §-hoz

A módosítás pontosítani kívánja a munkáltatói jogokra vonatkozó rendelkezést azzal, hogy az alapvető munkáltatói jogokat a Külszoltv. szerinti szakminiszter gyakorolja. (A Kttv. 6. § 1. pont szerint: alapvető munkáltatói jog: a kinevezés, jogviszony megszüntetés, áthelyezés, fegyelmi és kártérítési eljárás, valamint sérelemdíj megfizetésére irányuló eljárás megindítása, fegyelmi büntetés, kártérítés, sérelemdíj, összeférhetetlenség megállapítása, kinevezés tartalmának módosítása).

A 30. §-hoz

A végzettségre vonatkozó feltételek pontosítása, a szakképzésről szóló 2011. évi CLXXXVII. törvény rendelkezéseinek megfelelően. Maga a munkakör betöltése jellegénél fogva szakképzettséghez is kötött lehet. Pl. gazdasági felelős, gazdasági ügyintéző, kommunikációs munkatárs.

A 31. §-hoz

A törvényi rendelkezés pontosítása szükséges akként, hogy ideiglenes kiküldetést a külképviselet által foglalkoztatott házastárs teljesíthet, továbbá, hogy a fogadó államban vagy harmadik országban ideiglenes kiküldetést teljesítő kihelyezett vagy külképviselet által foglalkoztatott házastárs napidíjra nem jogosult.

A 32. §-hoz

A rendelkezés pontosítása azért szükséges, mert a berendelést követően a kormánytisztviselő, illetve kormányzati ügykezelő Belföldi Felkészülési Osztályon van, továbbá az állomány folyamatos változása következtében nem minden esetben tarthatóak fenn a munkakörök, helyettes kerül foglalkoztatásra. A kihelyező szerv minden igyekezete ellenére előfordulhat, hogy nem minden esetben sikerül végzettségnek, képességnek megfelelő munkakört találni, ebben az esetben meg kell adni a kollégának a lehetőséget ilyen esetben, hogy a felmentését kérje.

A 33. §-hoz

A rendelkezések pontosítása szükséges arra tekintettel, hogy az a) pont a kinevezésre (alapjogviszony), a c)-d) pontok pedig a kihelyező okiratra vonatkoznak. Szükséges továbbá a b) pontot pontosítani, mert a kihelyezett hozzátartozója nemcsak költségtérítés-kiegészítésre, hanem a deviza-illetménypótlékra is jogosulttá válhat, ha pl. házasságot köt, vagy élettársi jogviszonyt hoz létre, vagy a házastárs csatlakozik a már tartós külszolgálaton lévő kihelyezetthez.

A 34. §-hoz

A rendelkezés pontosítja a devizailletmény utalásának módját: a kihelyezett díjazása forintban kerül megállapításra és számfejtésre, ezt követően a kifizetendő összeg - a kihelyezett választása alapján - egész euróra, egész USA dollárra, illetve egész forintra kerekítve kerül folyósításra. Bizonyos államok esetében az USA dollárban történő folyósítás célszerűbb (nem szükséges az euróban folyósított díjazást USA dollárra, majd ezt követően a helyi pénznemre átváltani) a kihelyezett részére, valamint az itthon megmaradó költségeihez szükséges forintjövedelem iránti méltányolható igényre.

A 35. §-hoz

A módosítás egyrészt pontosítja a munkaköri osztályok elnevezéssel a rendelkezést, másrészt az (1) bekezdés szerinti módosítással érintett jelenlegi szabályzás nem tartható, ugyanis a jelenlegi szabályozás szerint a következő költségvetési év tervezésekor nem lennének ismertek a következő évre vonatkozó deviza-alapilletmények, csak a tervezés után. Ebből kifolyólag, ha esetlegesen többletkiadást okoznának az új deviza-alapilletmények, akkor azokat nem tartalmazná a következő évi költségvetés. A törvény szerint már a tervezéskor a következő év deviza- alapilletményekkel lehetár a tervezéskor a következő év deviza- alapilletményekkel lehetne számolni, így a költségvetési hatásuk beépítésre kerülne a költségvetési törvénybe.

A Külszoltv. 1. mellékletében felsorolt munkakörök ellátásán túl a kihelyezetteknek olyan kiegészítő feladatköröket is el kell látnia, melyek önálló munkakörnek nem minősülnek, ugyanakkor - amennyiben ezekből a feladatkörökből az elsődleges munkakörén túl több is van - befolyásolhatja a devizailletmény alakulását az esetleges 0,1-02 értékkel magasabb szorzó tekintetében. Ezen feladatkörök: biztonsági felelős, biztonságtechnikai felelős, Védett Külügyi Hálózat működtetésével kapcsolatos feladatkör, titkos ügykezeléssel összefüggő feladatkör, rejtjelező.

A 36. §-hoz

Az eredeti szándéknak megfelelően egyértelműen meghatározásra kerül, hogy az átalány-költségtérítés egyes elemei - amennyiben mindketten kihelyezettként kerülnek foglalkoztatásra - nyilatkozatuk alapján kizárólag a házastársak egyikének járnak.

Amennyiben a kihelyezett állandó lakhelye a fogadó országban van, és ennél fogva ott rendelkezik lakással, illetve gyermekei az ottani iskolarendszer keretében folytatják tanulmányaikat, számára az e költségek fedezését szolgáló költségtérítési elemek nem kerülnek folyósításra.

A fogyatékossági támogatás és a vakok személyi járadéka mellett a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló törvény alapján jelen van a rokkantsági járadék is, mint társadalombiztosítási ellátási forma, a rendelkezés ezzel kerül kiegészítésre. Ha a kihelyezett házastársa a fogadó államban az e törvény hatálya alá nem tartozó munkáltatónál jövedelemszerező tevékenységet folytat és a vele közös háztartásban élő gyermeke, gyermekei után pótlékot, költségtérítést, iskoláztatási támogatást kap vagy fogyatékossági támogatásban, illetve vakok személyi járadékában részesül, az (5)-(6) bekezdés szerinti költségtérítésre nem jogosult.

A 37. §-hoz

A rendelkezés pontosítja a devizailletmény utalásának módját: a kihelyezett - tekintettel az itthon megmaradó költségeihez szükséges forintjövedelem iránti méltányolható igényre - jövedelme egy részét kérheti más bankszámlára, más valutában, többek közt forintban utalni.

A törvény lehetővé teszi továbbá, hogy a fejletlen bankrendszerű állomáshelyeken fennmaradhasson a készpénzben történő illetményfizetés. Megállapításra kerül a devizanemek közti átváltás árfolyamára vonatkozó szabály.

A 38. §-hoz

A kötetlen munkarendre vonatkozó rendelkezéseket az Mt. 96. § (2)-(3) bekezdése szabályozza - a munkaidő-beosztás intézményének részeként. A törvény alapján ekkor a munkáltató lemond a munkaidő beosztásának jogáról. A munka kötetlen jellegét nem érinti, ha a munkavállaló a munkaköri feladatok egy részét sajátos jellegüknél fogva meghatározott időpontban vagy időszakban teljesítheti (pl. a feladat teljesítésére határidő előírása vagy a munkáltatónál történő eseti jellegű megjelenésre szóló utasítás.) A kötetlen munkarend-minősítésnek további feltétele a munkavégzés önálló megszervezése. Az Mt. szabály alapján a rugalmas munkaidő-beosztás (ún. törzsidő-peremidő) alkalmazása nem minősül kötetlen munkarendben történő foglalkoztatásnak. Az ítélkezési gyakorlat szerint, ha a munkavállaló a munkaideje beosztását, illetve felhasználását maga határozza meg, eltérő megállapodás hiányában rendkívüli munkavégzés esetén ellenérték nem illeti meg. Ez lényeges különbség a rugalmas munkarendben foglalkoztatottakhoz képest. A kötetlen munkarend esetén a munka- és pihenőidő nyilvántartás szabályai közül a rendes és a rendkívüli munkaidő, továbbá a készenlét nyilvántartásának munkáltatói kötelezettségére irányadó rendelkezést nem kell alkalmazni.

A diplomáciai munka jellege folytán a kötetlen munkaidő-beosztás a legkedvezőbb mind a kihelyezettek (rugalmasabb, önállóbb munkaidő-beosztás, a klasszikus munkaidőn kívül eső időpontokban zajló diplomáciai, konzuli események), mind a missziók (kevesebb adminisztráció) számára.

A 39. §-hoz

A munkaidő-keret tartamát négy hónapban indokolt meghatározni. A munkaidő egyenlőtlen beosztásának (munkaidőkeret, elszámolási időszak) szabályait a Kttv. és a Mt. is egyaránt alkalmazza. Az egyenlőtlen munkaidő beosztás alkalmazásával a munkáltató a munkaidőt az általános rendtől eltérően is beoszthatja, amelynek az előfeltétele a munkaidőkeret, vagy az elszámolási időszak alkalmazása. Az egyenlőtlen munkaidő-beosztás esetén is figyelemmel kell lenni a napi és heti beosztás szerinti munkaidő mértékének alsó- és felső határára vonatkozó szabályokra (napi munkaidő legfeljebb 12 óra, a heti munkaidő 48 óra, készenléti munkakör esetén legfeljebb 60 óra), valamint a munkaidő vasárnapra és munkaszüneti napra történő beosztására irányadó rendelkezésekre.

Az egyenlőtlen munkabeosztás alkalmazásával a munkáltatónak lehetősége nyílik arra, hogy valamennyi munkahétre eső munkaidő ledolgozására hosszabb időszakot vegyen alapul.

Az egyenlőtlen munkabeosztás elszámolási időszak, illetve munkaidő-keretben valósulhat meg. A munkaidőkeret alkalmazása elsősorban a munkaidő mennyiségének hosszabb idő alapulvételével történő meghatározása. A munkaidőkeret esetében a teljesítendő munkaidő meghatározásának alapjául szolgáló időszak és a munkaidő beosztásának, teljesítésének tartama megegyezik. Az elszámolási időszak az adott heti munkaidő teljesítésére szolgáló hosszabb időegység. A teljesítendő heti munkaidő ugyan a munkaidőkeretre is irányadó módszer, azt a napi munkaidő és az adott hétre irányadó általános munkarend alapulvételével kell megállapítani. A törvényi szabályozással lehetőséget adnánk - a heti pihenőnapok megszakítás nélküli kiadását illetően - a Kttv. szabályaitól való zárt keretek közötti eltérésre.

A Kttv. által előírt rendkívüli munkaidőre vonatkozó szabályok előírják, hogy a pihenőnapon, illetve munkaszüneti napot végzett munka esetén mennyi szabadnap illeti meg a kormánytisztviselőt (kihelyezetett). A rendkívüli munkaidő Kttv. jelenlegi szabályai alapján történő megváltása megoldhatatlan terhet jelentene a KKM költségvetésének. Az általános munkarendben foglalkoztatott kihelyezettekre a Kttv. rendelkezései irányadóak a rendkívüli munkavégzés, ügyelet és készenlét esetén.

A rendkívüli munkavégzés esetén a Kttv. leglényegesebb rendelkezései, hogy

- naptári évenként kettőszáz óra rendkívüli munkaidő rendelhető el,

- rendkívüli munkaidő teljesítése esetén annak időtartamával azonos mértékű szabadidő illeti meg,

- heti pihenőnapon (szombat, vasárnap) teljesített rendkívüli munkaidő ellenértékeként a munkaidő időtartamának kétszeresének megfelelő szabadidő illeti meg,

- munkaszünet napon teljesített rendkívüli munkaidő ellenértékekén a munkaidő időtartamának háromszorosának megfelelő szabadidő illeti meg,

- a rendkívüli munkavégzés elrendelésének, nyilvántartásának és elszámolásának rendjét a hivatali szerv vezetője által kell meghatározni.

E szabályoktól való eltérést kell a Külszoltv.-ben rögzíteni.

Fontos szabály, hogy a fogadó állam munkaszüneti napjai szabadnapnak minősülnek. Ennek a nyilvántartását is vezetni kell, hiszen ezeket a szabadnapokat az esetleges rendkívüli munkavégzés elszámolásánál kell figyelembe venni: a munkaidő-keretben foglalkoztatottak esetében négyhavonta, az általános munkarendben foglalkoztatottak esetében indokolt egy hosszabb időtartam (3 hónap) meghatározása, az esetleges elszámolások megkönnyítése érdekében.

A 40. §-hoz

Jelenleg a törvény nem szabályozza azokat az eseteket, amikor a kihelyezett több szabadságot vesz ki a berendelés évében, mint amennyi őt megilletné a külszolgálata alatt (például tervezettnél korábbi berendelés, soron kívüli berendelés esetén).

Ha a kihelyezettet például december 1-én helyezik ki, akkor a jelenleg megilletné a kettő egészségügyi vizsgálat céljából igénybe vehető szabadnap, annak ellenére, hogy a kihelyezés előtt mindenképpen el kellett mennie orvosi vizsgálatra így a kihelyezés évében már semmi nem indokolja az újabb orvosi vizsgálatot. Továbbá a berendelés évében is el kell mennie utólagos orvosi vizsgálatra, így a berendelés évében sem indokolt a szabadnap. Megegyezik a jelenlegi szabályozással.

A rendelkezés szabályozza továbbá a fizetési nélküli szabadság jogintézményét és az ahhoz kapcsolódó juttatásokat.

A 41. §-hoz

A kihelyezett a keresőképtelensége idejére megkapja a devizailletményének 60%-át, amely jóval magasabb összeg, mint amennyire belföldön a táppénzszámítási szabályok alapján jogosult lenne. Nem indokolt a különbözeti összeg utáni táppénz kifizetése, mert így a kihelyezettet keresőképtelensége esetén jóval magasabb összeg illetné meg, mint a belföldön.

A 180 nap keresőképtelenség után a kihelyezett külszolgálata megszűnik, és belföldi állományba kerül (határozott jogviszony esetén is), ahol a kötelező egészségbiztosítás ellátásairól szóló törvény szerint jogosult táppénzre.

A kihelyezett halála esetében a törvényben foglalt eljárás esetén a hozzátartozók számára a kifizetés csak jóval a kihelyezett halála után történhet meg. Jelenleg az elhalálozott számára kifizetendő összeget számfejteni kell és a kifizetésre csak a hagyatéki eljárás lezárása után kerülhet sor.

A jogalkotói cél az, hogy a kihelyezett kint lévő hozzátartozói számára minél hamarabb megtörténjen a kifizetés (a hazaszállítás költségeinek, ingatlanbérlet lezárása, repülőjegy, ingóságszállítás stb.), ekként szükséges a bekezdés megfelelő módosítása.

A módosítással továbbá a kihelyezett nem lesz jogosult táppénzre, tekintettel arra, hogy a KKM a keresőképtelenség idejére biztosítja számára a devizailletménye 60%, illetve 30%-át.

A 42. §-hoz

A külföldi kedvezményezettek esetén az Áht. 55. §-ában meghatározott adatok kedvezményezetti nyilatkozat útján történő beszerzése jelentősen megnehezíti, egyes esetekben ellehetetleníti a támogatási szerződés előkészítését és megkötését. Ezért külföldi kedvezményezettek esetében elégségesnek tartanánk azoknak az adatoknak a kezelését, amelyeket a szerződéskötés folyamán a kedvezményezettek benyújtanak, ill. egyéb forrásból a Támogató rendelkezésére állnak (cégkivonat, alapító okirat stb.).

A módosítás biztosítja továbbá a törvényi alapot a kihelyezettek a kihelyező szervvel jogviszonyban nem álló családtagjai, illetve a külpolitikáért felelős miniszter, illetve az európai uniós ügyek koordinációjáért felelős miniszter által vezetett minisztériumban vizsgakötelezettséget teljesítő kihelyezett kormánytisztviselők és kormányzati tisztviselők tekintetében.

A 43. §-hoz

A módosítás pontosítja a pályázatok meghirdetőjének személyét az EU ÁK-s munkakörök tekintetében.

A 44. §-hoz

Az EU ÁK tekintettében a „berendezett” szövegrészt törölni szükséges, tekintettel arra, hogy bár - az általános szabályoktól eltérően - az EU ÁK-ra kihelyezett személy részére lakás (illetve a külképviselet-vezető esetében rezidencia) biztosítására sor kerül, a bútor beszerzéséről főszabályként a kihelyezettnek kell majd gondoskodnia.

A 45. §-hoz

A 44. §-hoz kapcsolódóan a rendelkezés kimondja, hogy ha bútorozatlan lakás biztosítására kerül sor az EU ÁK-ra kihelyezett személy részére, akkor - miniszteri rendeletben meghatározott feltételekkel és mértékben - költözési költségtérítés megállapítására kerülhet sor.

A 46. §-hoz

Az EU ÁK tekintetében a köteletlen munkarendben foglalkoztatottakra, illetve a munkarend meghatározására vonatkozó eltérő szabályokat állapítja meg az EU ÁK vonatkozásában.

A 47. §-hoz

A törvény 51. § (1) bekezdés h) pontja módosítja a Külszoltv. 36. § (5) bekezdését. Az EU ÁK tekintetében ugyanakkor az eredeti szöveg megtartása indokolt. Erre tekintettel az EU ÁK-ra vonatkozó fejezetben a jelenleg hatályos rendelkezést, mint eltérő szabályt fogalmazza meg az EU ÁK esetében.

A 48. §-hoz

A rendelkezés pontosítja, hogy adminisztratív és technikai munkakört betöltő kihelyezettek számára a közszolgálati tisztviselőkről szóló 2011. évi CXCIX. törvény 210. § (1) bekezdése szerinti vizsga letételére előírt határidőbe nem számít bele a tartós külszolgálat időtartama.

A 49. §-hoz

Felhatalmazó rendelkezések pontosítása, kiegészítése.

Az 50. §-hoz

A módosítás beilleszti a törvénybe az adatkezelési jog terjedelmét meghatározó mellékletet.

Az 51. §-hoz

Szövegcserés módosítások.

Az 52. §-hoz

Hatályon kívül helyező rendelkezések.

-----STARTING---POINT---VEGE---

Az 53. §-hoz

Hatályba léptető rendelkezések.