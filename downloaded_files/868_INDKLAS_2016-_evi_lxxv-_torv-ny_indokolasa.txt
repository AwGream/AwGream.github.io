2016. évi LXXV. törvény indokolása

az engedély nélkül, személygépkocsival végzett személyszállító szolgáltatáshoz kapcsolódó jogkövetkezményekről

-----STARTING---POINT---ALTALANOS--- 

A törvény egyik célja annak biztosítása, hogy az egyéb megelőző hatósági intézkedések eredménytelensége esetén akadályozza meg a jogellenesen működő taxi, vagy taxi jellegű diszpécser-szolgáltatásokhoz való internetes hozzáférést.

A törvény ennek megfelelően:

- lehetővé teszi, hogy a fővárosi/megyei kormányhivatal (mint közlekedési hatóság) elrendelhesse az olyan internetes tartalom blokkolását, amely, közvetlen hozzáférést biztosít a jogellenes diszpécser-szolgáltatáshoz vagy közvetlenül népszerűsíti a jogellenes diszpécser-szolgáltatást, az igénybevételhez szükséges lépések bemutatásával,

- előírja, hogy a blokkolás végrehajtásáról - a büntetőügyekben és a tiltott szerencsejáték-honlapok esetében kialakított megoldást alkalmazva - a Nemzeti Média- és Hírközlési Hatóság gondoskodik.

A törvény tartalmazza továbbá, hogy a közigazgatási bírsággal sújtandó szabályszegés esetén az elrendelhető pontok száma 9 pontra emelkedik, ez megalapozza azt, hogy az engedély nélkül személygépkocsival végzett közúti közlekedési szolgáltatatás esetén a járművezetőnek a közúti közlekedési előéleti pontrendszerben 9 büntetőpont jár.

Az törvény egyértelművé teszi, hogy a motoros vízi sporteszközöket is csak a megfelelőség tanúsításával lehet kereskedelmi forgalomba hozni. Továbbá jogharmonizációs céllal előírja ugyanezt a tengerészeti felszerelésekre is.

Ezen túlmenően a módosítás a közúti árutovábbítási szerződéssel kapcsolatos pontosító rendelkezéseket tartalmaz.

-----STARTING---POINT---RESZLETES---

Az 1. §-hoz

Nem kell utánképzésen részt vennie a járművezetőnek, ha vezetői engedélyét az eljáró hatóság kizárólag a közúti közlekedési előéleti pontrendszerről szóló 2000. évi CXXVIII. törvény végrehajtásáról szóló kormányrendeletben a közigazgatási bírsággal sújtandó jogsértéshez tartozó 9 pont megállapítására alapozottan vonta vissza.

A 2. §-hoz

Az új közúti árutovábbítási szerződésekről szóló kormányrendelet a közúti árutovábbítási szerződésekre vonatkozó rendelkezéseket állapítja meg a közúti közlekedésről szóló 1988. évi I. törvény (a továbbiakban: Kkt.) 48. § (3) bekezdés a) pont 3. alpontjában kapott felhatalmazása alapján. E felhatalmazó rendelkezés - a jogalkotásról szóló 2010. évi CXXX. törvényben foglaltakkal ellentétesen - olyan tárgykör végrehajtási rendeleti szabályozására ad felhatalmazást, amely tárgykört maga a Kkt. nem szabályoz, így a rendelet eredeti szabályozást valósítana meg. Ezzel összefüggésben szükséges a jelenleg hiányzó törvényi szintű általános szabályok megállapítása.

A 3. §-hoz

A közúti árutovábbítással kapcsolatos fogalmakat tartalmaz.

A 4. §-hoz

A korábbi szabályozáshoz képest a rendelkezés jogharmonizációs célból kiegészül azzal, hogy a tengeri hajók felszereléseinek megfelelőség-tanúsításáról szóló miniszteri rendelet alapján tengerészeti felszerelést is csak a megfelelőség tanúsításával lehet kereskedelmi forgalomba hozni.

Az 5-6. §-hoz

A rendelkezés a jogharmonizációs záradékot tartalmazza.

A 7. §-hoz

A szövegcsere egyértelművé teszi, hogy a kedvtelési célú vízi járművek mellett a motoros vízi sporteszközöket is csak megfelelőség tanúsításával lehet kereskedelmi forgalomba hozni.

A 8-11. §-hoz

A közigazgatási bírsággal sújtandó szabályszegés esetén az elrendelhető pontok száma 9 pontra emelkedik, ez megalapozza azt, hogy az engedély nélkül személygépkocsival végzett közúti közlekedési szolgáltatatás esetén a járművezetőnek a közúti közlekedési előéleti pontrendszerben 9 büntetőpont jár. A pontcsökkentést nem az igazolás kiállításának napján, hanem az önkéntes utánképzés sikeres elvégzésének napján nyilvántartott pontokból kell elvégezni. Az önkéntes utánképzés elvégzésének és az igazolás kiállításának napja nem feltétlenül esik egybe, ezért pontosítás szükséges. A közúti közlekedési előéleti pontrendszerről szóló 2000. évi CXXVIII. törvény (a továbbiakban: Kpt.) egyidejű módosítása is szükséges ahhoz, hogy az utánképzés kötelező esetei alól kikerüljön a közigazgatási bírság miatt megállapított visszavonás esete. A Kpt. módosítása a vezetői engedély visszaadásának feltételének (eljárási szabály), az utánképzés elvégzése alól ad felmentést abban az esetben, ha a járművezető nem esik az utánképzési kötelezettség alanyi körébe.

A 12. §-hoz

Amennyiben a jogellenesen működő diszpécserszolgálat a korábbi hatósági eljárás eredményeképpen megállapított szankció (bírság) ellenére sem szünteti meg a jogellenes állapotot, a közlekedési hatóság (fővárosi/megyei kormányhivatal) elrendelheti a jogellenesen működő diszpécserszolgáltatás igénybevételét lehetővé tevő vagy közvetlenül elősegítő elektronikus adat ideiglenes hozzáférését. A rendelkezés így lehetővé teszi az ilyen szolgáltatások működését biztosító (mobil)alkalmazások, valamint az ahhoz közvetlenül kapcsolódó, az alkalmazás használatát, regisztrációt, stb. bemutató honlapok elérhetetlenné tételét, blokkolását. Értelemszerűen az ilyen szolgáltatásokról, azok működéséről vagy az ezzel összefüggő tapasztalatokról tájékoztatást nyújtó, azt általánosságban ismertető elektronikus tartalmak - pl. online sajtótermékek, blogok, véleménycikkek - eltávolítására nem ad lehetőséget a szabályozás, az kizárólag a jogellenes szolgáltatással közvetlenül összefüggésbe hozható tartalmak eltávolítására szorítkozik. A hozzáférhetetlenné tétel ideiglenes, 365 napig tart. Ha a szolgáltató időközben teljesíti a jogszabályi feltételeket, a hozzáférhetetlenné tételt a fővárosi/megyei kormányhivatal (mint közlekedési hatóság) megszünteti. A hozzáférhetetlenné tétel megvalósításáról - a büntetőügyekben és a tiltott szerencsejáték-szervezés esetén már alkalmazott módon - a Nemzeti Média- és Hírközlési Hatóság gondoskodik.

A 13. §-hoz

A módosítások technikai jellegű pontosításokat tartalmaznak.

-----STARTING---POINT---VEGE---

A 14. §-hoz

Hatályba léptető rendelkezéseket tartalmaz.

A 15. §-hoz

A jogharmonizációs záradékot tartalmazza.

A 16. §-hoz

A rendelkezés a notifikációs záradékot tartalmazza.