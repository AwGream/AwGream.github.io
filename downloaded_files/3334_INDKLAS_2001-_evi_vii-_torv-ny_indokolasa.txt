2001. évi VII. törvény indokolása

az áruknak TIR-igazolvánnyal történő nemzetközi fuvarozására vonatkozó,az 1978. évi 16. törvényerejű rendelettel kihirdetett vámegyezmény módosításáról

INDOKOLÁS

Az áruknak TIR-igazolvánnyal történő nemzetközi fuvarozására vonatkozó vámegyezmény (a továbbiakban: Egyezmény) küldeményeknek közbenső átrakása nélkül egy vagy több országhatáron áthaladó fuvarozására vonatkozik. A TIR-eljárás szerint fuvarozott áruk az átmenő vámhivataloknál mentesülnek a behozatali vagy kiviteli vámok és illetékek megfizetésének vagy letétbe helyezésének kötelezettsége alól.

Az Egyezmény a jelenleg létező egyik legátfogóbb tranzitrendszer, amely elsősorban a nemzetközi közúti árufuvarozásban érvényesül, de - összhangban az új szállítási technikákkal és követelményekkel - figyelemmel van a megjelenő kombinált és multimodális fuvarozási módokra is. A TIR-rendszert nemcsak Európában, de a világ más részein is alkalmazzák; így többek között Afrikában, Közel- és Közép Keleten, valamint Latin-Amerikában.

Az Egyezmény Genfben, 1975. év november 14. napján kelt, hazánkban az 1978. évi 16. törvényerejű rendelet hirdette ki. Hatályba lépésének időpontja 1978. szeptember 9.

Az elmúlt évtizedben bekövetkezett politikai és gazdasági változások következtében a TIR-rendszer nem tudott hatékonyan és biztonságosan működni. AZ IRU (Nemzetközi Közúti Közlekedési Unió) mint nemzetközi garanciavállaló számos intézkedést vezetett be, amelynek célja a csempészés megelőzése volt. Mindez azonban nem volt elegendő ahhoz, hogy megteremtse a TIR-rendszer fennmaradásához nélkülözhetetlen biztonságot. Ezért vált szükségessé az Egyezmény módosítása.

Az Egyesült Nemzetek Szervezetének főtitkára 1997. október 7-én kapta meg az ENSZ Európai Gazdasági Bizottságának az Egyezmény 6. Cikk 1. és 3-5. pontja, a 38. Cikk 2. pontja, a 42. Cikk, az 58. Cikk, az 59. Cikk 2. pontja és a 60. Cikk vonatkozásában - a módosításra vonatkozó 50. számú határozatát.

Az Országgyűlés az Egyezmény 1989., 1994. és 1999. évben hatályba lépett módosításait a 77/1999. (X. 22.) OGY határozatával erősítette meg.

A módosítás a következő célok elérésére irányul:

- a TIR-rendszerhez való csatlakozás feltételrendszerének szigorítása,

- a TIR-igazolványok mentesítési eljárásának gyorsítása,

- a TIR-igazolványt kibocsátó, garanciavállaló egyesületek, az igazolvány tulajdonosok és a vámhatóságok kötelezettségének és felelősségének új alapokra helyezése,

- a garanciarendszer korszerűsítése,

- az Egyezmény végrehajtásának, a garancia rendszer működésének felügyeletét ellátó TIR Végrehajtó Testület szervezetének létrehozása, feladatának és hatáskörének meghatározása.

A TIR-rendszer keretén belül jelenleg közel 3 millió szállítási ügyletet bonyolítanak le évente. A rendszer legutóbbi módosítását éppen a rendszerváltozás óta jelentősen kibővült kelet-nyugati irányú közúti áruszállítás és az ennek következtében felmerült problémák megoldásának szükségessége tette indokolttá. Egyre nagyobb problémát okoz a szervezett nemzetközi bűnözés terjedése, illetőleg a TIR Egyezmény által kínált könnyítésekkel történő súlyos visszaélések gyakoribbá válása is.

Mindezek visszaszorításával - az egyéb szükséges intézkedések mellett - az Egyezményt aláíró tagállamok vámhatóságai szorosabb és hatékonyabb együttműködését teszik szükségessé annak érdekében, hogy a TIR-rendszerben valóban csak a szigorúbb feltételeknek is megfelelő fuvarozók vegyenek részt.

A TIR Egyezmény 16. és 18. Cikkét érintő, 1994. június 24-én, illetőleg 1989. május 23-án nemzetközi jogilag hatályba lépett - ECE/TRANS/17/16., illetőleg ECE/TRANS/17/10. számú - módosításainak kihirdetése még nem történt meg.

Az Egyezmény módosításainak törvényi kihirdetésével várhatóan javul a TIR-rendszer keretében végzett tevékenységek hatékonyabb koordinációja és az egyes országok vámhatóságai, a fuvarozó ágazat és a rendszer alapvető részét képező garanciát nyújtó szervezetek közötti jobb együttműködés, továbbá eredményesebbé válhat a TIR-igazolványok kiadásának és felhasználásának ellenőrzése is.