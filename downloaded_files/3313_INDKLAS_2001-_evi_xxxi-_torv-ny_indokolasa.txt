2001. évi XXXI. törvény indokolása

a Magyar Köztársaság ügyészségéről szóló 1972. évi V. törvény, az ügyészségi szolgálati viszonyról és az ügyészségi adatkezelésről szóló 1994. évi LXXX. törvény, valamint egyéb törvények módosításáról

-----STARTING---POINT---ALTALANOS--- 

Az elmúlt tíz évben lezajlott társadalmi változások, az ügyészség helyzetében és megítélésében végbement folyamatok, a büntető törvénykönyv és a büntetőeljárási törvény új és forradalmi változásai a Magyar Köztársaság ügyészségéről szóló 1972. évi V. törvény (a továbbiakban: Ütv.) átfogó módosítását indokolják.

A törvény lehetővé teszi - a többi nyomozó hatósághoz hasonlóan - az ügyészség részére is a titkos információ-gyűjtést, teljeskörűen újraszabályozza az ügyészség büntetés-végrehajtási felügyeleti tevékenységét, meghatározza az új szabálysértési törvényből az ügyészségre háruló feladatokat, s végül kiszélesíti az ügyészségi nyomozások körét.

A törvény emellett a hatályos szabályozásnál részletesebben fogalmazza meg az ügyésznek a büntetőeljárási törvényben meghatározott jogköreit, továbbá elvégzi az Ütv. legutóbbi módosítása óta bekövetkezett jogszabály-változásoknak megfelelő pontosításait.

A törvény eleget tesz az Alkotmánybíróság 2/2000. (II. 25.) AB határozatában foglaltaknak is, amely megállapította, hogy alkotmányellenes helyzet keletkezett annak következtében, hogy az Ütv. az ügyészi óvás elbírálásával kapcsolatosan - a 14. § (3) bekezdésében foglaltakon túlmenően - nem szabályozza a jogérvényesülés kiszámíthatóságának a jogbiztonság követelményének megfelelő eljárási garanciáit. A törvény ezért meghatározza az ügyészi óvás új szabályait az Alkotmánybíróság iránymutatásának megfelelően. Az így megállapított új szabályozás kielégíti mindazon alkotmányos követelményeket, amelyeket az említett Alkotmánybíróság határozata mind a jogbiztonság, mind a törvényesség érvényesítése érdekében az ügyészi óvás jogintézményével szemben felállított.

A törvény az ügyészségi szolgálati viszonyról és az ügyészségi adatkezelésről szóló 1994. évi LXXX. törvény (a továbbiakban: Üsztv.) módosításával új intézményként szabályozza az Igazságügyi Minisztériumba, illetve az Országos Igazságszolgáltatási Tanács Hivatalába beosztott ügyész jogállását.

A törvény az új szabályozással összefüggésben elvégzi a szükséges további törvénymódosításokat (az államigazgatási eljárás általános szabályairól szóló, a köztisztviselők jogállásáról szóló, az államtitokról és a szolgálati titokról szóló, illetőleg a büntetőeljárásról szóló törvény kismértékű módosítása).

-----STARTING---POINT---RESZLETES---

Az 1. §-hoz

A törvény az Alkotmány 51. §-ának (2) bekezdésével összhangban azzal egészíti ki az Ütv. 1. §-ának az ügyészség büntetőjogi feladatait összefoglaló (2) bekezdését, hogy az ügyészség törvényben meghatározott jogokat gyakorol a nyomozással összefüggésben. Ezzel a módosítás kifejezi azt is, hogy az ügyésznek a nyomozáshoz kapcsolódó feladatai nem merülnek ki annak felügyeletében, mert ezen kívül a feladatkörébe tartozik pl. az úti okmány elvétele, a különösen védett tanúval kapcsolatos eljárási feladatok, a vádemelés elhalasztása stb. is.

A 2. §-hoz

Az Ütv. 3. §-a (2) bekezdésében szabályozott új c) pontban a szorosan vett nyomozás feletti felügyeleten kívüli, de a nyomozással összefüggésben álló - az 1. §-nál említett - feladatok értendők. E bekezdés d) pontjának módosítása azért szükséges, mert az Alkotmány 51. §-ának (1) és (2) bekezdése tömören határozza meg azokat a kötelességeket, amelyeket az ügyészségnek a büntetőbírósági eljárás során teljesítenie kell. Ezeket az Ütv. hatályos szövege hiányosan tartalmazza, amikor nem említi a jogorvoslati jogosultságot, amely a közérdek és az állampolgári jogok védelmének egyik legfontosabb eszköze a büntetőbírósági eljárásban.

A törvény a nemzetközi szerződésekből az ügyészségre háruló feladatokra (pl. jogsegély-ügyekre) való utalásnak az Ütv.-ben való megjelenítésével egy meglévő hiányosságot szüntet meg.

A 3-4. §-hoz

Az Ütv. 5. §-a (2) bekezdése e) pontja rögzíti, hogy a legfőbb ügyész is jogosult arra, hogy bármely ügy nyomozását ügyészségi hatáskörbe vonja, emellett lehetővé teszi, hogy az ügyészségi nyomozás során más nyomozó hatóságok tagjait is igénybe vegye a nyomozó hatóság országos vezetőjének egyetértésével. E lehetőséget a legfőbb ügyész vonatkozásában törvények nem szabályozzák, s mivel az ilyen ügyek kiemelt bonyolultságú és szakmai súlyú ügyek, melyek nyomozásához különböző szaktudású személyekre lehet szükség, indokolt lehetővé tenni ezt a megoldást az erők összpontosítása és a hivatalos megkeresésekre, levelezésekre épülő nehézkes eljárás megrövidítése érdekében.

A felülvizsgálati indítvány, illetve a törvényesség érdekében benyújtható jogorvoslat, továbbá a mentelmi jog felfüggesztésére irányuló indítvány a legfőbb ügyész olyan jelentőségű hatásköre, amelyeket indokolt az Ütv. önálló rendelkezéseként megjeleníteni.

A törvény 4. §-a pontosítja az ügyész nyomozásfelügyeleti hatáskörében megtehető intézkedések felsorolását.

Az 5. §-hoz

A bűnözés globalizált formája ellen az egyes bűncselekményekre specializált nyomozó hatóságok (APEH, Vám- és Pénzügyőrség stb.) nem léphetnek fel kellő eredménnyel. Ezért a jelenlegi tagoltság általános előnyeit megőrizve megoldást kell találni a kiemelt bűncselekmények hatékony üldözésére is.

Az ügyészség alkotmányos feladata gondoskodni a bűncselekmények üldözéséről. Ez a kötelezettség azonban szélesebb tartalmú, mint a nyomozó hatóságok eljárásának törvényességi felügyelete, vagy egyes bűncselekmények ügyészi nyomozása.

Ma azonban az ügyészség az egyetlen nyomozó hatóság, amelynek nincs titkos információgyűjtésre joga, holott mind az ügyészségi nyomozás kizárólagos hatáskörébe tartozó ügyek (pl. az országgyűlési képviselők, bírák, ügyészek által elkövetett bűncselekmények) nyomozása, mind pedig a más nyomozó hatóságtól ügyészi hatáskörbe vont ügyek nyomozása azt szükségessé teheti.

A Rendőrségről szóló 1994. évi XXXIV. törvény (a továbbiakban: Rtv.) VII. fejezete tartalmazza a titkos információgyűjtés szabályait. A rendőrség bűncselekmény elkövetésének megelőzésére, felderítésére, megszakítására, az elkövető kilétének megállapítására, elfogására, körözött személy felkutatására, tartózkodási helyének megállapítására, bizonyítékok megszerzésére - a törvény keretei között - titokban információt gyűjthet.

A törvény az Rtv. VII. fejezetére utalással, az eltérések meghatározása mellett állapítja meg az ügyészség titkos információgyűjtési jogosultsága gyakorlásának feltételeit. Ezek között meghatározza az információgyűjtés célját, a bűncselekmények körét, az információgyűjtés engedélyezésére jogosultat, továbbá azt, hogy az információgyűjtést az ügyész, az ügyészségi nyomozó, illetve az ügyész utasítására más nyomozó hatóság végezheti. Rendelkezik a törvény arról a sajátos esetről is, amikor a titkos információgyűjtés a nemzetbiztonsági szolgálat hivatásos állományú tagja ellen folyik. Az ilyen ügyekben felmerülő nemzetbiztonsági érdekek veszélyeztetésének kizárása érdekében indokolt, hogy az ügyész a nyomozással érintett szolgálat főigazgatóját a titkos információgyűjtésről értesítse, vagy az információgyűjtésre magát az érintett szolgálatot kérje fel.

A 6. §-hoz

A törvény pontosítja és tovább részletezi az ügyész vádképviseleti jogköréből fakadó - a büntetőeljárási törvényben szereplő - jogainak felsorolását az Ütv.-ben, mivel annak hatályos szövege e téren hiányos.

A külön jogszabályok az ügyész számára közérdekből biztosítanak számos esetben eljáráskezdeményezési lehetőséget. Ugyanakkor az Ütv. a bírósági eljárásban résztvevő ügyész jogait nem tartalmazza kielégítően, nevezetesen azt, hogy a keresetindítás előkészítése érdekében milyen jogkörök illetik meg az ügyészt. Gyakori akadálya az eljárás megindításának, hogy az ügyésznek nincsenek kellő eszközei a szükséges információk megszerzésére. A törvény ezért feljogosítja az ügyészt arra, hogy ha törvény peres vagy peren kívüli eljárásra jogosítja fel, a bírósági iratokba betekinthet, ha pedig külön törvény a közérdek védelmében teszi lehetővé az ügyésznek a perlést, a peres eljáráshoz az állami, önkormányzati szervektől, gazdálkodó szervezetektől, köztestületektől iratokat, felvilágosítást kérhet.

A 7-8. §-hoz

A törvény teljeskörűen újraszabályozza az ügyész büntetés-végrehajtási felügyeleti jogkörét.

Az ügyészség büntetés-végrehajtási felügyeleti szakága 1995 óta - a Kínzás és az embertelen vagy megalázó büntetések vagy bánásmód megelőzésére létrehozott Európai Bizottság 1994. évi magyarországi látogatása során megfogalmazott ajánlása alapján - ellátja a jogsértően Magyarországon tartózkodó külföldiek határőrségi közösségi szálláshelyeken történő elhelyezése végrehajtásának törvényességi felügyeletét. Ezt a feladatot jelenleg az ügyészek az 1/1990. Legf. Ü. utasításnak a 6/1995. (ÜK. 5.) LÜ utasítással történt módosítása alapján végzik. Hiányzik azonban a mai napig ezen törvényességi felügyeleti munka ellátásának törvényi alapja, amelyet a törvény az Ütv. kiegészítésével teremti meg.

2000. március 1. napján lépett hatályba a bűnügyi nyilvántartásról és a hatósági erkölcsi bizonyítványról szóló 1999. évi LXXV. törvény, amely a bűnügyi nyilvántartás köréből - amire az Ütv. 11. §-ának b) pontja alapján a törvényességi felügyelet kiterjed - kivette a körözéssel kapcsolatos nyilvántartást. Figyelemmel arra, hogy a fenti nyilvántartás törvényességi felügyeletét a személy- és tárgykörözésről szóló törvény szerint az ügyészség látja el, ezért ezzel a felügyeleti tevékenységgel indokolt kiegészíteni az Ütv.-t.

2000. március 1. napjától a szabálysértési elzárás végrehajtásának felügyelete is a büntetés-végrehajtási szakág tevékenységéhez tartozik. Erre is tekintettel az Ütv. IV. fejezetét indokolt e feladattal kiegészíteni.

A tapasztalatok szerint a rendőrségi előállító helyiségek állapota, az azokban végrehajtott fogvatartás feltételei gyakorta nem felelnek meg a huzamosabb emberi tartózkodás követelményének. A következetes és hatékony fellépésre megfelelő törvényi felhatalmazás hiányában eddig nem volt mód. Hasonló okból felmerült az előállító helyiségekben bekövetkezett öngyilkosságokkal és egyéb rendkívüli eseményekkel kapcsolatos ügyészségi kontroll szükségessége, amire az állampolgári jogok országgyűlési biztosa is már többször rámutatott. Figyelemmel arra, hogy e körben is személyi szabadságkorlátozó intézkedésről van szó, ezért indokolt, hogy a végrehajtás törvényességét e körben is a rendőrségi fogdát ellenőrző ügyészek felügyeljék.

A közelmúltban bekövetkezett jogszabályi változások kapcsán több olyan jogkorlátozással kapcsolatos (büntető eljárásjogi és büntetés-végrehajtási jogi) jogintézmény született, amely végrehajtásának törvényességi felügyelete a mai napig nem megoldott. Ilyen például az Rtv.-ben szabályozott bűnmegelőzési ellenőrzés, amelynek elrendeléséről a büntetések és az intézkedések végrehajtásáról szóló 1979. évi 11. tvr. 13/A. §-a szerinti eljárásban a büntetés-végrehajtási bíró dönt. Tekintettel arra, hogy a büntetésvégrehajtási felügyeleti ügyész az elrendeléssel kapcsolatos bírósági eljárásban részt vesz, ezért indokolt, hogy ő lássa el a végrehajtás felügyeletét is.

A Be.-t módosító 1999. évi CX. törvény 66. §-a kiegészítette a büntetőeljárási kényszerintézkedések körét a lakhelyelhagyási tilalom keretében elrendelhető házi őrizet intézményével. Tekintettel arra, hogy a házi őrizet előírásainak megtartását a rendőrség folyamatos őrzéssel is ellenőrizheti, ezért az olyan személyi szabadság-korlátozást jelent, amely vonatkozásában biztosítani szükséges az ügyészi felügyeletet.

Az Ütv. 12. §-ának hatályos szabályozása csupán az előzetes letartóztatás végrehajtása során biztosít az ügyésznek olyan rendelkezési jogot, melynek alapján a végrehajtásra illetékes szervek kötelesek az ügyésznek a fogva tartás körülményeire vonatkozó intézkedését teljesíteni. A hatékonyabb felügyeleti munka érdekében a fenti rendelkezési jogot szükséges kiterjeszteni valamennyi személyes szabadságkorlátozással járó büntetés, intézkedés, illetve kényszerintézkedés végrehajtására is. Kiegészíti továbbá a törvény az Ütv.-t a bírói eljárásban való ügyészi közreműködés alapvető feladataival. Rögzíti emellett az ügyész vizsgálattartási, iratkérési jogát, valamint azt, hogy a végrehajtási szerveknél általános érvényű intézkedést kezdeményezhet (12/A. §).

A 9. §-hoz

A törvény kiegészíti az ügyészi törvényességi felügyelet során gyakorolható jogosítványokat azzal, hogy a törvényességi felügyelet körébe tartozó szervek területére, helyiségeibe beléphet. Ennek kifejezett előírása hiányában ugyanis a gyakorlatban több esetben megkérdőjeleződött az ügyész e jogköréből természetszerűen fakadó lehetőségének jogalapja.

A 10. §-hoz

Az Alkotmánybíróság a 2/2000. (II. 25.) AB határozata (a továbbiakban: Abh.) megállapította, hogy alkotmányellenes helyzet keletkezett annak következtében, hogy az Ütv. az ügyészi óvás elbírálásával kapcsolatosan - a 14. § (3) bekezdésében foglaltakon túlmenően - nem szabályozza a jogérvényesülés kiszámíthatóságának a jogbiztonság követelményének megfelelő eljárási garanciáit.

Az Abh. megállapította, hogy az egyéni és a közérdek védelme érdekében a közigazgatási határozatoknak mind a jogbiztonság, mind pedig a törvényeknek való alávetettség követelményeit ki kell elégítenie. Az ügyészi óvás a rendkívüli jogorvoslást biztosító szerepét csak akkor töltheti be, ha az óvás nyomán a már végrehajtott határozatok tekintetében is mód van a törvényesség helyreállítására. Az államigazgatási határozatok megváltoztathatósága azonban az ügyészi óvás esetén sem lehet korlátlan és a jogbiztonság megfelelő garanciáit kell kidolgozni. Az Abh. szerint a jogbiztonságnak ilyen biztosítékát nyújtja az Ütv. 14. §-ának (3) bekezdése azzal, hogy az államigazgatási határozat jogerőre emelkedésétől számított egy éven túl benyújtott óvás esetén a jóhiszeműen szerzett és gyakorolt jogok védelme érdekében megtiltja a törvénysértő határozat megsemmisítését, megváltoztatását. Az Abh. szerint az államigazgatási jogalkalmazói határozatok törvényességének a jogbiztonsággal konkuráló alkotmányos követelménye csak a legsúlyosabb törvénysértések, a semmisségi okok (államigazgatási jogkör hiánya, hatáskör hiánya, ha a határozat bűncselekmény eredménye stb.) esetén indokolhatja a jogbiztonság érvényesülésének teljes kizárását.

Az Alkotmánybíróság által megállapított jogalkotási kötelezettségre tekintettel az Abh. iránymutatásának megfelelően kidolgozott törvény az ügyészi óvás folytán tehető intézkedések három esetkörét állapítja meg:

a) A hatályos szabályozásnak megfelelően az Ütv. 14. §-ának (3) bekezdése - a hatályos szövegének megfelelő tartalommal - a törvény változatlanul előírja, hogy a jogerős (végrehajtható) határozat közlését követő egy év után benyújtott óvás esetén a határozat törvényességének helyreállítása során a jóhiszeműen szerzett és gyakorolt jogok nem sérthetők.

b) Az Ütv. 14. §-a új (4) bekezdéssel kiegészül, amely előírja, hogy a határozat közlésétől számított három év eltelte után benyújtott óvás jogot (tekintet nélkül arra, hogy azt jóhiszeműen szerezték-e és gyakorolják-e vagy sem) nem korlátozhat és nem vonhat el, illetve kötelezettséget és joghátrányt nem állapíthat meg. A három éves időtartam az államigazgatási eljárás általános szabályairól szóló 1957. évi IV. törvényben (a továbbiakban: Áe.) szabályozott semmisség jogintézményénél szereplő három éves időhatárral áll összhangban.

c) A 14. § új (5) bekezdéssel egészül ki. Az új szabály az Abh. azon iránymutatásán alapszik, hogy a határozatok törvényességének a jogbiztonsággal konkuráló alkotmányos követelménye csak a legsúlyosabb törvénysértések, (a semmisségi okok, a hatáskör hiányában, illetve a bűncselekmény elkövetésével meghozott határozatok) esetén indokolhatja a jogbiztonság érvényesülésének teljes kizárását.

Az Ütv. 14. §-ának új (5) bekezdése ezért a semmis államigazgatási határozatok e két esetére lehetővé tenné, hogy a jogerős határozat közlésétől számított három év elteltével benyújtott ügyészi óvás alapján ismételten megnyíljon a határozatok semmisségéhez fűzött jogkövetkezmények alkalmazása. Az (5) bekezdés ezért kimondja, hogy ilyen esetben nincs akadálya a semmis határozatban biztosított jog elvonásának vagy korlátozásának - függetlenül attól, hogy jóhiszeműen szerzett és gyakorolt jogról van-e szó -, illetőleg kötelezettség és joghátrány megállapításának.

A 11. §-hoz

A törvény a szabálysértési ügyekben gyakorolt ügyészi törvényességi felügyelet speciális szabályait a szabálysértésekről szóló 1999. évi LXIX. törvény új rendelkezéseihez igazítja. Ezzel összefüggésben az Ütv.-ben is megjeleníti a szabálysértési ügyben benyújtható óvás sajátos szabályait.

Az Sztv. új feladatot ad az ügyészségnek. A szabálysértési ügyekben jogorvoslati fórumként jár el és dönt bizonyos közbenső határozatok, illetve intézkedések ellen benyújtott panaszok elbírálásáról, a szabálysértési hatóság eljárást megszüntető határozatainak törvényességéről. Ez olyan érdemi tevékenység, amellyel indokolt az Ütv. kiegészítése. Ugyancsak indokolt az Sztv. 84. §-ának (3) bekezdésében az ügyésznek adott új feladattal az Ütv. kiegészítése. E rendelkezés szerint a szabálysértési hatóság az eljárást megszüntető határozatainak egy részét köteles az ügyésznek megküldeni. Ennél többet az Sztv. az ügyészi tevékenységről nem tartalmaz, ezért az Ütv.-ben kell kimondani a határozat felülvizsgálatának kötelezettségét, amiből következik, hogy indokolt esetben a felülvizsgálatot ügyészi intézkedés követi.

Az Ütv. 17. §-ának (1) bekezdése szerint az ügyész felügyel többek között a szabálysértési ügyekben hozott érdemi határozatok és ezek végrehajtásának törvényességére. A pénzbírságot helyettesítő elzárás végrehajtási intézkedés. Az új Sztv. azonban ismét bevezette az elzárás büntetést is, amelyet ugyan a bíróság szab ki, de a végrehajtása felett a törvényességi felügyeletet az ügyész gyakorolja. Ezért a pénzbírságot helyettesítő elzárás mellett újból vissza kell hozni az elzárás törvényességi felügyeletére vonatkozó jogot az Ütv.-be.

A 12. §-hoz

Az Országos Kriminológiai Intézet (OKRI) az ügyészség tudományos kutató szerve, amely az ügyészség büntetőjogi tevékenységének tudományos hátterét szolgálja, ezért indokolt az ügyészség szervezetét és feladatkörét meghatározó Ütv.-ben megjeleníteni. Emellett szól az is, hogy az OKRI (korábbi nevén Országos Kriminológiai és Kriminalisztikai Intézet, OKKRI) létesítéséről a 2004/1960. (I. 6.) Korm. határozat dereguláció folytán hatályát vesztette.

A 13. §-hoz

A törvény 3. §-ával az Ütv. 5. §-a (2) bekezdésének e) pontja helyébe javasolt rendelkezés (más nyomozó hatóságok tagjainak igénybe vétele) szükségessé teszi a 21. § ezzel összhangban álló kiegészítését.

A 14. §-hoz

A törvény - a bíróságokra vonatkozó törvényi szabályozáshoz hasonlóan - az Ütv.-ben is megjeleníti az ügyészségi ügyintéző kategóriáját.

A 15. §-hoz

A törvény újraszabályozza és egyértelművé teszi az ügyész belépési jogosultságát a törvényben szabályozott eljárása során, mivel ez az utóbbi időkben nem volt magától értetődő, továbbá általánosan előírja, hogy akikkel szemben az ügyész utasítási joggal rendelkezik, azoknak az utasításokat teljesíteniük kell.

A 16. §-hoz

A törvény újraszabályozza az ügyész panaszintézésének követelményeit. Mára ugyanis általánossá vált a többször ismétlődő panasz (kérelem) azok után is, hogy valamely ügyészi szerv nemcsak a rendes jogorvoslat keretében, hanem az azon túli panaszt is elbírálta. Az ismétlődő - már kivizsgált - panaszok újabb megvizsgálására vonatkozó kötelezettség korlátozása indokolt. E szabály nem zárja ki az új tényekre vonatkozó panasz elbírálásának kötelezettségét.

A 17. §-hoz

A közélet tisztaságához és a korrupciós bűncselekmények hatékonyabb üldözéséhez fűződő közérdek indokolja az ügyészségi nyomozás kizárólagos hatáskörébe tartozó bűncselekmények körének kibővítését valamennyi vezető beosztású vagy fontosabb ügyekben intézkedésre hivatott hivatalos személy által elkövetett vesztegetés bűntettével [Btk. 250. §-a (2) bekezdés a) pontja].

A hatályos Ütv. melléklete szerint a bírák, az ügyészek, a bírósági és ügyészségi titkárok és fogalmazók, ügyintézők, valamint a rendőrség, a fegyveres erők és a polgári nemzetbiztonsági szolgálatok hivatásos állományú tagjai, úgyszintén a büntetés-végrehajtási szervezet hivatásos állományú tagjai, által szolgálati viszonyával összefüggésben elkövetett passzív vesztegetés tartozik az ügyészségi nyomozás kizárólagos hatáskörébe.

A jelentős társadalmi elégedetlenséget okozó és az állam működését alapjaiban veszélyeztető korrupciós bűncselekmények üldözésében az ügyészi nyomozás biztosíthatná a közigazgatási és más állami szervek vezető beosztású vagy fontosabb ügyekben intézkedésre hivatott hivatalos személynek minősülő tagjai által elkövetett vesztegetés befolyástól mentes, pártatlan, szakszerű bizonyítását és a megalapozott vádemelést.

Ugyancsak indokolt az önálló bírósági végrehajtó és végrehajtóhelyettes ellen hivatalos eljárása alatt elkövetett rablás és hivatalos személy elleni erőszak bűncselekményét az ügyészség kizárólagos nyomozati hatáskörébe utalni, figyelemmel a bírósági ítéletek végrehajtásához fűződő kiemelt közérdekre.

A 18. §-hoz

A Munka Törvénykönyvéről szóló 1992. évi XXII. törvény (Mt.) módosítása az üzemi tanács számára lehetővé teszi, hogy a munkáltatótól a hátrányos megkülönböztetés tilalmára vonatkozó szabályok megtartásával kapcsolatban tájékoztatást kérhessen. Ezt a jogot az Üsztv. által intézményesített ügyészségi alkalmazottak tanács (és Országos Tanácsa) részére is biztosítja a törvény.

A 19. §-hoz

Az Országos Ítélőtábla székhelyének és illetékességi területének megállapításáról, valamint az igazságszolgáltatás működését érintő egyes törvények módosításáról szóló 1999. évi CX. törvény szerint egy Fellebbviteli Főügyészség felállítására kerül sor, ezért ezzel összefüggésben módosítani kell azokat a törvényhelyeket, amelyek ezzel nem állnak összhangban. Erre tekintettel a törvény pontosítja az Üsztv. érintett rendelkezéseit.

A 20. §-hoz

A törvény az ügyészi tanács esetében is biztosítja a póttagok választásának lehetőségét. A módosítással feleslegessé válhatnak az időközi választások. A póttagokra - a törvényben nem szabályozott kérdésekben - az Mt.-nek az üzemi tanács póttagjaira vonatkozó szabályait kell alkalmazni.

A 21. §-hoz

A törvény lehetővé teszi, hogy az ügyész az Igazságügyi Minisztériumba, illetve az Országos Igazságszolgáltatási Tanács Hivatalába beosztható legyen. E lehetőség megteremtését a gyakorlati igények vetették fel, hogy a sajátos ügyészi tapasztalatok és ismeretek a jogszabály-előkészítéssel, illetőleg a bíróságok igazgatásával összefüggő feladatok ellátása során is hasznosíthatók legyenek.

Az új szabályozás a bírák jogállásáról és javadalmazásáról szóló 1997. évi LXVII. törvénynek az Igazságügyi Minisztériumba, illetve az OIT Hivatalába beosztott bíróra vonatkozó rendelkezései alapul vételével rendezi az Igazságügyi Minisztériumba, illetőleg az OIT Hivatalába beosztott ügyész jogállását.

A 22. §-hoz

A köztisztviselők jogállására vonatkozó törvényi szabályozással összhangban indokolt megteremteni annak lehetőségét, hogy az öregségi nyugdíjra jogosult vagy rokkantsági (baleseti rokkantsági) nyugdíjban részesülő ügyészségi alkalmazott ügyészségi szolgálati viszonya - kérésére - felmentéssel szűnjék meg.

A 23. §-hoz

A törvény rendezi az Igazságügyi Minisztériumba és az OIT Hivatalába beosztott ügyész beosztási és vezetői pótlékával, illetve részére cím adományozásával összefüggő kérdéseket, azonosan az említett szervekhez beosztott bírákra irányadó szabályozással.

A 24. §-hoz

Az Üsztv. hatályba lépése óta a Magyar Honvédség állományába szerződéses katonák is tartoznak, ezért a törvény kiegészíti az Üsztv.-nek az egyébként honvédségi jogviszonnyal is rendelkező ügyészségi alkalmazottakra vonatkozó szabályát.

A 25. §-hoz

A törvény egyértelművé teszi, hogy más munkajogi jogviszonyokhoz hasonlóan az ügyészségi alkalmazottat is terheli bejelentési kötelezettség, ha nyugdíjasnak minősül.

A 26. §-hoz

A törvény az ügyészségi adatkezelés szabályait pontosítja és kiegészíti az ügyészségi adatbázisokból más szervek részére való adatátadás szabályaival, továbbá a titkos információgyűjtés során keletkezett adatokra vonatkozó - a többi nyomozó hatóságra irányadó hasonló rendelkezésekkel összehangolt - előírásokkal.

A 27. §-hoz

A módosítás az Országos Kriminológiai Intézet névváltozását vezeti át az Üsztv.-n.

A 28. §-hoz

Az ügyészi szervezettel szemben támasztott komplex elvárások eredményes teljesítése érdekében szélesíteni kell azt a felhatalmazást, amely az országos nyilvántartásokból igényelt adatszolgáltatások törvényi feltételeit szabályozza.

A hatályos Üsztv. szerint csak a büntetőeljárásról szóló törvényben meghatározott feladatok teljesítése érdekében igényelhet az ügyész adatokat az alapnyilvántartásokból. Ez a rendelkezés leszűkíti az ügyészek mozgásterét. Ezért helyesebb, ha az ügyészségről szóló törvényben meghatározott feladatok (pl. ügyészi törvényességi felügyelet) szabják meg az adatigénylési jogosultságot.

Ezzel egyidejűleg bővíteni kell a törvényben felsorolt nyilvántartások körét is, mert az Ütv. legutóbbi módosítása óta szabályozták a bűnügyi nyilvántartással kapcsolatos legfontosabb kérdéseket (1999. évi LXXXV. tv.), a cégnyilvántartás alapvető jogi hátterét (1997. évi CXLV. tv.) és az ingatlan-nyilvántartás kezelésére vonatkozó törvényi rendelkezéseket (1997. évi CXLI. tv.).

A 29. §-hoz

Az Üsztv. 8. számú mellékletének I. 1. a) pontját szükséges kiegészíteni az eljárás alatt álló személy fényképének és számítógépre vitt aláírásmintájának a rögzítésével, mivel a bűnüldöző és igazságszolgáltatási szervek alapvető érdeke, hogy meggyőződhessenek az eljárás alá vont személy pontos személyazonosságáról. Tekintettel arra, hogy az Üsztv. érintett mellékletében az 1. pont felsorolása taxatív, ezért célszerű egy új f) pont beiktatása, amely a törvényi szabályozást követően felmerülő minden - az ügyészi munka szempontjából jelentős, de a későbbiekben felmerülő -, törvényben szabályozott ügyészi feladat ellátása szempontjából szükséges adat rögzítését lehetővé teszi.

-----STARTING---POINT---VEGE---

A 30-33. §-hoz

A törvény a hatálybalépés időpontjának megállapítása mellett elvégzi a hatálybalépésével szükségessé váló törvénymódosításokat. Ennek körében az Igazságügyi Minisztériumba beosztott ügyész közszolgálati jogviszonyára vonatkozó szabállyal egészíti ki a köztisztviselők jogállásáról szóló törvényt, valamint az államtitokról és a szolgálati titokról szóló törvény mellékletének módosításával az ügyészségi nyomozás körében végzett titkos információgyűjtéssel összefüggő azon adatköröket is meghatározza, amelyek más nyomozó hatóságok esetében is államtitokkörbe tartoznak.

A 34-36.§-hoz

A törvény néhány helyen módosítja a büntetőeljárásról szóló 1973. évi I. törvény (a továbbiakban: Be.) rendelkezéseit. Ezek indoka a törvény egyes inkoherens rendelkezéseinek kiküszöbölése.

A törvény a Be. 291. §-a (3) bekezdését kiegészítve bővíti azon esetek körét, amelyekben a felülvizsgálati eljárás során a Legfelsőbb Bíróság maga is meghozhatja a törvénynek megfelelő határozatot. A módosítás folytán a Legfelsőbb Bíróságnak lehetősége lesz arra, hogy ne az eljárás megismétlését rendelje el, hanem a törvénysértést saját hatáskörében orvosolja akkor is, ha a terhelttel szemben enyhébb intézkedés alkalmazásának van helye, vagy ha a büntetés végrehajtásának felfüggesztésére törvénysértően került sor.

A törvény a Be. 291. §-ának (6) bekezdését azzal kiegészíti ki, hogy ha a felülvizsgálati eljárásban a jogerős határozat hatályon kívül helyezésére azért került sor, mert az eljárt bíróság a szabadságvesztés végrehajtását törvénysértően függesztette fel, a megismételt eljárásban a súlyosítási tilalom nem érvényesül.

A szabadságvesztés végrehajtásának törvénysértő felfüggesztése esetén az elkövetett törvénysértést úgy kell orvosolni, hogy a kiszabott szabadságvesztés végrehajtását kell elrendelni. Ez a döntés a terhelt számára kedvezőtlenebb, mint az alapügyben hozott, de törvénysértő határozat, ezért a megismételt eljárásban érvényesülő súlyosítási tilalmat ki kell zárni.

A Be. XII/A. Fejezete szerinti új rendkívüli perorvoslati eljárást, a törvényesség érdekében emelhető jogorvoslatot az 1999. évi CX. törvény iktatta be a Be.-be. Az eltelt idő alatt jelentkezett gyakorlati tapasztalatok azt mutatják, hogy a jogintézmény alapvetően eléri a célját, ám a szabályozás kisebb korrekciója szükséges. Ezért a törvény a Be. 291/B. §-át egy új törvényi előfeltétellel egészíti ki, amely szerint a terhelt javára akkor is helye van a törvényesség érdekében emelhető jogorvoslatnak, ha a bűncselekmény törvénysértő minősítése vagy más anyagi jogszabálysértés miatt törvénysértő büntetést szabtak ki vagy törvénysértő intézkedést alkalmaztak, ide értve azt az esetet is, amikor a büntetőjog szabályainak megsértése miatt került sor a terhelt kényszergyógykezelésének elrendelésére.

Ezek a törvénysértések jelenleg csak kegyelmi eljárás keretein belül orvosolhatók, azonban a kegyelmezési jog nem arra hivatott, hogy egyszerű törvénysértéseket javítson ki. Ezért ezekkel az okokkal a Be. e rendkívüli perorvoslati formáját szükséges kiegészíteni.

A törvény a Be. 291/F. §-ának új (3) bekezdése orvosolja azt a hiányt, hogy jelenleg nincs arra szabály, hogy e rendkívüli perorvoslat esetén a Legfelsőbb Bíróság a jogerős határozatot milyen terjedelemben bírálhatja felül. A módosítás lényege, hogy a törvényesség érdekében emelt jogorvoslat esetén a Legfelsőbb Bíróság az egyik törvénysértési esetkörre hivatkozással megtámadott határozatot a másik törvénysértési esetkörre kiterjedően is felülbírálhatja.

A törvényesség érdekében emelt jogorvoslat új törvényi előfeltétellel történő kiegészítése miatt szükséges módosítani a Legfelsőbb Bíróság által meghozható határozatok tartalmáról rendelkező szakaszt is. A főszabály szerint a Legfelsőbb Bíróság továbbra is alapvetően kasszációs (a határozatot megsemmisítő) döntést hozhat, ha azonban a kényszergyógykezelés mellőzésének vagy enyhébb büntetés kiszabásának van helye, azt maga is megteheti.

A törvény módosítja a Be.-nek a kártalanításra, illetőleg a visszatérítésre vonatkozó rendelkezéseit is. A jelenleg hatályos szabályok alapján ugyanis az, akit a törvényesség érdekében emelt jogorvoslat folytán mentettek fel, ítéltek enyhébb büntetésre, vagy szüntették meg vele szemben az eljárást, nem jogosult kártalanításra, illetőleg visszatérítésre. Ezzel a szabállyal a törvény indokolatlanul különbséget tesz a perújítás és a felülvizsgálat, valamint a törvényesség érdekében emelt jogorvoslat folytán felmentett vagy enyhébb büntetésre ítélt személyek között, és e szabályozással a törvény a diszkrimináció tilalmába ütközik. Ezen a helyzeten pedig mihamarabb változtatni kell, ezért a Be. következő önálló módosítása helyett a törvény építi be az új előírást.