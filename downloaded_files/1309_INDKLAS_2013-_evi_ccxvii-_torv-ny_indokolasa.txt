2013. évi CCXVII. törvény indokolása

egyes kulturális tárgyú törvények módosításáról

-----STARTING---POINT---ALTALANOS--- 

A törvény az egyes kulturális tárgyú törvények módosítására irányul. Az érintett törvények a kulturális örökség védelméről szóló 2001. évi LXIV. törvény, a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény, a világörökségről szóló 2011. évi LXXVII. törvény, az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény, valamint a jogellenesen kivitt kulturális javak visszaszolgáltatásáról szóló 2001. évi LXXX. törvény.

A módosítás a jogalkalmazás során felmerülő problémák orvoslását, a koherens és egyértelmű szabályozást biztosító pontosítások megtételét, jogszabály-módosításokkal összefüggésben szükségessé váló módosítások átvezetését, uniós jogalkotásból eredő új feladatok végrehajtását szolgálja az alábbiak szerint.

-----STARTING---POINT---RESZLETES---

Az 1. §-hoz

A muzeális intézmények működésének alapja az általuk kezelt és őrzött gyűjtemény, melynek rendszerese ellenőrzése, felülvizsgálata kiemelten fontos a naprakész nyilvántartás érdekében. A miniszter ágazati irányítása keretében meghatározza a muzeális intézmények működésének szakmai szabályait, melynek egyik fontos - de eddig a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvénynek (a továbbiakban: Kultv.) nem nevesített eleme - a revízió, illetve a selejtezés.

A 2. §-hoz

A törvény kiegészíti a nyilvános könyvtárak alapkövetelményeit, valamint rögzíti, hogy a nyilvános könyvtárak jegyzékét a miniszter vezeti.

A nyilvános könyvtárak jegyzékére korábban az állami és önkormányzati fenntartású könyvtárak anélkül bekerülhettek, hogy a törvényben előírt alapkövetelményeket és alapfeladatokat teljesítették volna, elegendő volt a létüket jogi szempontból igazoló dokumentum beküldése. A törvény a követelmények teljesítéséről szóló fenntartói nyilatkozatot és jogszabályban meghatározott adatok benyújtását is előírja a könyvtár jegyzékre történő felvételéhez. A módosítás a nyilvános könyvtár szolgáltatásaira vonatkozó minőségi követelmények érvényesülése érdekében szükséges.

A 3. §-hoz

A törvény kiegészíti a nyilvános könyvtár alapfeladatait azzal, hogy szolgáltatása szervezése során figyelembe kell vennie a könyvtári minőségirányítás szempontjait. A könyvtár már régen nem egyszerű könyvkölcsönző hely, hanem korszerű szolgáltató intézmény. A nyilvános könyvtári szolgáltatások folyamatos jó minősége érdekében kell feladatul szabni a könyvtárak számára a minőségirányítás szempontjainak alkalmazását.

A 4. §-hoz

A múzeumok a muzeális intézmények hierarchiájának csúcsán állnak. A korábbi szabályozás csak az országos múzeumok, illetve a megyei hatókörű városi múzeumok számára írta elő kötelező jelleggel, hogy a munkatervüket meghatározott mutatók mentén kell elkészíteni. A Kultv. módosítása ezt a kötelezettséget minden múzeumra kiterjeszti, ezzel fontos lépést tesz az egységesen magas szakmai színvonalon működő intézményhálózat kialakítása felé.

Az országos szakkönyvtárak és a megyei könyvtárak számára szükséges a munkaterv készítéséhez szakmailag megfelelően kialakított mutatók alkalmazása. Az e paragrafusban található szabályhoz kapcsolódik a miniszternek rendelet kiadására történő felhatalmazása a szakmai mutatók meghatározása érdekében.

Az 5. §-hoz

A módosítás pontosítja Kultv.-ben szereplő felhatalmazó rendelkezéseket az alábbiak szerint:

- a közalkalmazottak jogállásáról szóló 1992. évi XXXIII. törvény 85. § (2) bekezdése a Kormány számára felhatalmazást ad a közgyűjteményekben és közművelődési intézményekben közalkalmazotti jogviszonyban foglalkoztatottakkal kapcsolatos szabályok rendezésére. Ezzel összhangban a módosítás a törvényben szereplő felhatalmazó rendelkezést a nem közalkalmazotti jogviszonyban foglalkoztatottakra szűkíti le;

- a Kultv. 51. § (2) bekezdés a) pontjába beemelendő új ae) alpontban foglaltakkal összhangban felhatalmazást ad a revízióval és a selejtezéssel kapcsolatos kérdések rendeleti úton történő szabályozására;

- a kiemelt szakmai feladatok és a kiemelt szakmai mutatók szervi hatálya bővítésre kerül az állami egyetemek könyvtáraival;

- annak érdekében, hogy a kiemelt feladatok ellátása megfelelően biztosítható legyen, szükséges a vonatkozó felhatalmazó rendelkezés kiegészítése oly módon, hogy a kiemelt feladat meghatározásán túl a kultúráért felelős miniszter rendeletében szabályozhassa az azok végrehajtásával összefüggésben más intézményeket terhelő együttműködési kötelezettséget.

A 6. §-hoz

Szövegpontosító, technikai jellegű módosításokat tartalmaz.

A 7. §-hoz

Egyes szövegrészek hatályon kívül helyezéséről rendelkezik, alapvetően jogtechnikai megfontolásokból.

A 8. §-hoz

A kulturális örökség védelméről szóló 2001. évi LXIV. törvény (a továbbiakban: Kötv.) 8. §-a módosításának indoka, hogy a Magyarország területén kincskeresés során előkerülő és így közgyűjteménybe nem kerülő régészeti leletek is ex lege védett javaknak minősüljenek, és így azokat csak a hatóság engedélyével és ideiglenesen lehessen kivinni az országból.

A 9. §-hoz

A Kötv. 44. § (1) bekezdése módosításának célja, hogy az örökségvédelmi szempontok érvényesítése érdekében a miniszteri jóváhagyás kiterjedjen azon esetekre, amikor a tárgyi körbe tartozó ingatlant nem vagyonkezelési szerződés, hanem egyéb jogcím alapján hasznosítják.

A 10. §-hoz

A módosítás az ex lege védett kulturális javak körének pontosabb meghatározását célozza.

A 11. §-hoz

A téves jogértelmezések kizárása érdekében szükséges egyértelművé tenni a rendelkezést és pontosítani a bizonyítási kötelezettség címzettjét.

A 12. §-hoz

A magyar kultúrpolitika, kulturális diplomácia érdekében szükséges a Kötv. 50. §-át új védettség-megszüntetési okkal kiegészíteni a célból, hogy közérdekből, széles körű bemutatás, hozzáférés céljából külföldi intézmények kiemelkedő jelentőségű magyar alkotásokkal gyarapíthassák állandó gyűjteményüket. A magyar művészet, kultúra eredményeinek nemzetközi megismertetését segíti elő, ha a hatóság, az egyébként kiviteli tilalom alá eső, védett alkotások külföldi, állandó múzeumi bemutatása érdekében a védettséget megszüntetheti.

A 13. §-hoz

А jogellenesen eltulajdonított vagy eltűnt tárgyak esetében a hatóságoknak több jogi eszköz is rendelkezésre áll a tárgy felkutatására.

А körözés elrendelésének törvényi előfeltétele egy olyan hatósági eljárás, mely során a hatóság igénybe veszi a körözés eszközét. A védetté nyilvánított kulturális javak esetében a Kötv. hatályos rendelkezései alapján a hatóság ilyen hatósági eljárása a róluk vezetett közhiteles nyilvántartás vezetése kapcsán elrendelhető hatósági ellenőrzés. Törvényi védelem alatt álló javak esetében ilyen hatósági jogköre a hatóságnak a hatályos szabályozás alapján nincsen.

А védetté nyilvánított kulturális javak esetében Kötv. 49. § c) pontja szerint a tárgy őrzési helye a hatósági nyilvántartás része, ennek megfelelően a hatóság jogosult azt ellenőrizni [Kötv. 52. § (2) bekezdése]. Amennyiben а tárgy nem található a hatósági nyilvántartásban megjelölt őrzési helyen, akkora hatóság a módosítás alapján a felkutatás érdekében lehetőséget kap arra, hogy a körözés jogintézményét is igénybe vegye. A tárgy ismeretlen helyen való őrzése a bűncselekmény vagy a szabálysértés alapos gyanúját is megalapozhatja, így a körözés büntető vagy szabálysértési eljárás során is elrendelhető.

A 14. §-hoz

A Kötv. 55. § (1) bekezdésének módosítása rögzíti, hogy védett kulturális javak csak ideiglenesen, ideiglenes kiviteli engedéllyel hagyhatják el az országot. A védett kulturális javak esetén fennálló kivitel ideiglenes jellege és a visszahozatali kötelezettség alapvető jelentőségű és törvényi szinten szükséges ennek kifejezett rögzítése.

A 15. §-hoz

A hatályos szabályozás szerint hatósági engedély birtokában vihetők ki az országból a legalább ötvenéves kulturális javak. Figyelemmel azonban arra, hogy nem indokolt ilyen széles körben általánosan előírni a kiviteli engedélyt, a módosítás az engedélyköteles javak körének szűkebb lehatárolását teremti meg azzal, hogy bizonyos kulturális javak esetén az 1. melléklet módosításával bevezeti a forgalmi érték kritériumát. E szabályozás bevezetésével nemcsak életszerűbbé válik az engedélyezési rendszer, hanem a nemzetközi gyakorlathoz és az EU szabályozáshoz - annak kötelező alkalmazási körén túl is - is közelítünk.

A 16. §-hoz

A kulturális javakkal kapcsolatban új kategóriákat hoz létre a Kötv. módosítása. A közgyűjtemények és a magántulajdonban lévő védetté nyilvánított kulturális javak mellett megjelenik a nemzeti érdekű nyilvános gyűjtemény (59. §) és a közérdekű kulturális értékek (60. §) kategóriája, amelyeket a Forster Gyula Nemzeti Örökséggazdálkodási és Szolgáltatási Központ Műtárgyfelügyeleti Iroda vesz nyilvántartásba. Az új kategóriák bevezetését az elmúlt két évtizedekben végbement társadalmi és gazdasági változások teszik indokolttá: az állami (köz)gyűjtemények mellett jelentős számban jöttek létre és váltak a nyilvánosság számára is hozzáférhetővé egyházi, magántulajdonú, alapítványi és egyéb formában (fenntartásban) működő jelentős gyűjtemények. Ezek számára sok esetben a két korábbi kategória nem biztosított megfelelő kereteket, így azok jogi értelemben (pl. egy pályázat elbírálásánál) nem jelenítették meg azt a kulturális értéket, amelyet a tulajdonos (fenntartó) a nyilvános bemutatás által a kutatás és a közönség számára biztosított. A másik oldalról az örökségvédelem, a kutatás számára is hasznos e gyűjtemények nyilvántartásba vétele, hiszen így adataik rendszerezetten, kereshető módon, központi helyen rendelkezésre állnak majd.

A jogszabály a közérdekű kulturális érték fogalmának bevezetésével tudatosan kerüli a kulturális javak kifejezést, mivel adott esetben e körbe kerülhet olyan tárgy vagy tárgyegyüttes is, amelyek vagy amelyeknek egyes darabjai egyenként nem minősülnek a kulturális javak körébe tartozó tárgyaknak, ugyanakkor együttesként vagy önmagukban is hordozhatnak olyan jellemzőket, amelyek alapján indokolt már a kulturális érték megnevezéssel illetni.

A 17. §-hoz

A Kormány a Nemzeti Örökség Intézete létrehozásáról szóló 144/2013. (V. 14.) Korm. rendeletben felállította a Nemzeti Örökség Intézetét. A módosítás az ezen új intézmény részére meghatározott feladatokra figyelemmel pontosítja a nemzeti és történelmi emlékhelyekkel kapcsolatos feladatokra vonatkozó rendelkezéseket.

A 18. §-hoz

А módosítás lehetővé teszi, hogy a kiemelt nemzeti emlékhely nemzeti kulturális értékeinek védelme megfelelően érvényesülhessen. A módosítás létrehozza, az Országgyűlés elnöke által vezetett testületet, amely őrködik a kiemelt nemzeti emlékhely és annak környezete történelmi és műemléki megjelenésének, egységes arculatának megőrzése felett. A bizottság tagjai a delegáló testületek jellegéből adódóan - kellő ismerettel, tudással, elhivatottsággal rendelkező személyek lesznek. A módosítás a bizottság jogkörét, és a kiemelt nemzeti emlékhelyekre vonatkozó speciális szabályokat állapítja meg.

A 19. §-hoz

Az Európai Örökség címre vonatkozó európai uniós fellépés létrehozásáról szóló, 2011. november 16-i 1194/2011/EU európai parlamenti és tanácsi határozat rendelkezik az Európai Örökség címre érdemes helyszínek kiválasztásáról. A kiválasztási eljárás az EU határozat értelmében kétszintű: a határozatban részletesen szabályozott uniós szintű pályázati eljárást meg kell előznie egy nemzeti szintű kiválasztásnak. A nemzeti szintű kiválasztás részletszabályainak megalkotására a kultúráért felelős miniszter kapott felhatalmazást.

A 20. §-hoz

A módosítás az alábbiakat figyelembe vevő pontosításra szolgál:

A Magyarországról jogtalanul kivitt vagy ilyen módon behozott kulturális javak visszakövetelésével, illetőleg visszaadásával kapcsolatos teendők között különös helyet foglalnak el a második világháború során és azt követően Magyarország területén jogellenesen eltulajdonított, illetve Magyarország területéről jogellenesen kivitt kulturális javakkal kapcsolatos ügyek.

A törvény rögzíti, hogy a Magyarország területén jogellenesen eltulajdonított, valamint a Magyarországról jogtalanul kivitt vagy ilyen módon behozott kulturális javak visszakövetelésével, illetőleg visszaadásával kapcsolatos teendőket a Forster Gyula Nemzeti Örökséggazdálkodási és Szolgáltatási Központ látja el.

A 21. §-hoz

A módosítás a központi nyilvántartások megnevezésének a pontosítását szolgálja, ezen túl a Kötv. 59-60. §-aiban bevezetett rendelkezések indokolják a nyilvántartások meghatározását.

A 22. §-hoz

A kulturális javak védettségének megszüntetésére irányuló eljárás során a hatóságnak gyakorlatilag ugyanazokat az eljárási cselekményeket kell lefolytatnia, mint a védetté nyilvánítási eljárásban, erre tekintettel megszüntetésre irányuló eljárás során is indokolt az eljárási határidő 3 hónapban történő megállapítása.

A 23-24. §-hoz

А nemzeti emlékhelyekre vonatkozó különleges szabályok bevezetésének érdekében alkalmazási szabályt és felhatalmazó rendelkezést tartalmaz.

A 25. §-hoz

A törvény jogharmonizációs klauzulával egészíti ki a Kötv.-t a 1194/2011/EU európai parlamenti és tanácsi határozat rendelkezéseinek végrehajtására tekintettel.

A 26. §-hoz

A Kötv.1. mellékletének módosítása a 15. §-ban foglaltakkal összefüggésben indokolt.

A Kötv. 2. mellékletének módosításával kibővül a nemzeti emlékhelyek köre. A Fiumei úti temető, valamint a pannonhalmi Bencés Főapátság is nemzeti emlékhellyé válik.

A Fiumei úti temető (történelmi nevén: Kerepesi úti temető) a 19. század végére Magyarország legrangosabb sírkertjévé vált, és ez a rang napjainkban is érvényes. Vannak a magyar nyelvterületen régebbi temetők is, ám egy sincs, amely ennyire összefonódott volna 19-20. századi történelmünkkel. Területén a dualizmus korától napjainkig minden rendszer kialakította a maga reprezentatív síremlék-együttesét. Itt zajlott le az utóbbi százötven év legtöbb fontos temetése és újratemetése, amelyek némelyike jelentős történelmi eseménnyé vált. A sírkert részleges kiürítése után is mintegy háromezer neves magyar személy nyugszik itt, mivel a szabadságharctól a második világháborúig ez volt a főváros és az ország közigazgatási, gazdasági, tudományos és művészeti elitjének legkedveltebb temetkezési helye. A temető közel ezerháromszáz sírja a Nemzeti Sírkert része.

A pannonhalmi Bencés Főapátság mind a mai napig a bencés szerzetesek, egyidejűleg a magyar keresztény műveltség központja. A kereszténységet intézményesíteni szándékozó Géza fejedelem hívására bencés szerzetesek érkeztek Clunyből és Szent Márton hegyén felépítették kolostorukat, amely nem csak a magyar egyházszervezésben, hanem az oktatásban, építészetben is kiemelkedő szerepet kapott.

A 27‒28. §-hoz

A rendelkezések elsősorban a szabályozás koherenciáját biztosító módosítások átvezetését szolgálják.

Ezen túlmenően a nagyberuházások kapcsán az eljárási határidők pontosítását is tartalmazza a törvény, egyrészről a próba- és teljes felületű feltárások elvégzésére vonatkozó szerződéskötés határideje 15 napra változik, másrészről hatályon kívül helyezésre kerül a próbafeltárás befejezését követően a feltárás engedélyezése, illetve a további régészeti feladatellátás meghatározása iránti kérelem benyújtására megállapított határidő. Nem indokolt továbbá a közigazgatási eljárás általános szabályaitól való eltérés az ügyintézési határidőt illetően az előzetes nyilatkozat, valamint a műemlékhez kapcsolódó örökségvédelmi hatósági jogkörben való eljárás esetén.

A 29. §-hoz

A jogellenesen kivitt kulturális javak visszaszolgáltatásáról szóló 2001. évi LXXX. törvény kiegészül a művészi, történelmi vagy régészeti értéket képviselő nemzeti kincsek fogalmi körének meghatározásával arra tekintettel, hogy a vonatkozó EU-s jogszabály (a tagállam területéről jogellenesen kiszállított kulturális tárgyak visszaszolgáltatásáról szóló, 1993. március 15-i 93/7/EGK tanácsi irányelv) a visszaszolgáltatási eljárás feltételeként határozza meg az érintett tárgynak az e körbe - jogszabály vagy közigazgatási eljárás alapján - történt besorolását.

A 30. §-hoz

Az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény (a továbbiakban: Emtv.) jogtechnikai jellegű módosítása, melynek célja az eltérő működési formájú szervezetekre vonatkozó szabályozás fogalomrendszerének összehangolása.

A 31. §-hoz

Az előadó-művészeti területhez kapcsolódó képzési terület az utóbbi években kiegészült, ennek keretében a drámainstruktor szakhoz a színjáték alapképzési szak szakirányának akkreditációja történt meg. E szakirány azonban (elsősorban komplexitása miatt) nem a művészeti, hanem a művészetközvetítési képzési területen belül kapott helyet. Az e szakirány elvégzésével megszerezhető szakképzettség szervesen kapcsolódik az előadó-művészeti szervezetek tevékenységéhez, annak Emtv. szerinti szakirányú felsőfokú végzettségek közé történő beemelése indokolt.

A 32. §-hoz

A kultúráért felelős miniszter a világörökségről szóló 2011. évi LXXVII. törvény (a továbbiakban: Vötv.) 4/A. §-a alapján hivatalból, továbbá az állam tulajdonosi jogait gyakorló szerv vagy a világörökségi helyszínen működő világörökségi gondnokság kérelmére közigazgatási hatósági eljárás keretében megvizsgálja a világörökségi területen levő, állami tulajdonban álló vagyonelem használatát és hasznosítását. Mivel egy ilyen eljárás a világörökségi területek nagysága miatt számos ügyfelet érinthet, indokolt az ügyféllel történő hirdetményi úton való kapcsolattartás előírása.

A 33. §-hoz

A törvény rögzíti, hogy a Világörökség Szakbizottság tagja az UNESCO Magyar Nemzeti Bizottság elnöke és főtitkára is.

A 34. §-hoz

A világörökségi szakértővé válás feltételeit miniszteri rendeletben kell rögzíteni, melyhez felhatalmazó rendelkezést szükséges a törvénybe illeszteni.

A 35. §-hoz

A Vötv. 2. § 7. pontja alapján a kultúráért felelős miniszter rendeletben hirdeti ki a Világörökségi Várományos Helyszínek Jegyzékét. Tekintettel arra, hogy a világörökség várományos helyszínek felülvizsgálatának eredménye jelentős mértékben függ az egyes helyszínek részeit képező ingatlanok védetté nyilvánításától, amely folyamat még nem minden helyszín esetében zárult le, szükséges a felülvizsgálat határidejének módosítása.

A 36. §-hoz

A körözési törvény módosítása az eltűnt kulturális javak felkutatásával kapcsolatos hatásköröket szabályozza, meghatározza, hogy a körözési eljárást lefolytató szerv milyen intézkedéseket alkalmazhat.

-----STARTING---POINT---VEGE---

A 37. §-hoz

A hatálybalépésről rendelkezik.

A 38. §-hoz

Jogharmonizációs klauzula a 1194/2011/EU európai parlamenti és tanácsi határozat rendelkezéseinek végrehajtására tekintettel.