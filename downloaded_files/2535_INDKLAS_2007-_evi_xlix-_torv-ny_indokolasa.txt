2007. évi XLIX. törvény indokolása

a Pénzügyi Szervezetek Állami Felügyeletéről szóló 1999. évi CXXIV. törvény módosításáról

-----STARTING---POINT---ALTALANOS--- 

A törvényben szereplő rendelkezések módosítására

- a fogyasztóvédelmi jogszabályok alkalmazásáért felelős nemzeti hatóságok közötti együttműködést célzó európai szabályokkal való összhang megteremtése,

- a hazai felügyeleti díjfizetési kötelezettség szabályainak egységesítése, a díjfizetés tevékenységi kockázatokkal való arányossá tétele és mértékének csökkentése,

- a felügyeleti biztos kirendelésével összefüggő rendelkezések megváltoztatása,

- a Pénzügyi Szervezetek Állami Felügyeletének (a továbbiakban: Felügyelet) gyakorlata alapján történő pontosítások

érdekében kerül sor.

A törvény a Pénzügyi Szervezetek Állami Felügyeletéről szóló törvény módosításával biztosítja a fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló 2006/2004/EK európai parlamenti és tanácsi rendelet (a továbbiakban: Rendelet) végrehajtását.

A Felügyelet munkáját a Rendelet három területen érinti:

- a távértékesített pénzügyi ágazati szolgáltatási szerződésekre vonatkozó szabályok betartásának ellenőrzésében (2002/65/EK európai parlamenti és tanácsi irányelv; a távértékesítés keretében kötött pénzügyi ágazati szolgáltatási szerződésekről szóló 2005. évi XXV. törvény alapján),

- a fogyasztói kölcsönre vonatkozó szabályok betartásának ellenőrzésében (87/102/EGK tanácsi irányelv; a hitelintézetekről és a pénzügyi vállalkozásokról szóló 1996. évi CXII. törvény alapján), valamint

- a Pénzügyi Szervezetek Állami Felügyeletének vezetője a fogyasztói szerződés megkötésénél alkalmazott vagy e célból nyilvánosan megismerhetővé tett általános szerződési feltétel érvénytelenségének, illetve tisztességtelenségének megállapítását, valamint a tisztességtelen általános szerződési feltétel alkalmazásától és alkalmazásra ajánlásától való eltiltást kérheti a bíróságtól [93/13/EGK tanácsi irányelv; a Polgári Törvénykönyvről szóló 1959. évi IV. törvény 209/B. §-ának (1)-(2) bekezdése, valamint a Ptk. módosításáról és egységes szövegéről szóló 1977. évi IV. törvény hatálybalépéséről és végrehajtásáról rendelkező 1978. évi 2. törvényerejű rendelet 5. §-ának b) pontja alapján].

A törvény tartalmazza a fogyasztói érdekek védelme érdekében a jogsértés megszüntetésére irányuló eljárásokról szóló 98/27/EK európai parlamenti és tanácsi irányelv tekintetében szükséges módosításokat, amelyek a jogsértések elleni hatékony fellépést biztosítják.

A pénzügyi szolgáltatási szektor szereplőinek a Pénzügyi Szervezetek Állami Felügyelete felé fennálló felügyeleti díjfizetési kötelezettsége esetében a törvény egységesít, azaz az egyes piaci szereplők terhei a tevékenységük kockázataival válik arányossá. Ezzel egyidejűleg az egyes szektorokat érintő terhelés arányosabbá válik, és összességében csökken a difiztetési kötelezettség mértéke is.

-----STARTING---POINT---RESZLETES---

Az 1. §-hoz

A törvény a hatáskörök pontosítása és egyértelműsítése érdekében tartalmaz rendelkezéseket.

A 2. §-hoz

A törvény rögzíti a Felügyelet feladatkörét a pénzügyi szektorra vonatkozó, az európai közösségi jogon alapuló fogyasztóvédelmi szabályok - határon átnyúló - megsértése miatti eljárásokban.

Törvényi szinten szükséges rendelkezni arról, hogy a pénzügyi szektorra vonatkozó, az Európai Közösségi jogon alapuló fogyasztóvédelmi szabályok - határon átnyúló - megsértése miatti eljárásokban a Felügyelet rendelkezik hatáskörrel.

A 3. §-hoz

A 2006/2004/EK európai parlamenti és tanácsi rendelet 4. cikkének (6) bekezdése szerint a tagállamoknak biztosítaniuk kell, hogy a hatáskörrel rendelkező hatóságok rendelkezzenek a rendelet alkalmazásához szükséges vizsgálati és intézkedési jogosítványokkal. E jogosítványok a következők: dokumentumokhoz való hozzáférés; információkérés; helyszíni ellenőrzés; a jogsértéssel való felhagyásra történő írásbeli felszólítás; a jogsértéssel való felhagyásra vonatkozó kötelezettségvállalás elérése, valamint annak közzététele; a jogsértéssel való felhagyásnak, vagy a jogsértés megtiltásának elrendelése, valamint az erre vonatkozó határozat közzététele; eljárási bírság kiszabása.

A Rendelet 4. cikke (6) bekezdésének felsorolásában foglalt minimális eljárási jogosítványokat az 1999. évi CXXIV. törvény (a továbbiakban: Psztv.) eljárási szabályozása, a Felügyelet eljárásának alapját képező pénzügyi ágazati törvények, valamint ezek kifejezett rendelkezése hiányában a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) biztosítja, egy kivétellel.

Az e) pont szerint a rendelet végrehajtásában érintett hatóságoknak rendelkezniük kell olyan jogkörrel, hogy a Közösségen belüli jogsértés elkövetéséért felelős eladótól vagy szolgáltatótól a Közösségen belüli jogsértéssel való felhagyásra vonatkozó „kötelezettségvállalást” érjenek el, és adott esetben e kötelezettségvállalás közzétételét rendeljék el. Hangsúlyozni kell, hogy a „kötelezettségvállalás elérése (kieszközlése)” olyan eljárási jogosítvány, amelyet a rendelet az intézkedési jogosítványok rendszerében a jogsértéssel felhagyásra való írásbeli felszólítás és a jogsértéssel felhagyás határozattal történő elrendelése között helyez el, tehát az a közösségi szabályozás értelmében a „jogsértéssel való felhagyás vagy annak megtiltása elrendelésé”-től különböző (annál enyhébb) eljárási jogosítványt takar.

A Ket. 76. §-a értelmében, „ha jogszabály lehetővé teszi, az első fokon eljáró hatóság a hatáskörébe tartozó ügynek a közérdek és az ügyfél szempontjából is előnyös rendezése érdekében határozathozatal helyett az ügyféllel hatósági szerződést köthet”. A szerződés keretében olyan kötelezettség is vállalható, melyre az ügyfél hatósági határozattal egyébként nem lenne kötelezhető. A 77. § (2) bekezdése szerint, „ha az ügyfél a szerződésben foglaltakat megszegi, a szerződés jogerős és végrehajtható határozatnak minősül, és a hatóság - az addigi teljesítések figyelembevételével - hivatalból intézkedik a végrehajtás elrendeléséről.” A 88. § (1) bekezdése alapján a hatóság - a hatáskörének keretei között - ellenőrzi a jogerős vagy fellebbezésre való tekintet nélkül végrehajtható hatósági határozatban foglaltak teljesítését is.

A hatósági szerződés intézménye megfelelő eszköz a Rendelet 4. cikke (6) bekezdésének e) pontja szerinti eljárási jogosítvány megvalósítására. Előnye, hogy amennyiben a jogsértő nem a szerződésnek megfelelően jár el, a szerződésszegésének következményeit viselnie kell, s ennek keretében akár a korábbi magatartásáért is felelősségre vonható.

Előnye továbbá, hogy egységes rendezést ad valamennyi, a rendelet végrehajtásában érintett hatóság tekintetében. Mindazonáltal a Ket. 76. § (1) bekezdésének rendezésére figyelemmel („ha jogszabály lehetővé teszi”), a hatósági szerződés alkalmazásának lehetőségéről az egyes hatóságok eljárását szabályozó jogszabályokban kifejezetten rendelkezni kell. A törvény a Felügyelet eljárási szabályozásának kiegészítésével lehetőséget biztosít a hatósági szerződés alkalmazására a rendelet végrehajtása körében lefolytatott eljárások esetén.

E speciális jogkör létrehozatala során annak alkalmazhatósága egy további területen merült fel. A gyakorlati igényekkel összhangban a hatósági szerződéskötés lehetőségét a törvény a piacfelügyeleti eljárásra is kiterjeszti.

A 4. §-hoz

A törvény a Bankfelügyeleti Bizottságot létrehozó határozatra való hivatkozást pontosítja.

Az 5. §-hoz

A törvény pontosítja az alcím elnevezését az alatta szabályozott témakörök tükrében.

A 6. §-hoz

A hatósági szerződés tekintetében további - Ket.-tel összhangban lévő - szabályok, feltételek is megállapíthatók a Ket. 76. §-ának (2) bekezdése értelmében. Így a Rendelet 4. cikke (6) bekezdése e) pontjának teljes körű érvényesíthetősége érdekében rendelkezni kell a hatósági határozat közzétételének lehetőségéről. A hatósági szerződésekről szóló közlemény közzétételére vonatkozó szabályozás, mely meghatározza annak tartalmi elemeit is, a hirdetményi közlés szabályainak analógiájára került kialakításra.

Továbbá a Felügyelet által kötelezően nyilvánosságra hozandó információk körét rögzíti a törvény, amelynek célja a pénzügyi piac szereplőinek és az ügyfeleknek a minél szélesebb körű tájékoztatása valósuljon meg.

A 7. §-hoz

E rendelkezés a felügyeleti díjfizetési kötelezettség változása kapcsán rendeli el a rendszer 3 évenkénti felülvizsgálatát a tapasztalatok értékelhetősége érdekében.

A 8. §-hoz

E rendelkezések a felügyeleti díjfizetési kötelezettség változása kapcsán a díjbevallásra vonatkozó részletes szabályokat határozzák meg.

A 9. §-hoz

A törvény a 98/27/EK európai parlamenti és tanácsi irányelv 4. cikke (1) bekezdésének átültetése érdekében - azon eljárásokban, amelyek olyan jogszabályi rendelkezések megsértése miatt indulnak, amelyek az Európai Közösségek jogán alapulnak - az ügyfél jogállását biztosítja azoknak az Európai Gazdasági Térség bármely tagállamának joga alapján létrejött, fogyasztóvédelmi érdekeket képviselő szervezeteknek, amelyek az Európai Unió Hivatalos Lapjában közzétett jegyzékben szerepelnek.

A 10. §-hoz

A hatósági eljárásban a Felügyelet köteles biztosítani, hogy az iratbetekintés során senki se férjen hozzá jogosulatlanul olyan adatokhoz, amelyek harmadik személyre vonatkoznak és a jogszabályok által meghatározott titokkörbe esnek. Ennek érdekében a törvény az iratbetekintési jogi korlátozását ezen esetkörrel bővíti, biztosítva a döntéssel szembeni jogorvoslatot.

A 11. §-hoz

Tekintettel arra, hogy a gyakorlati tapasztalatok azt mutatják, hogy a Felügyelet piacfelügyeleti eljárása olyan ügytípus, amelyben a szakvélemény elkészítése hosszabb időt vehet igénybe, így szükséges biztosítani, hogy a Felügyelet a szakértő kirendelésekor, illetve a szakvélemény kérésekor az eljárást a szakvélemény megérkezéséig felfüggeszthesse. A törvény ezt a lehetőséget a Psztv. 4. §-ának (2) bekezdése és a Ket. 13. §-a (2) bekezdésének e) pontja alapján teremti meg.

A 12. §-hoz

A 98/27/EK európai parlamenti és tanácsi irányelv 2. cikke (1) bekezdésének teljes körű alkalmazhatósága érdekében a Felügyelet eljárásában szükséges biztosítani, hogy bizonyos esetekben ideiglenes hatállyal már az érdemi határozat meghozatala előtt is megtilthassa a jogellenes gyakorlat folytatását, jogellenes állapot fenntartását. Természetesen a halaszthatatlan eljárás feltételezi, hogy kizárólag súlyos és később helyrehozhatatlan jogsérelem elkerülése érdekében kerüljön sor ezen ideiglenes hatályú döntés meghozatalára.

A 13. §-hoz

A törvény a Felügyelet fogyasztói bejelentésekkel kapcsolatos eljárására vonatkozó pontosításokat tartalmazza. Indokolt a fogyasztói bejelentésekkel kapcsolatos eljárásra vonatkozó szabályokat a hatósági eljárásra vonatkozó szabályoktól hangsúlyozottabban elkülöníteni, ezért a törvény e szabályokat külön fejezet alá vonja. A fogyasztói bejelentésekkel kapcsolatos eljárás célja nem az, hogy a Felügyelet az egyedi jogvitát elbírálja, hanem az, hogy amennyiben a fogyasztói bejelentés és a pénzügyi szervezet által a bejelentésre, panaszra adott válasz alapján valószínűsíthető, hogy a pénzügyi szervezet jogszabálysértő gyakorlatot folytat, úgy a rendelkezésre álló információk alapján a felügyelet hivatalból hatósági eljárást folytasson le.

A 14. §-hoz

Az Európai Közösségek jogára történő hivatkozás a jogszabályszerkesztésről szóló 12/1987. (XII. 29.) IM rendeletnek megfelelően történik, biztosítva egyben a közösségi jog vonatkozó követelményeinek való megfelelést.

-----STARTING---POINT---VEGE---

A 15. §-hoz

Hatálybalépéssel összefüggő rendelkezések.

A 16. §-hoz

A törvény a végrehajtással kapcsolatos átmeneti szabályokat tartalmazza.

A 17. §-hoz

A törvény módosítja az önkéntes nyugdíj-, önsegélyező- és egészségpénztárak felügyeleti díjfizetésével és a felügyeleti biztos kirendelésével kapcsolatos előírásokat, emellett lehetővé teszi a jogorvoslatot a felügyeleti biztost kirendelő, valamint a Felügyelet által a kirendelés időtartama alatt hozott határozattal szemben.

A 18. §-hoz

A törvény módosítja a közraktárak felügyeleti díjfizetésével kapcsolatos előírásokat.

A 19. §-hoz

A törvény módosítja a magánnyugdíjpénztárak felügyeleti díjfizetésével kapcsolatos előírásokat és a felügyeleti biztos kirendelésével kapcsolatos előírásokat, emellett lehetővé teszi a jogorvoslatot a felügyeleti biztost kirendelő, valamint a Felügyelet által a kirendelés időtartama alatt hozott határozattal szemben. Továbbá a törvény a Felügyelet bírságból származó bevételének a fogyasztói jogok érvényesítése céljából történő felhasználását is lehetővé teszi. Ezzel mód nyílhat arra, hogy a fogyasztóvédelemről szóló 1997. évi CLV. törvényben szabályozott békéltető testületek működését, és ezzel a fogyasztói jogviták bíróságon kívül történő megoldását - a pénzügyi ágazati jogviták arányára is tekintettel - a Felügyelet hathatósan támogassa.

A 20. §-hoz

A módosítás - az adminisztrációs költségek csökkentése jegyében - lehetővé teszi, hogy a Felügyelet részére történő adatszolgáltatás kizárólag elektronikus úton történjen.

A 21. §-hoz

A módosítás - a pénzügyi szaktörvények rendelkezéseivel összhangban - pontosítja az elektronikus hírközlési szolgáltatók által átadható adatok körét.

A 22. §-hoz

A módosítás pontosítja a Pénzügyi Szervezetek Állami Felügyelete és az Egészségbiztosítási Felügyelet közötti bevételmegosztás szabályait pontosítja tekintettel arra, hogy az előbbi hatóság részére fizetendő felügyeleti díj számítására vonatkozó szabályok megváltoznak.

A 23. §-hoz

Az Európai Közösségek jogára történő hivatkozás a jogszabályszerkesztésről szóló 12/1987. (XII. 29.) IM rendeletnek megfelelően történik, biztosítva egyben a közösségi jog vonatkozó követelményeinek való megfelelést.