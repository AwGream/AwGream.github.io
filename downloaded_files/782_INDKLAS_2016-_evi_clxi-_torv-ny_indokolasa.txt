2016. évi CLXI. törvény indokolása

a tisztességtelen piaci magatartás és a versenykorlátozás tilalmáról szóló 1996. évi LVII. törvény, valamint a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény módosításáról

-----STARTING---POINT---ALTALANOS--- 

A vállalkozások összefonódására irányadó rendelkezések módosítása

Az elmúlt években a Gazdasági Versenyhivatal (a továbbiakban: GVH) a tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) hatályos összefonódás engedélyezési rendszerének keretei között jelentős lépéseket tett a vállalkozások engedélyezési eljáráshoz kapcsolódó adminisztratív terheinek csökkentése és az eljárások gyorsítása érdekében. Mindezek eredményeként jelentősen csökkent az átlagos ügyintézési idő. A módosítások legfőbb célja e tendencia további erősítése és támogatása.

Mindezek érdekében a törvény az alábbi főbb szabályozási területeken tartalmaz módosító rendelkezéseket:

I. Az elmúlt években jelentősen nőtt az egyszerűsített (indokolás nélküli) határozattal lezárt (és így általában különösebb vizsgálatot nem igénylő) összefonódási ügyek száma. A megnövekedett számú eljárások gyorsítása érdekében a törvény a kérelem benyújtása helyett a kötelező bejelentés megtételét írja elő a hatályos szabályozás szerinti kérelmező számára. A törvény a hatályos Tpvt. IX. fejezete szerinti bejelentéstől való egyértelmű elhatárolás érdekében az „összefonódás-bejelentés” fogalmat használja.

Az összefonódás-bejelentést a törvény szerint a GVH vizsgálójának haladéktalanul meg kell vizsgálnia. Ha az összefonódás-bejelentésben foglaltak elégségesek annak megállapítására, hogy az összefonódás nyilvánvalóan nem csökkenti jelentősen a versenyt, akkor a GVH vizsgálója nem indít eljárást, és erről 8 napon belül - az eljáró versenytanáccsal egyetértésben - hatósági bizonyítvány kiadásával értesíti a bejelentőt, ami alapján az összefonódás végrehajtható. Ha viszont az összefonódás-bejelentés alapján nem nyilvánvaló, hogy az összefonódás nem eredményezi a verseny jelentős csökkenését, vagy az összefonódás-bejelentés alapján az nem dönthető el egyértelműen, akkor a GVH vizsgálója - az eljáró versenytanáccsal egyetértésben - 8 napon belül megindítja a versenyfelügyeleti eljárást az összefonódás vizsgálatára, melynek a lefolytatása a jelenlegi rendszerben történne (vizsgálati jelentés-versenytanácsi határozat). Amennyiben 8 napon belül a fenti döntések egyike sem születik meg és az összefonódás-bejelentés visszautasításra sem kerül (mert időelőtti vagy nem a benyújtásra jogosult személytől származik), akkor a bejelentett ügyletet a GVH által tudomásul vettnek kell tekinteni, és az összefonódás végrehajtható.

A törvény szerinti fenti megoldás tartalmát tekintve megegyezik az Európai Bizottság által alkalmazott, a vállalkozások közötti összefonódások ellenőrzéséről szóló 139/2004/EK rendelet 6. cikkében rögzített eljárási renddel.

Az összefonódás kérelmezési rendszerről az összefonódás-bejelentési rendszerre való áttérés egyben azt is jelenti, hogy a kérelemhez kapcsolódó sommás eljárás szabályai az összefonódások engedélyezése esetében értelemszerűen nem lennének alkalmazhatók. Az olyan összefonódás-bejelentések esetében azonban, amelyek alapján az összefonódás az előzőek szerint nyilvánvalóan aggálymentesen végrehajtható, a GVH-nak a törvény szerint erről a sommás eljárás határidejével megegyező 8 napos határidőn belül kell tájékoztatni a bejelentőt, ami lényegesen kevesebb, mint a jelenlegi 30 napos határidő. Annak érdekében, hogy az új rendszer versenyfelügyeleti eljárás indítása esetén se növelje az összefonódás elbírálásának jelenlegi 30 napos (illetve az összefonódás piaci hatásainak teljes körű vizsgálata esetén négyhónapos) ügyintézési határidejét, az összefonódás-bejelentés nyomán indult eljárás esetében a fenti határidők nem a vizsgálat elrendelésével, hanem az összefonódás-bejelentés megtételével indulnak. A törvény szerint változnak az összefonódás piaci hatásainak teljes körű vizsgálatát elrendelő döntés meghozatalára vonatkozó rendelkezések. A hatályos szabályozás szerint ezt a döntést az eljárás megindulását követően a vizsgáló indítványa alapján az eljáró versenytanács hozta meg.

A szabályozás szerint, ha az összefonódás-bejelentés alapján az eljárásindításra azért kerül sor, mert nem nyilvánvaló, hogy az összefonódás nem eredményezi a verseny jelentős mértékű csökkenését, akkor az eljárás - miután a piaci hatások teljes körű vizsgálatának tesztje megegyezik az eljárás indítás ezen indokával - eleve négyhónapos határidővel indul. Ha viszont az eljárás azért indult meg, mert az összefonódás-bejelentés nem felelt meg mindenben az összefonódás-bejelentésre előírt tartalmi követelményeknek, így az alapján nem egyértelmű, hogy az összefonódás nyilvánvalóan nem eredményezi a verseny jelentős csökkenését, akkor a megindított eljárásban beszerzett adatok alapján dönt a vizsgáló - az eljáró versenytanács egyetértésével - az összefonódás piaci hatásai teljes körű vizsgálatának szükségességéről.

A közigazgatási hatósági eljárás és szolgáltatás általános szabályairól szóló 2004. évi CXL. törvénynek (a továbbiakban: Ket.) a sommás eljárásra vonatkozó rendelkezéseit azonban továbbra is alkalmazni kell a Tpvt. 25. §-a szerinti, az átmeneti irányításszerzés egy éves határidejének meghosszabbítására irányuló kérelem alapján indult versenyfelügyeleti eljárásban.

II. Az előzőek szerinti összefonódás-bejelentési rendszerhez kapcsolódó igazgatási szolgáltatási díjak meghatározásakor a törvény abból indul ki, hogy ha a bejelentés alapján nem indul versenyfelügyeleti eljárás, akkor a versenytanácsi szakasz (és az ahhoz kapcsolódó vizsgálati jelentés) elmaradására tekintettel a GVH-nak a költségei mindenképpen alacsonyabbak lesznek, mintha a hatályos szabályozás szerint eljárás indulna. Ezért a törvény az összefonódás-bejelentés igazgatási szolgáltatási díját az ún. egyszerűsített eljárás jelenlegi négymillió forintos igazgatási szolgáltatási díjánál lényegesen alacsonyabb összegben, egymillió forintban határozza meg. Abban az esetben, ha a GVH az összefonódás-bejelentés alapján 8 napon belül nem indít eljárást, és az összefonódás tudomásul vételét rögzítő hatósági bizonyítvány kiadásáról sem rendelkezik, akkor a megfizetett egymillió forintos igazgatási szolgáltatási díjat vissza kell fizetni. Ha pedig a GVH az összefonódás-bejelentést visszautasítja, akkor - a vizsgálati küszöbérték el nem érése miatti visszautasítás esetét kivéve - az igazgatási szolgáltatási díj fele jár vissza.

Eljárásindítás esetén annak lefolytatása a hatályossal azonos lesz, így az ahhoz kapcsolódó 4, illetve 16 millió forintos igazgatási szolgáltatási díj a törvény szerint összességében nem változik, mert a törvény szerinti 3, illetve 15 millió forintos díjak az összefonódás-bejelentéskor megfizetett egymillió forinttal együtt a jelenlegi díjakkal azonos terhet jelentenek majd a bejelentő számára. A Tpvt. 25. §-a szerinti kérelem esetében azonban valóságos tehercsökkenést jelent a vállalkozások számára a 4 millió forintnak az 1 millió forintra csökkentése.

III. A kérelmes rendszerről az összefonódás-bejelentési rendszerre történő áttérés önmagában nem tenné szükségessé a Tpvt. 24. § (1) bekezdése szerint az engedélykéréshez kapcsolódó hatályos forgalmi (nettó árbevételi) küszöbszámok (15 milliárd, illetve 500 millió forint) változtatását. A hatályos küszöbszámok azonban 2005 óta változatlanok, miközben 2005 és 2015 között az infláció 50 százalékos volt. Európai összehasonlításban a hatályos 15 milliárd forintos magyar küszöbérték GDP arányosan érezhetően magasabb, mint az európai országok átlaga, és a hozzánk hasonló nagyságrendű országok többségét tekintve is magas, azonban az eltérés nem tekinthető jelentősnek. Ennél lényegesebb azonban, hogy az összehasonlítás eredményének minősítésétől függetlenül a több mint 10 éve hatályban lévő 15 milliárd forintos küszöbérték csökkentése már csak azért sem lenne indokolt, mert - bővítve a bejelentési kötelezettség alá eső fúziókat - ellentétes lenne a törvény módosításának kiemelt céljával, a vállalati terhek csökkentésével. Az 500 millió forintos küszöbérték esetében azonban fordított a helyzet: az nem csak a GDP-hez viszonyított arányát tekintve, de abszolút összegében is a legalacsonyabbak közé tartozik.

Az előzőek figyelembevételével a törvény szerint a hatályos 500 millió forintos küszöbérték - figyelemmel az európai országok GDP arányos küszöbértékéhez képesti alacsony voltára - az infláció által indokoltnál nagyobb mértékben egy milliárd forintra kerülne felemelésre, miáltal - az elmúlt öt év eljárásai alapján - várhatóan 10-15%-kal kevesebb tranzakciót kell a GVH-hoz a jövőben bejelenteni. A hatályos 15 milliárd forintos küszöbérték pedig a 2005. évi bevezetése óta bekövetkezett infláció ellenére a GDP arányos európai átlaghoz képesti magas voltára tekintettel nem változna.

Szintén az európai országok többségének gyakorlatához való közelítés érdekében a törvény szerint a forgalomszámítás úgy változna, hogy a magyar vállalkozások esetében sem a világméretű, hanem csak a magyarországi forgalmat (a belföldi értékesítés nettó árbevételét) kell számításba venni.

IV. Az előzőek szerinti módosítások közül elsősorban az 500 millió forintos küszöbszám emelése erősítheti azt az egyébként is meglévő problémát, hogy a viszonylag alacsony összesített forgalmú érintett piacokon a küszöbértékeket nem teljesítő összefonódások is járhatnak a verseny jelentős mértékű csökkenésével különösen erőfölény létrehozása vagy megerősítése révén. Ezért a törvény szerint a GVH jogosultságot kapna a küszöbértékeket el nem érő összefonódások esetében is hivatalból eljárás indítására, ha az összefonódás valószínűsíthetően a verseny jelentős mértékű csökkenésével járna, különösen, ha erőfölényt hoz létre vagy erősít meg. A jogbiztonság érdekében azonban e GVH jogosultság mellett a törvény szerint az érintett vállalkozásoknak be is kellene jelenteni az ilyen ügyletet a GVH-hoz, amely azt ugyanúgy vizsgálná, mint az (1) bekezdés szerinti küszöbszámok teljesülése okán bejelentett összefonódásokat. Szintén a jogbiztonságot szolgálja, hogy az ilyen összefonódások esetén az eljárás megindítására - szemben az általánosan érvényesülő 5 évvel - legfeljebb az összefonódás végrehajtásától számított 6 hónapon belül biztosít a törvény lehetőséget.

Ugyanakkor az, hogy egy összefonódás a verseny jelentős mértékű csökkenésével jár-e - különösen a kisebb vállalkozások részéről - nem feltétlenül ítélhető meg egyértelműen. Ezért a rendkívül kis hatású összefonódások ellenőrzésének elkerülése, és ezek tekintetében az indokolatlan bejelentések lehetőség szerinti elkerülése érdekében indokolt egy további, a vállalkozások által egyértelműbben meghatározható korláthoz is kötni a bejelentési kötelezettséget, értelemszerűen a GVH beavatkozási lehetőségét is. Ezt a célt szolgálja, hogy a Tpvt. 24. § törvény szerinti új (4) bekezdése alapján a verseny jelentős csökkenésének valószínűsíthetősége esetén is csak akkor kellene bejelenteni az összefonódást, ha az összefonódással érintett vállalkozáscsoportokhoz kapcsolódó nettó árbevétel együttesen meghaladja az 5 milliárd forintot. A Tpvt. 24. § (1) bekezdés szerinti nettó árbevételi küszöbértéket el nem érő összefonódások vizsgálatára (akár összefonódás-bejelentés, akár saját észlelés alapján) indított eljárást pedig meg kell szüntetni, ha az eljárás során megállapítást nyer, hogy az összefonódással érintett vállalkozáscsoportokhoz kapcsolódó együttes nettó árbevétel kevesebb, mint 5 milliárd forint.

A versenyjogi jogsértésen alapuló kártérítési igényekre irányadó szabályozás

Az Európai Parlament és a Tanács 2014. november 26-án fogadta el a tagállamok és az Európai Unió versenyjogi rendelkezéseinek megsértésén alapuló, nemzeti jog szerinti kártérítési keresetekre irányadó egyes szabályokról szóló 2014/104/EU irányelvet (a továbbiakban: Irányelv), amely meghatározza az annak biztosításához szükséges szabályokat, hogy a versenyjogi jogsértés következtében kárt szenvedett személyek a jogsértővel szemben hatékonyan érvényesíthessék az elszenvedett kár teljes megtérítésére vonatkozó jogukat. A törvény az Irányelv átültetéséhez szükséges rendelkezéseket foglalja magában.

Az Európai Unió működéséről szóló szerződés (a továbbiakban: EUMSZ) 101. cikkének (1) bekezdése értelmében a belső piaccal összeegyeztethetetlen és tilos minden olyan vállalkozások közötti megállapodás, vállalkozások társulásai által hozott döntés és összehangolt magatartás, amely hatással lehet a tagállamok közötti kereskedelemre, és amelynek célja vagy hatása a belső piacon belüli verseny megakadályozása, korlátozása vagy torzítása. Az EUMSZ 102. cikke szerint a belső piaccal összeegyeztethetetlen és tilos egy vagy több vállalkozásnak a belső piacon vagy annak jelentős részén meglévő erőfölényével való visszaélése, amennyiben ez hatással lehet a tagállamok közötti kereskedelemre.

A Tpvt. 11. §-ának (1) bekezdése kimondja, hogy tilos a vállalkozások közötti megállapodás és összehangolt magatartás, valamint a vállalkozások egyesülési jog alapján létrejött szervezetének, köztestületének, egyesülésének és más hasonló szervezetének a döntése, amely a gazdasági verseny megakadályozását, korlátozását vagy torzítását célozza, vagy ilyen hatást fejthet, illetve fejt ki. A Tpvt. 21. §-a rögzíti, hogy tilos a gazdasági erőfölénnyel visszaélni.

A fenti rendelkezésekben meghatározott jogsértések elleni, versenyhatóságok általi fellépés közjogi eszközrendszerének fontos támogatója a magánjogi jogérvényesítés, a versenyjogi jogsértés által károsodott személyek polgári jogi úton történő igényérvényesítése. A versenyjogi jogsértéstől való visszatartó erőt növeli, ha a károsultak fellépnek kártérítési perek formájában a jogsértő vállalkozások által okozott kár megtérítése érdekében. Ez a kár jellemzően abból adódik, hogy a jogsértők által érvényesített ár a károsultak számára hátrányosan eltér attól az ártól, amely a valódi versenyben alakult volna ki (ez akkor is így van, ha pl. a kartellezők nem közvetlenül az árat határozták meg, hanem felosztották egymás között a piacot vagy limitált mennyiségi kvótákat határoztak meg, ugyanis ezek a versenykorlátozások - közvetetten ugyan, de - hatást gyakorolnak az árakra).

Az Irányelv megalkotása során kettős cél fogalmazódott meg, egyrészt a versenyjog közjogi és magánjogi érvényesítése közötti kölcsönhatás optimalizálása, másrészt annak biztosítása, hogy az uniós versenyjogi szabályok megsértésének sértettjei teljes körű kártérítéshez juthassanak az elszenvedett kárért. Az Irányelv a versenyjogi jogsértésekkel kapcsolatos kártérítési igények érvényesítését kívánja megkönnyíteni akként, hogy a versenyjog közjogi érvényesítése (a jogsértések feltárása és szankcionálása) se szenvedjen csorbát. Az Irányelv törekszik koherens módon szabályozni a jogérvényesítés e két formájának összehangolását (pl. a versenyhatóságok birtokában lévő dokumentumokhoz való hozzáférésre vonatkozó szabályok tekintetében).

Az Irányelv hatálya nemcsak a kizárólag az EUMSZ 101. vagy 102. cikkének megsértésén alapuló kártérítési keresetekre terjed ki, hanem - a belső piac megfelelő működése, továbbá a jogbiztonság fokozása, valamint a vállalkozásokra és a fogyasztókra vonatkozó kiegyenlítettebb versenyfeltételek biztosítása érdekében - a nemzeti versenyjogi jogsértéseken alapuló kártérítési keresetekre, ha a nemzeti versenyhatóság a Szerződés 81. és 82. cikkében meghatározott versenyszabályok végrehajtásáról szóló 1/2003/EK tanácsi rendelet alapján a nemzeti és az uniós versenyjogot párhuzamosan alkalmazza (a rendelet értelmében ha a tagállamok versenyhatóságai vagy a nemzeti bíróságok az EUMSZ 101. cikke szerinti megállapodásokra, vállalkozások társulásainak döntéseire vagy összehangolt magatartásokra, amelyek e rendelkezés értelmében befolyásolhatják a tagállamok közötti kereskedelmet, a nemzeti versenyjogot alkalmazzák, akkor az ilyen megállapodásokra, döntésekre vagy összehangolt magatartásokra az EUMSZ 101. cikkét is alkalmazniuk kell, illetőleg ha a tagállamok versenyhatóságai vagy a nemzeti bíróságok az EUMSZ 82. cikke által tiltott visszaélésre a nemzeti versenyjogot alkalmazzák, akkor az EUMSZ 82. cikkét is alkalmazniuk kell). Az Irányelv nem érinti ugyan az olyan nemzeti versenyjogi jogsértésekre tekintettel indított kártérítési kereseteket, amelyek az EUMSZ 101. vagy 102. cikkében foglaltak szerint nincsenek hatással a tagállamok közötti kereskedelemre, mindazonáltal indokolt, hogy az Irányelv átültetését szolgáló rendelkezések azon versenyjogi kártérítési ügyekben is alkalmazásra kerüljenek, amelyek kapcsán kizárólag a Tpvt. 11. vagy 21. §-ának megsértése kerül megállapításra.

A kártérítési keresetek a versenyjogi jogsértések esetén magánjogi jogérvényesítést célzó hatékony rendszernek csak az egyik elemét alkotják, és hozzájuk alternatív igényérvényesítési módok - például az önkéntes vitarendezés és a közjogi jogérvényesítés keretében hozott, a feleket kártérítés teljesítésére ösztönző határozatok - társulnak.

A versenyjogi kártérítési keresetek szabályozása tárgyában a törvény az alábbi főbb szabályozási területeken tartalmaz rendelkezéseket:

I. A törvény anyagi jogi és eljárásjogi rendelkezéseket egyaránt tartalmaz, így szükséges annak rögzítése, hogy a versenyjogi kártérítési perek esetében a polgári törvénykönyvről szóló törvény és a polgári perrendtartásról szóló törvény rendelkezéseit e törvényben foglalt eltéréssekkel kell alkalmazni (így pl. azokat a megdönthető vélelmeket, amelyeket a törvény a károsultak igényérvényesítésének megkönnyítése érdekében tartalmaz, illetve az elévülés kapcsán megállapított különös szabályokat).

II. A törvény értelmében mindenkit megillet a kártérítéshez való jog, akinek versenyjogi jogsértéssel kárt okoztak, legyen az akár közvetlen vevő (vagy adott esetben eladó), akár közvetett vevő (eladó), azaz olyan személy, aki nem közvetlenül a jogsértőtől, hanem annak közvetlen vevőjétől vagy egy későbbi vevőtől vásárolta meg a versenyjogi jogsértéssel érintett árut (terméket, szolgáltatást), illetve az ilyen árut tartalmazó vagy az ilyen áruból származtatott árut.

III. Megerősítésre kerül, hogy a károsult teljes kárának megtérítésére jogosult. Ezzel összefüggésben ugyanakkor a törvény azt is kimondja, hogy ha a közvetlen vevő (eladó) károsult a versenyjogi jogsértés által elszenvedett kárát továbbhárította a termelési-értékesítési lánc további szintjén álló közvetett vevőre (eladóra), akkor ennek következményeit le kell vonni úgy a jogsértő vállalkozások védekezése, mint az egyes károsultakat megillető kártérítés vonatkozásában.

IV. A magánjogi és a közjogi jogérvényesítés összehangolása jegyében a törvény a versenyjogi jogsértőkkel szembeni magánjogi jogérvényesítés támogatása céljából szabályozza a versenyhatóságok versenyjogi kártérítési perben való közreműködésének speciális szabályait, így lehetővé téve a versenyhatóság számára, hogy - a bíróság felhívására - tájékoztatást adjon a kár bekövetkezésével, mértékével és az okozati összefüggés fennállásával kapcsolatos álláspontjáról. A GVH álláspontjának kialakítására és annak ismertetésére nem köteles, ezt indokolás nélkül visszautasíthatja.

V. A versenyhatósági eljárás végkimenetele kiemelkedő jelentőséggel bírhat egy versenyjogi kártérítési perben, mivel a törvény az Irányelvvel összhangban kimondja, hogy ha az érintett ügyben a GVH vagy az Európai Bizottság eljárt, a bíróság kötve van a GVH, illetve az Európai Bizottság bíróság előtt nem támadott határozatának, vagy a határozatot felülvizsgáló bíróság jogerős, rendes jogorvoslattal tovább már nem támadható határozatának jogsértést megállapító részéhez.

VI. A versenyjogi jogsértéseket gyakorta nem egy, hanem több vállalkozás követi el. Erre figyelemmel szükséges a többek közös károkozására vonatkozó külön rendelkezések meghozatala, a főszabály szerint érvényesülő egyetemleges felelősség körében egyes meghatározott feltételek teljesülése esetén kedvezőbb szabályok alkalmazását rendelve el a kis- és középvállalkozások esetében, rögzítve azt is, hogy e kedvezőbb előírások nem alkalmazandók, ha a kis- vagy középvállalkozás vezető szerepet töltött be a versenyjogi jogsértésben, más vállalkozást a versenyjogi jogsértésben való részvételre kényszerített, vagy vele szemben korábban már állapítottak meg versenyjogi jogsértést.

VII. A versenytársak között létrejövő, a versenyt korlátozó vagy azt akár teljesen ki is záró kartell megállapodások a piacgazdaság működését különösen károsan befolyásolják, növekvő árakat és/vagy csökkenő fogyasztói választási lehetőségeket eredményezve. A jellemzően titokban megkötésre és megvalósításra kerülő kartell megállapodások bizonyítása nehézségekbe ütközik, ezért a kartellek elleni fellépés eredményességének biztosításában kiemelt jelentősége van annak, hogy a versenyhatóság a kartellezésben részt vevő vállalkozások „hallgatásának megtörésével” hozzájusson a kartellel kapcsolatos bizonyítékokhoz. Ezt a célt szolgálja az ún. engedékenységi politika, amely a nemzetközi versenyjogi gyakorlatban széles körű hagyományokkal rendelkezik és 2003-tól a GVH is alkalmazza, s amelynek lényege, hogy a GVH biztosítja, hogy a kartell feltárásában hatékonyan közreműködő, a jogsértést alátámasztó információkat és bizonyítékokat átadó vállalkozások a versenyfelügyeleti eljárás végén az egyébként rájuk kiszabandó bírság egésze vagy egy része alól mentesülhetnek. Az engedékenységi politika tehát a hatósággal történő együttműködő magatartás elősegítésére szolgál. Az engedékenységi politika hátterében az a megfontolás áll, hogy a kartellek feltárásához és megszüntetéséhez fűződő közérdek fontosabb és nagyobb hasznot hoz a társadalom és a fogyasztók számára, mint a vállalkozás megbüntetéséhez fűződő érdek. A törvény törekszik egyensúlyba hozni a jogsértő vállalkozások engedékenységi politikában való részvételéhez fűződő érdekeket a károsultak érdekeivel, egyrészt a bizonyítékok feltárása körében (előírva egyebek között, hogy az engedékenységi kérelem bizonyítékként történő feltárására való kötelezésre nincs lehetőség), másrészt a többek közös károkozására irányadó szabályok vonatkozásában.

VIII. A versenyjogi kártérítési pereket információs aszimmetria jellemzi, a kártérítési igény megalapozottságának igazolásához szükséges bizonyítékok gyakran csak az egyik fél (jellemzően a károkozó) vagy harmadik felek birtokában vannak, s ezekhez a károsult nem tud hozzáférni. A sikeres igényérvényesítés ezen akadálya a bizonyítékok feltárása bíróság általi előírásának intézménye révén hárítható el, azzal, hogy e szabályozásnak egyensúlyt kell teremtenie az érintettek eltérő érdekei között (pl. figyelemmel valamely bizonyítékként felhasználni kívánt irat üzleti titoknak minősülő tartalmára is). A külön szabályok szabta keretek között lehetőség van a versenyhatóság ügyirataiban fellelhető bizonyítékok feltárására irányuló indítvány benyújtására is.

IX. A törvény támogatni kívánja a versenyjogi jogsértéssel okozott károk peren kívüli rendezését, amelynek érdekében - összhangban az Irányelv rendelkezéseivel - a károsultakat megillető kártérítés megfizetésére köteles, egyezséget kötő jogsértő vállalkozások pozícióját kedvezőbben határozza meg az egyezséget nem kötő jogsértő vállalkozásokhoz képest úgy a károsultak irányában történő kártérítési, mint a jogsértők egymás közötti megtérítési kötelezettségét illetően. A törvény azáltal is támogatja az alternatív vitarendezés igénybevételét, hogy a bírság kiszabása körében irányadó szabályozást úgy módosítja, hogy a GVH a versenyfelügyeleti eljárásban kiszabandó bírság összegének meghatározásakor enyhítő körülményként veheti figyelembe, ha a határozat meghozatalát megelőzően lefolytatott alternatív vitarendezési eljárásban létrejött megállapodás alapján a jogsértő vállalkozás kártérítést fizetett a versenyjogi jogsértés károsultja részére. Alternatív vitarendezésnek minősül bármely eljárás, amely a kártérítési igény tekintetében fennálló jogvita peren kívüli rendezését teszi lehetővé.

A versenytörvény egyes további rendelkezéseinek módosítása

I. A vállalati megfelelés előmozdítása érdekében szükséges, hogy a különösen súlyos korlátozást tartalmazó vertikális megállapodásokra (viszonteladási árrögzítés) is benyújthassanak a vállalkozások engedékenységi kérelmet.

II. A törvény lehetővé teszi továbbá, hogy azon vállalkozások, akik a Tpvt. 73/A. §-a szerinti egyezségi nyilatkozatot tesznek, a korábbi 10% helyett akár 30%-ig terjedő bírságcsökkentésben is részesülhessenek. A bírságcsökkentés mértékének az emelése kifejezi, hogy az egyezségi nyilatkozatot tevő vállalkozás nem pusztán a jogsértést ismeri el, mint engedékenység esetében, de a bíróság előtti jogorvoslati jogáról is lemond.

III. A törvény a Tpvt. 65/A-65/D. §-a szerinti rajtaütés lehetőségét - meghatározott körülmények fennállása esetén - az összefonódásokra is kiterjeszti. Ilyen jogosultsága más tagállami hatóságoknak és az Európai Bizottságnak is van az összefonódások esetében.

-----STARTING---POINT---RESZLETES---

Az 1. §-hoz

Az irányelv átültetésével együtt, ahhoz igazodóan, indokolt a kartell fogalom beépítése a Tpvt.-be.

A 2-8. §-hoz

A törvény a Tpvt. 24. §-a szerinti küszöbértékeket meghaladó nettó árbevétel esetén a jelenleg hatályos kérelmezés helyett összefonódás-bejelentési kötelezettséget ír elő. Az összefonódás-bejelentés - szemben a kérelemmel - nem indítja meg automatikusan a versenyfelügyeleti eljárást: a GVH csak azokban az esetekben indítana (hivatalból) eljárást, amikor a bejelentés alapján nem zárható ki egyértelműen, hogy az összefonódás versenyaggályt vet fel. Ez biztosítja, hogy az egyszerűbb esetek a lehető leggyorsabban lezáruljanak.

A Tpvt. 24. §-a szerinti küszöbértékek 2005. óta nem változtak, ezért az azóta bekövetkezett 50 százalékos inflációra tekintettel indokolt azok felülvizsgálata. A Tpvt. szerinti küszöbértékeket összevetve az európai országok versenyjogaiban alkalmazott küszöbszámokkal az állapítható meg, hogy GDP arányosan a 15 milliárd forintos küszöbérték a legmagasabbak közé tartozik, amivel szemben az 500 millió forintos küszöbérték a legalacsonyabbak közé, az pedig valamennyi országra nézve igaz, hogy a két küszöbérték közötti „olló” Magyarországon a legnagyobb. Ezért a törvény szerint az 500 millió forintos küszöbérték az inflációnál nagyobb mértékben egymilliárd forintra emelkedik, a 15 milliárd forintos küszöbérték viszont az infláció ellenére változatlan marad.

Szintén az európai országok többségének gyakorlatához való igazodás indokolja a nettó árbevétel számítására vonatkozó, a Tpvt. 27. § (2) bekezdése szerinti szabály olyan módosítását, hogy nem csak a külföldi, hanem a magyarországi vállalkozások esetében is csak a magyarországi forgalmat kelljen számításba venni.

Mindkét előzőek szerinti változás szűkíti a bejelentési kötelezettség alá eső összefonódások körét. Ezek közül elsősorban az 500 millió forintos küszöbérték emelése erősíti azt az egyébként is meglévő problémát, hogy a viszonylag alacsony összesített forgalmú piacokon a küszöbértéket nem teljesítő összefonódások is járhatnak a verseny jelentős mértékű csökkenésével. Ezért a törvény szerint a GVH jogosultságot kap arra, hogy a 24. § (1) bekezdése szerinti küszöbértékeket el nem érő összefonódások esetén is indíthasson hivatalból eljárást [lásd a Tpvt. 70. § új (1c) bekezdését], ha valószínűsíthető, hogy az összefonódás a verseny jelentős mértékű csökkenésével jár. A jogbiztonság érdekében ugyanakkor a Tpvt. 24. §-ának a törvény szerinti új (4) bekezdése összefonódás-bejelentési kötelezettséget ír elő az olyan összefonódásokra nézve is, amelyek nem teljesítik ugyan a végrehajtási tilalmat is eredményező (1) bekezdés szerinti bejelentési küszöbszámokat, de nem nyilvánvaló, hogy az összefonódás nem eredményezheti a verseny jelentős mértékű csökkenését, feltéve, hogy az összefonódással érintett vállalkozáscsoportokhoz kapcsolódó nettó árbevétel együttesen meghaladja az 5 milliárd forintot. A GVH ezeket az összefonódásokat ugyanúgy vizsgálja, mint a bejelentési kötelezettség alá eső összefonódásokat.

A Tpvt. törvény szerint módosuló 29. § és 29/A. § szerint a bejelentés-köteles összefonódás végrehajtásának tilalma az összefonódás-bejelentés elintézésére a Tpvt. 43/N. §-ban előírt nyolc napos határidő leteltéig, illetve, ha eljárás indul, akkor az azt befejező döntésig tart (lásd még a 8. §-hoz fűzött indokolást). A végrehajtási tilalom alól felmentés csak eljárás indítása esetén kérhető, az annak megindításának közlését követő öt napon belül, vagy a felmentés szükségességéről való tudomásszerzéstől számított nyolc napon belül.

A Tpvt.-nek a törvény szerinti Tpvt. 30. § (7) bekezdése egyértelműsíti azt a jelenleg érvényesülő GVH gyakorlatot, hogy az összefonódás végrehajtásához szükséges (ún. kapcsolódó) versenykorlátozásokra nem alkalmazható a Tpvt. 11. §-a, függetlenül attól, hogy az összefonódásról a GVH hozott határozatot vagy sem.

A Tpvt. 31. §-a a végrehajtási tilalom, illetve a GVH tiltása ellenére végrehajtott összefonódások esetén tehető intézkedéseket (pl. irányítás megszüntetése) kiterjeszti arra az esetkörre is, ha a vállalkozás a határozatban előírt feltétel nem teljesülése ellenére végrehajtotta az összefonódást, illetve az előírt kötelezettséget nem teljesítette. Egyidejűleg hatályon kívül helyezésre kerül a Tpvt. 32. § (2) bekezdés b) pontja, mely a kötelezettség nem teljesítése esetére az „engedélyező” határozat visszavonásának vagy módosításának lehetőségét biztosította. A törvény azonban a 31. § szerinti intézkedések helyett a kötelezettség nem teljesítése esetére is fenntartja a határozat módosításának lehetőségét [lásd „szövegcsere” formájában a 32. § (2) bekezdés 25. pontjában].

A Tpvt. 24/A-32. §-ának további módosításai nem azok érdemi versenyjogi tartalmát érintik, hanem elsősorban a kérelmes rendszerről a bejelentési rendszerre való áttérésből fakadó terminológiai változásokat (pl. kérelmező helyett bejelentő, engedélyezi helyett nem tiltja) és hivatkozásokat vezetik át. Az ilyen jellegű változásokat részben a törvény 32. §-ának (2) bekezdése tartalmazza „szövegcsere” formájában.

A 9. §-hoz

A Tpvt.-nek a törvény szerinti 43/J-43/N. §-ai az összefonódás-bejelentés szabályait rögzítik.

A Tpvt. 43/J. § (1) bekezdése a Tpvt. jelenleg hatályos, de a törvény szerint hatályon kívül helyezésre kerülő 68. § (2) bekezdésének tartalmát átvéve rögzíti, hogy az összefonódás-bejelentést a GVH által közzétett bejelentési űrlapon kell megtenni. A (2) bekezdés a hatályon kívül helyezésre kerülő 68. § (6) bekezdésével azonos tartalommal írja elő a GVH számára, hogy a bejelentett összefonódásról a honlapján tájékoztatást kell adnia, kivéve, ha az összefonódás tényét üzleti titokként kérték kezelni. A hatályos szabályozáshoz képest új elemként azonban rögzíti azt, hogy a nyilvánosságra hozataltól való tartózkodás nem zárja ki, hogy a GVH eljárásindítás esetén a tényállás tisztázása érdekében eljárási cselekményeket hajtson végre (például információt kérhessen más piaci szereplőktől). Ennek hiánya ugyanis ellehetetlenítené az összefonódás érdemi elbírálását.

A Tpvt. 43/K. § (1) bekezdése egyértelműsíti, hogy az összefonódás-bejelentés elintézése nem része a versenyfelügyeleti eljárásnak. Továbbá tekintettel arra, hogy az összefonódás-bejelentéssel kapcsolatos eljárás nem a Ket. szerinti hatósági eljárás, az (1) bekezdés - a Tpvt. 43/G. és 43/H. §-ában foglaltakhoz hasonlóan - egyes alapvető eljárási kérdések tekintetében a Ket., illetve a Tpvt. hatósági eljárásra vonatkozó megfelelő szabályainak alkalmazását írja elő. A (2) és (3) bekezdés az összefonódás-bejelentés kapcsán a GVH rendelkezésére bocsátott iratok kezelésének speciális szabályait rögzíti, azzal, hogy ha az összefonódás-bejelentés kapcsán hivatalból eljárás indul, akkor a versenyfelügyeleti eljárás szabályait kell alkalmazni, ami egyben biztosítja az összefonódás-bejelentésben lévő információknak az összefonódás-bejelentés alapján hivatalból induló eljárásban történő felhasználhatóságát.

A Tpvt. 43/L. § a Tpvt. jelenleg hatályos, de hatályon kívül helyezésre kerülő 69. §-ával azonos tartalommal rögzíti az összefonódás-bejelentést megelőzően a bejelentő által kezdeményezhető előzetes egyeztetés szabályait.

A Tpvt. 43/M. § egymillió forintban állapítja meg az összefonódás-bejelentéssel egyidejűleg fizetendő eljárási díj összegét.

A Tpvt. 43/N. § (1) bekezdés a bejelentéssel kapcsolatos GVH intézkedés határidejét 8 napban állapítja meg, mely a bejelentés, illetve az egymillió forintos igazgatási szolgáltatási díj közül a későbbinek a beérkezési időpontját követő napon indul. Erre azért van szükség, mert a bejelentéses szakban az esetlegesen nem megfizetett igazgatási szolgáltatási díj megfizetésére hiánypótlás nem adható ki. Az (1) bekezdés azt is rögzíti, hogy a bejelentés alapján a vizsgáló vagy eljárást indít (lásd még a 21. §-hoz fűzött indokolást), vagy ha egyértelműen megállapítható, hogy az összefonódással kapcsolatosan nem merülnek fel versenyaggályok, akkor erről a vizsgáló - az eljáró versenytanáccsal egyetértésben - hatósági bizonyítványt ad ki a bejelentő részére. A vizsgáló visszautasítja az összefonódás-bejelentést, ha a Tpvt. 24. § (4) bekezdése alapján olyan összefonódást jelentettek be, amely esetében megállapítható, hogy az összefonódásban részt vevő vállalkozáscsoportokhoz kapcsolódó nettó árbevétel együttesen nem haladja meg az 5 milliárd forintot. Szintén visszautasítja a vizsgáló az összefonódás-bejelentést (ezekben az esetekben az eljáró versenytanács egyetértésével), ha azt nem a Tpvt. 28. § (1) bekezdése alapján arra kötelezett nyújtja be, vagy az a Tpvt. 28. § (2) bekezdés szerinti határidőt megelőzően kerül benyújtásra, mely esetekben a megfizetett egymillió forintos igazgatási szolgáltatási díj felét vissza kell téríteni. Visszautasítás esetén az összefonódás-bejelentés meg nem történtnek minősül, és ezért a bejelentésköteles összefonódás újabb bejelentés nélkül nem hajtható végre.

A Tpvt. 43/N. § (2) bekezdése szerint, amennyiben a GVH a fenti határidőn belül nem teszi meg az (1) bekezdés szerinti fenti intézkedések egyikét sem, akkor a bejelentett összefonódás végrehajtható, továbbá ebben az esetben a megfizetett igazgatási szolgáltatási díjat vissza kell fizetni. Az összefonódás-bejelentő ilyen esetben - a Ket. 83. § (1) bekezdése alapján - kérheti a GVH-tól e tény hatósági bizonyítvánnyal való igazolását. A 8 napos határidőbe szükségszerűen nem számít bele a Tpvt. 33/B. §-a szerinti igazgatási szünet időtartama, amelyre tekintettel a Tpvt. új 43/K. §-a alkalmazni rendeli a Tpvt. 63. § (7) bekezdését.

A 10-13. §-hoz

A Tpvt. 52. §-a szerinti ügyfél fogalom és a Tpvt. 53. § jogutódlási szabályai, valamint az eljárás felfüggesztésére vonatkozó Tpvt. 60. § tekintetében a törvény a kérelmes rendszerről az összefonódás-bejelentési rendszerre való áttérésből adódó terminológiai változásokat tükrözi.

A törvény annyiban tartja fenn a Tpvt. jelenleg hatályos 60/A. §-a szerinti szabályozást, hogy az eljáró versenytanács dönt abban az esetben az eljárás megszüntetéséről, ha a vizsgált ügylet tárgya nem összefonódás [ideértve azt az esetet, amikor a Tpvt. 28. § (2) bekezdése szerinti esemény még nem következett be, azaz elhatározott összefonódásról még nem lehet szó - ez legtöbb esetben már korábban, egy esetleges összefonódás-bejelentés esetén kiderül, amikor visszautasítás lehet az eredménye, de nem kizárt, hogy erre később derül fény]. Abban az esetben, ha az eljárás során derül fény arra, hogy a bejelentett összefonódás esetleg a Tpvt. 24. §-a alapján nem lett volna bejelentés-köteles, vagy nem a Tpvt. 28. § (1) bekezdése szerinti személy tette az összefonódás-bejelentést, amely nyomán aztán eljárás indult, ez önmagában nem lesz megszüntetési ok, a GVH ilyen esetben - ha az eljárásindítás 70. §-ban foglalt feltételei egyébként fennállnak - érdemben vizsgálhatja az összefonódást.

A Tpvt. 60/A. §-ának az új (1a) bekezdése azt rögzíti, hogy a GVH megszünteti a Tpvt. 24. § (4) bekezdése szerinti összefonódás-bejelentés alapján indított eljárást (és az ott rögzített feltételek valószínűsíthető teljesülésére tekintettel hivatalból indított eljárást), ha az összefonódásban részt vevő vállalkozáscsoportokhoz kapcsolódó nettó árbevétel együttesen nem haladja meg az 5 milliárd forintot.

A 14. §-hoz

A Tpvt. 61. § (2) bekezdés módosítása eljárási bírság kiszabását teszi lehetővé, ha a Tpvt. 70. § (1a) bekezdés b) pontja alapján azért kell utóbb eljárást indítani, mert az összefonódás-bejelentés tudomásul vételére azért került sor, mert a bejelentő a bejelentésében lényeges tényt elhallgatott vagy nem a valóságnak megfelelően közölt.

A 15-17. §-hoz

A Tpvt. új 62. § (1) bekezdésének a) és c) pontja rögzíti az igazgatási szolgáltatási díjakat (3, illetve 15 millió forintban) azokra az esetekre, amikor az összefonódás-bejelentés alapján hivatalból versenyfelügyeleti eljárás indul. A törvény szerinti mértékek az összefonódás-bejelentéskor megfizetendő egymillió forintos igazgatási szolgáltatási díjjal együtt számítva megegyeznek a hatályos szabályozás szerinti igazgatási szolgáltatási díjakkal. Az azokkal kapcsolatos eljárási költségeket ugyanis az összefonódás-bejelentési rendszerre való áttérés nem érinti.

A Tpvt. 25. §-a szerinti kérelem esetében azonban az (1) bekezdés b) pontja szerinti 1 millió forintos igazgatási szolgáltatási díj ténylegesen is csökkentést jelent a jelenleg hatályos 4 millió forinthoz képest. A (3) és a (4) bekezdés az eljárásnak vizsgáló általi, az összefonódás-bejelentés alapján történő megindítása, illetve az eljárás teljes körűvé nyilvánítása esetén esedékes díj, illetve díjkiegészítés megfizetésének szabályait rögzíti. Változás a hatályos szabályozáshoz képest, hogy ha az eljárás megindítása azon alapul, hogy nem nyilvánvaló, hogy az összefonódás nem eredményezi a verseny jelentős mértékű csökkenését [lásd a Tpvt. 70. § törvény szerinti (1b) bekezdésének a) pontját], akkor a 15 millió forintos díj már az eljárás megindításakor esedékes. Ha viszont az eljárásindítás oka az, hogy a fenti kérdés az összefonódás-bejelentés alapján nem dönthető el [lásd a Tpvt. 70. § (1b) bekezdés b) pontját], akkor az eljárás megindításakor esedékes díj 3 millió forint, és az eljárás során beszerzett adatok alapján dönt a vizsgáló (az eljáró versenytanács egyetértésével) arról, hogy szükséges-e az eljárás teljes körűvé nyilvánítása, és csak ebben az esetben kell a már megfizetett 3 millió forintot 15 millió forintra kiegészíteni. A Tpvt. 62. § (2), (5) és (6) bekezdése a Tpvt. 67. § (1) bekezdése alapján a jövőben is kérelemre induló Tpvt. 25. § szerinti eljárás tekintetében fenntartják a hatályos szabályozást. A (7) bekezdés fenntartja a jelenleg hatályos (6) bekezdés szerinti rendelkezést.

A Tpvt. 62/A. §-ának a törvény szerinti módosításai az összefonódás-bejelentési rendszerre való áttérésből fakadó terminológiai változásokat tükrözik, mely alól kivétel azonban az új (7) bekezdés, mely szerint a Tpvt. 24. § (4) bekezdése szerinti összefonódás-bejelentés alapján indult eljárásban az igazgatási szolgáltatási díj alól - a bejelentő indokolt kérelmére - mentesség adható. Ezt az indokolja, hogy ilyen bejelentést adott esetben olyan vállalkozások is tesznek, amelyek számára a díj megfizetése aránytalan terhet jelenthetne. A mentesség lehetősége nem terjed ki a Tpvt. 43/M. § (1) bekezdés szerinti, a bejelentéskor fizetendő egymillió forintos igazgatási szolgáltatási díjra.

A Tpvt. 62/B. § módosuló (1) bekezdése az összefonódás-bejelentési rendszerre való áttérésből fakadó terminológiai változás átvezetése mellett az eljárási költség megfizetését írja elő arra az esetre, ha azért indul eljárás, mert valószínűsíthető, hogy a Tpvt. 24. § (1)-(3) bekezdés szerint bejelentési kötelezettség alá eső összefonódást a Tpvt. 29. § szerinti végrehajtási tilalom ellenére végrehajtották, és az eljárás során a bejelentési kötelezettség elmulasztása megállapításra kerül. Meg kell fizetnie az eljárási költséget annak a vállalkozásnak is, amelynek az összefonódás-bejelentésben tett, nem a valóságnak megfelelő közlése vagy elhallgatása miatt nem került sor az összefonódás-bejelentés alapján az összefonódás vizsgálatára.

A 18. §-hoz

A Tpvt. 63. § módosuló (2) és (3) bekezdése fenntartja a jelenlegi ügyintézési határidőket, azzal azonban, hogy az összefonódás-bejelentés alapján indult eljárásokban a határidők nem az eljárás megindítástól, hanem az összefonódás-bejelentés beérkezésétől számítódnak, biztosítva ezáltal, hogy az összefonódás-bejelentési rendszerre való áttérés eljárásindítás esetén se növelje az ügy elintézési idejét.

A (4) bekezdésének egy új k) ponttal való kiegészítése révén biztosítható hatékonyan - a végrehajtási tilalom szabályaira is figyelemmel - az összefonódás vizsgálatára irányuló eljárás esetén fizetendő igazgatási szolgáltatási díj tényleges megfizetése. Azáltal ugyanis, hogy az igazgatási szolgáltatási díj megfizetésére nyitva álló határidő letelte és a díj tényleges megfizetése közötti időszakot a Tpvt. 63. § (4) bekezdésének új k) pontja alapján az ügyintézési határidő számításánál nem kell figyelembe venni, az igazgatási szolgáltatási díj megfizetésének hiányában nem telik le az az ügyintézési határidő, amelynek be nem tartása esetén végrehajthatóvá válna az összefonódás, vagyis a végrehajtási tilalom legalább a díj megfizetéséig fennáll. A törvény ezzel egyidejűleg az eljárás hivatalból történő megindítására tekintettel nem tartja fenn azt a hatályos (kérelemre induló eljárás melletti) szabályozást, hogy a fizetési kötelezettség elmulasztása esetén az eljárást meg kell szüntetni.

A Tpvt. 63. § új (8) bekezdéssel kiegészítése szükséges a Tpvt. 68-69. §-ai hatályon kívül helyezése okán a Tpvt. 25. § szerinti kérelmek intézésére vonatkozóan.

A 19. §-hoz

A Tpvt. 64. § új (1) bekezdése megegyezik a hatályos 64. §-al, de az összefonódás-bejelentési rendszerre való áttérés következtében értelemszerűen csak a Tpvt. 25. § szerinti kérelemre vonatkozik. Az új (2) bekezdés az összefonódás bejelentése alapján indult eljárásokra nézve mondja ki, hogy a Tpvt. 63. § szerinti határidő lejártát követően az összefonódás nem tiltható meg, nem írható elő kötelezettség vagy feltétel, és az összefonódás végrehajtható. A törvény szerint ilyen esetben a megfizetett igazgatási szolgáltatási díjak visszajárnak.

A 20. §-hoz

A Tpvt. 67. §-ának a törvény szerinti (1) bekezdése - összhangban az összefonódás-bejelentési rendszerre való áttéréssel - csak a Tpvt. 25. § szerinti határidő hosszabbítás esetében teszi lehetővé a kérelemre történő eljárásindítást. A kérelmezés lehetőségének megtartását indokolja, hogy ebben az esetben - szemben egy megvalósítani kívánt összefonódással - nem valamilyen állapot létrehozásához, hanem egy meglévő állapot további átmeneti fenntartásához szükséges a GVH engedélye.

A törvény szerint hatályát vesztő (2) bekezdés szerinti, a Tpvt. 29. §-ában foglalt végrehajtási tilalom ellenére végrehajtott összefonódások miatti hivatalból történő eljárásindítás lehetősége átkerül a Tpvt. 70. § új (1a) bekezdés a) pontjába. A Tpvt. 25. §-a szerinti határidő hosszabbítási kérelem elmulasztása esetén szükségtelen a hivatalbóli eljárásindítás lehetőségére utaló külön rendelkezés, mert ebben az esetben is a végrehajtási tilalom megsértése miatt indulna eljárás.

A Tpvt. 67. § (3) bekezdésének a törvény szerinti új c) pont ca) alpontja az eljárás megindíthatóságára vonatkozóan határidőt ad arra az esetre, amikor a GVH egy már végrehajtott, de a 24. § (1) bekezdése alapján nem, csak a 24. § (4) bekezdése alapján összefonódás-bejelentési kötelezettség alá eső összefonódás vizsgálatára indít hivatalból eljárást. A jogbiztonság megköveteli, hogy az összefonódás révén kialakult helyzet estlegesen szükségessé váló utólagos „visszarendezése” ne essen túl távol az összefonódás végrehajtásától. Ezért a törvény szerint az összefonódás végrehajtását követő hat hónap elteltével már nem indítható eljárás. A cb) pont minden egyéb esetben öt évben állapítja meg az eljárásindítás lehetőségét, vagyis amikor a GVH a Tpvt. 70. § (1a) bekezdés a) vagy b) pontja alapján indít eljárást az összefonódás ellenőrzésére.

A 21. §-hoz

A törvény kiegészíti a Tpvt. 70. §-át az összefonódásokkal kapcsolatos hivatalból történő eljárásindításra vonatkozó rendelkezésekkel.

Az (1a) bekezdés a) pontja a hivatalból indult eljárásnak azt az esetét rögzíti, amikor végrehajtási tilalom ellenére már végrehajtott, valószínűsíthetően a Tpvt. 24. § (1)-(3) bekezdései alapján bejelentés-köteles összefonódás vizsgálatára kerül sor. Hivatalból indul eljárás akkor is, ha a GVH észleli, hogy az összefonódás-bejelentés alapján azért nem indult eljárás, mert a bejelentésben lényeges tényt elhallgattak vagy félrevezetően közöltek.

Az új (1b) bekezdés az összefonódás-bejelentésre a Tpvt. új 43/N. § (1) bekezdésének a) pontja alapján történő, az összefonódás vizsgálatára irányuló eljárás indításának a feltételeit szabályozza [függetlenül attól, hogy a bejelentés a Tpvt. 24. § (1)-(3) vagy (4) bekezdésén alapul]. A törvény szerint a vizsgáló akkor indít eljárást, ha a) a bejelentésben foglalt információk és más, hivatalosan rendelkezésre álló információk alapján nem nyilvánvaló, hogy az összefonódás nem eredményezi a verseny jelentős mértékű csökkenését, vagy b) a bejelentés nem felel meg a Tpvt. új 43/J. § (1) bekezdése szerinti követelményeknek (és így nem hozható megalapozott döntés abban a kérdésben, hogy az összefonódás kapcsán felmerülhetnek-e a GVH beavatkozására okot adó körülmények). Ugyanebbe az esetkörbe tartozik, amikor a médiaszolgáltatásokról és a tömegkommunikációról szóló 2010. évi CLXXXV. törvény 171. §-a szerinti speciális szabályok alapján a Médiatanács szakhatósági hozzájárulását igénylő összefonódások bejelentésekor nem áll rendelkezésre olyan szakhatósági hozzájárulás, amely alapján az összefonódás - ha az (1b) bekezdés szerinti eljárásindításra nincsen szükség - tudomásul vehető lenne; ekkor ugyanis eljárás során szükséges beszerezni a vonatkozó szakhatósági állásfoglalást.

A törvény szerint a vizsgáló ezt a döntését az eljáró versenytanáccsal egyetértésben hozza meg, ami nagyobb garanciát jelenthet arra nézve, hogy az eljárás megindítására megalapozottan kerüljön sor.

Az (1c) bekezdés azt az esetet rögzíti, amikor a végrehajtási tilalom alá nem eső, nem bejelentett, azaz hivatalból észlelt összefonódás veti fel annak veszélyét, hogy jelentős mértékben csökkenti a versenyt az érintett piacon. Ez esetben az eljárás indítására e rendelkezés teremti meg az alapot.

Az (1d) bekezdés értelmében, ha a Tpvt. 24. § (1) bekezdése szerinti összefonódás-bejelentés alapján az valószínűsíthető, hogy a bejelentett összefonódást már végrehajtották, akkor annak vizsgálatára külön versenyfelügyeleti eljárás indul, függetlenül attól, hogy az összefonódás-bejelentést a GVH tudomásul veszi, vagy az összefonódás vizsgálatára eljárást indít.

A Tpvt. 70. § módosuló (2) bekezdése az összefonódás-bejelentési rendszerre való áttérés miatti hivatkozásváltozásokat tükrözi.

A Tpvt. 70. § új (3a) bekezdése az eljárás piaci hatásai teljes körű vizsgálatának elrendelésére nézve rendelkezik. Szemben a Tpvt. 72. §-ának a törvény szerint hatályon kívül helyezésre kerülő (3) bekezdésével, az erre vonatkozó döntést nem az eljáró versenytanács, hanem - az eljáró versenytanács egyetértésével - a vizsgáló hozza. Szintén lényeges változás, hogy a teljes körű vizsgálatra vonatkozóan csak akkor válhat szükségessé külön döntést hozni, ha az eljárás az (1b) bekezdés b) pontja alapján indult, mert ebben az esetben a teljes körű vizsgálat szükségessége csak az eljárás során beszerzett adatok alapján dönthető el. Az (1b) bekezdés a) pontja szerinti eljárásindítás esetén ilyen külön döntés nem szükséges, mert az eljárásindítás feltétele megegyezik a teljes körű vizsgálat feltételével („nem nyilvánvaló, hogy az összefonódás nem eredményezi a verseny jelentős csökkenését”). Ebben az esetben ezért a vizsgáló már az eljárást megindító végzésében rögzíti a teljes körű vizsgálatnak a határidőre és a megfizetendő igazgatási szolgáltatási díjra vonatkozó következményeit.

A 22. §-hoz

A Tpvt. 72/A. § (1) bekezdésének új b) pontja minden lehetséges esetre nézve biztosítja, hogy az eljáró versenytanács a végrehajtott, de valószínűsíthetően az érintett piacon a verseny jelentős csökkenésével járó összefonódás esetén ideiglenes intézkedéssel irányításkorlátozó intézkedéseket rendeljen el az összefonódást megelőző versenyfeltételeknek a Tpvt. 31. §-a szerinti helyreállíthatóságának biztosítása, a versenyre káros hatások mérséklése érdekében.

A 23. §-hoz

A Tpvt. 73. § törvény szerinti új (2) bekezdése az összefonódás-bejelentési rendszerre való áttérés miatti változtatáson túlmenően lényeges tartalmi változtatást is tartalmaz, amikor előírja az előzetes álláspont készítését minden olyan esetre, amikor a végrehajtási tilalom megsértése miatt bírság kiszabására kerülhet sor.

A 24-25. §-hoz

A Tpvt. 75/A. § (1) bekezdés a) pontjának és 76. § (1) bekezdés a) és b) pontjának módosításai az összefonódás-bejelentési rendszerre történő áttérésből eredő változások, és a Tpvt. 29-31. §-a szerinti szabályok ezzel összefüggő korrekciójával való összhangnak a biztosítását szolgálják.

A 26. §-hoz

A Tpvt. 78. § (1) bekezdésének módosuló c) pontja a hatályos rendelkezésekhez képest további esetre (az előírt feltétel nem teljesülése ellenére végrehajtott összefonódás) terjeszti ki az összefonódásokhoz kapcsolódóan a bírságolás lehetőségét. A módosuló d) pont pedig a bejelentést megelőzően végrehajtott összefonódásokra is kiterjeszti a Tpvt. 78. § szintén módosuló (1c) bekezdése szerinti napi bírság kiszabását [lásd még a 31. § (2) bekezdés 22. pontja szerinti „szövegcserét].

A törvény pontosítja, hogy a Tpvt. alkalmazásában a kis- vagy középvállalkozások fogalmát a kis- és középvállalkozásokról szóló törvény tartalmazza, azaz jelenleg a kis- és középvállalkozásokról, fejlődésük támogatásáról szóló 2004. évi XXXIV. törvény 3. §-a.

A versenyjogi kártérítésre irányadó szabályozás egyik célja az alternatív vitarendezési intézmények igénybevételének támogatása. Emiatt teszi lehetővé a törvény, hogy a GVH a versenyfelügyeleti eljárásban kiszabandó bírság összegének meghatározásakor enyhítő körülményként vegye figyelembe, ha a határozat meghozatalát megelőzően lefolytatott alternatív vitarendezési eljárásban létrejött megállapodás alapján a jogsértő vállalkozás kártérítést fizetett a versenyjogi jogsértés károsultja részére.

A 27. §-hoz

A Tpvt.-nek a bíróság versenyfelügyeleti eljárására irányadó különös szabályait tartalmazó XIV. Fejezetéből egyes rendelkezések átkerülnek az új XIV/A. és XIV/B. Fejezetekbe, így szükséges a XIV. Fejezet meghatározása, amely tartalmilag semmilyen változást sem jelent a korábbi előírásokhoz képest.

A 28. §-hoz

1. A törvény szerinti új XIV/A. Fejezet tartalmazza a Tpvt. IV. és V. Fejezete rendelkezéseinek megsértésén alapuló polgári jogi igényekre irányadó szabályokat. Az általános szabályok alatt kerülnek meghatározásra a valamennyi ilyen polgári jogi igényre irányadó rendelkezések (így például az, amely szerint e perekre a törvényszéknek van hatásköre), míg a fejezet többi rendelkezése az Irányelv átültetését szolgálja, a versenyjogi kártérítési igények esetén alkalmazandó szabályokat rögzítve. A törvény az Irányelv átültetése következtében szükséges új szabályozásra figyelemmel módosítja a Gazdasági Versenyhivatalnak a bíróság előtt folyamatban lévő, a Tpvt. IV-V. Fejezete rendelkezéseinek alkalmazását szükségessé tevő perekben betöltött szerepét szabályozó 88/A. és 88/B. §-t, amelyek tehát a versenyjogi kártérítési perek kapcsán is megfelelően alkalmazandók.

2. A Tpvt. III., az üzleti döntések tisztességtelen befolyásolása tilalmának szabályait tartalmazó Fejezete rendelkezéseinek a megsértése is megalapozhat polgári jogi igényeket. A törvény új XIV/B. Fejezete a korábbi szabályozáshoz hasonlóan rögzíti, hogy a Gazdasági Versenyhivatalnak a közérdek érvényesítésére irányuló hatásköre nem zárja ki a III. Fejezetben foglalt rendelkezések megsértésére alapított polgári jogi igények közvetlen bíróság előtti érvényesítését. A törvény szerint, ha valamely perben a III. Fejezetében foglalt rendelkezések alkalmazásának szükségessége merül fel, megfelelően alkalmazni kell a 88/B. § (1)-(6) bekezdését. A törvény a korábbi szabályozással egyezően kimondja, hogy a bíróságnak a 8. §-ban foglalt rendelkezések megsértése miatt folytatott eljárásában az üzleti gyakorlat részét képező tényállítás valóságának bizonyítása az üzleti gyakorlat alkalmazóját terheli.

3. A versenyjogi kártérítés igények kapcsán az alábbi szabályozási tárgykörök kerülnek részletezésre:

Eltérés a Polgári Törvénykönyvről szóló törvényben foglaltaktól versenyjogi jogsértésen alapuló kártérítési igény esetén, egyes különös eljárási szabályok

A törvény rögzíti, hogy a versenyjogi jogsértésből eredő kárért való felelősségre, illetőleg a versenyjogi kártérítési perekre a Polgári Törvénykönyv rendelkezéseit a törvény szerinti eltérésekkel kell alkalmazni.

A törvény meghatározza a versenyjogi jogsértés fogalmát, oly módon, hogy a Tpvt. versenyjogi kártérítésre vonatkozó fejezetének előírásait alkalmazni rendeli arra az esetre is, ha a vállalkozások az EUMSZ 101. vagy 102. cikkét nem, csak a Tpvt. 11. vagy 21. §-át sértették meg.

A törvény különös eljárási szabályokat is rögzít, kimondva, hogy a bíróság köteles elrendelni az előtte folyamatban lévő, versenyjogi jogsértésből eredő károk miatti kártérítési perek egyesítését, ha annak törvényben meghatározott feltételei fennállnak, illetve azt is, hogy ha a bíróság tudomására jut, hogy a GVH vagy az Európai Bizottság a versenyjogi jogsértésből eredő károk miatti kártérítési perrel érintett ügyben eljárást indított, a per tárgyalását az ezen eljárásban hozott határozat elleni keresetindítási határidő lejártáig, illetve keresetindítás esetében a bírósági felülvizsgálat jogerős befejezéséig felfüggeszti.

A versenyjogi kárért való felelősség

A törvény a versenyjogi jogsértéssel okozott kár jellegére tekintettel egyértelműsíti, hogy az ilyen kár megtérítésére a szerződésen kívül okozott károkért való felelősség szabályai az irányadók.

A versenyjogi jogsértéssel okozott kár megtérítésére nemcsak a károsulttal szerződéses kapcsolatban álló személy köteles. Minden olyan személy követelheti a kár megtérítését, aki a versenyjogi jogsértés következtében kárt szenvedett, függetlenül a termelési-értékesítési láncon belüli helyzetétől, így legyen például akár a károkozó közvetlen vevője, akár annak közvetett vevője, azaz olyan (természetes vagy más) személy, aki nem közvetlenül a jogsértőtől, hanem annak közvetlen vevőjétől vagy valamely azt követő vevőtől vásárolta meg a versenyjogi jogsértés tárgyát képező termékeket vagy szolgáltatásokat. A versenyjogi jogsértés ugyanakkor a jogsértő részére történő beszállításokat is érintheti (pl. vevői kartell esetében), amikor a ténylegesen bekövetkezett vagyoni veszteség a jogsértők által a beszállítóiknak fizetett alacsonyabb ár is lehet.

A Ptk. 6:526. §-a kimondja, hogy a szándékosan okozott, továbbá az emberi életet, testi épséget vagy egészséget megkárosító károkozásért való felelősséget korlátozó vagy kizáró szerződési kikötés semmis. A törvény ugyanezen jogkövetkezményt határozza meg a versenyjogi jogsértéssel okozott kárért való felelősséget korlátozó vagy kizáró szerződési kikötés vonatkozásában.

A versenyjogi jogsértéssel okozott károk sajátossága, hogy általában a károsult számára hátrányos, a károsult általi bizonyítást megnehezítő információs aszimmetria akadályozza a kártérítési igény sikeres érvényesítését, illetve a kár jellege folytán annak számszerűsítése nehézségekbe ütközik. A törvény az Irányelvnek megfelelően kimondja, a károkozás tényét vélelmezni kell a bizonyítási nehézségeket leginkább felvető kartell esetében. E vélelmet a károkozó megdöntheti, illetve a vélelem nem terjed ki a kár mértékére, konkrét összegére.

A versenyjogi jogsértéssel okozott kárért fennálló kártérítési kötelezettség terjedelme

A teljes kártérítés elvének maradéktalan teljesülése érdekében a törvény kizárja a Ptk. 6:522. §-a (4) bekezdésének alkalmazhatóságát, a versenyjogi jogsértések esetében nem téve lehetővé, hogy a bíróság a kártérítés mértékét különös méltánylást érdemlő körülmények fennállása esetén a teljes kárnál alacsonyabb összegben határozza meg.

A törvény támogatni kívánja a versenyjogi jogsértéssel okozott károk peren kívüli rendezését, a károsult és a károsulttal megállapodást kötött jogsértő vállalkozás érdekeit egyaránt szem előtt tartó szabályozást teremtve meg. Ha a versenyjogi jogsértéssel okozott kárért több vállalkozás felel, s közülük valamelyik alternatív vitarendezés eredményeképpen a károsulttal megállapodást kötött, akkor egyrészt a károsult a fennmaradó kártérítési igényét csak a kártérítésért felelős, a megállapodásban nem részes más vállalkozástól igényelheti, másrészt pedig a megállapodást megkötő jogsértő vállalkozással szemben a megállapodást nem kötött jogsértő vállalkozás megtérítési igénnyel nem léphet fel. A károsult a megállapodás szerinti összegen felüli kárának megtérítését elsősorban a megállapodást nem kötő jogsértő vállalkozástól követelheti, a vele megállapodást kötő jogsértő vállalkozással szemben akkor támaszthat igényt további kárának megtérítésére, ha az a megállapodást nem kötött jogsértő vállalkozástól nem hajtható be, mindazonáltal a károsulttal létrejött megállapodásban ez kizárható.

A teljes kártérítés elve mellett a káron szerzés tilalma is érvényesül a versenyjogi kártérítési igények vonatkozásában. Erre figyelemmel írja elő a törvény, hogy a megállapodást megkötő károsult kártérítési igényét csökkenteni kell az abból a megállapodás hiányában a megállapodást kötő jogsértő vállalkozást terhelő résszel, függetlenül attól, hogy ezzel azonos-e a megállapodás alapján általa a károsultnak megfizetett kártérítés összege.

Külön szól a törvény arról az esetről, amikor több károkozó és több károsult érintett az ügyben, ugyanakkor nem minden károsult, illetve károkozó köt megállapodást, kimondva, hogy ebben az esetben a jogsértő vállalkozások közötti megtérítési kötelezettség kapcsán figyelembe veendő az érintett jogsértő vállalkozás részvételével korábban alternatív vitarendezés keretében létrejött megállapodás alapján fizetett kártérítés. Ez a szabály alkalmazandó például akkor, ha a megállapodásban részes jogsértő vállalkozások megtérítést fizetnek a megállapodásban nem részes jogsértő vállalkozások által a megállapodásban nem részes károsultak részére fizetett kártérítés kapcsán.

A versenyjogi jogsértés következtében jelentkező áreltérítésből eredő károk tekintetében alkalmazandó különös szabályok

Ha a károsult a ténylegesen bekövetkezett vagyoni veszteséget - részben vagy egészben - saját vevőire (vagy éppen szállítóira) hárította át, akkor az áthárított kár már nem tekinthető olyan kárnak, amelynek megtérítését követelheti. A termelési-értékesítési lánc bármely szintjén is helyezkedjék el a károsult, az őt megillető kártérítés mértéke az általa ténylegesen elszenvedett kár mértékéhez igazodik, amelyet befolyásol az általa megvalósított továbbhárítás is.

A jogsértő vállalkozás a kártérítési igény elleni védekezésként hivatkozhat arra, hogy a ténylegesen bekövetkezett vagyoni veszteséget továbbhárították, s e továbbhárított kár után az adott károsultat kártérítés nem illeti meg. A versenyjogi jogsértéssel okozott áreltérítés [azaz az áraknak a versenyjogi jogsértés hiányában érvényesülő mértékétől való akár (a jogsértő vállalkozás vevője vonatkozásában jelentkező) pozitív, akár (a jogsértő vállalkozás szállítója vonatkozásában megmutatkozó) negatív eltérés] továbbhárításának megtörténtével kapcsolatos bizonyítási terhet ebben az esetben az erre hivatkozó jogsértő vállalkozás viseli, aki ésszerű mértékben bizonyítékfeltárást kérhet a felperestől és/vagy harmadik felektől.

Kártérítési igénnyel ugyanakkor nemcsak a közvetlen károsult léphet fel a Tpvt. 11. vagy 21. §-ába, illetve az EUMSZ 101. vagy 102. cikkébe ütköző magatartást tanúsító vállalkozással szemben, hanem a közvetett vevőként károsult is. Közvetett vevő minden olyan személy, aki vagy amely nem közvetlenül a jogsértőtől, hanem annak közvetlen vevőjétől vagy egy későbbi vevőtől vett a versenyjogi jogsértés tárgyát képező árut, ilyen árut tartalmazó árut vagy ilyen áruból származtatott árut. A törvény az Irányelvvel összhangban lévő feltételek teljesülése esetén megdönthető vélelmet állít fel azzal kapcsolatban, hogy mikor tekinthető a jogsértésből eredő áreltérítést a közvetett vevőre áthárítottnak. A jogsértő vállalkozás ugyanakkor bizonyíthatja, hogy az áreltérés nem került áthárításra a közvetett vevőre.

Ha a továbbhárítás mértéke nem megállapítható, a bíróság azt a per összes körülményeinek mérlegelésével, becsléssel határozhatja meg. Amint azt az Irányelv 16. cikke rögzíti, az Európai Bizottság iránymutatásokat bocsát ki a nemzeti bíróságok számára arról, hogy hogyan kell felbecsülni a közvetett vevőre áthárított árnövekedés mértékét.

Egy versenyjogi jogsértés több károsultnak okozhat kárt, s nem szükségszerű, hogy a károsultak egyazon perben érvényesítsék kártérítési igényüket. Ha az ehhez szükséges feltételek hiányában nem történik meg a tárgyuk tekintetében összefüggő perek egyesítése, a bíróságnak - egyebek között annak érdekében, hogy a károkozók által fizetendő kártérítés mértéke ne haladja meg a ténylegesen okozott kár mértékét - ettől függetlenül figyelemmel kell lennie az áreltérés megtörténtével és mértékével kapcsolatos, más eljárásokra vonatkozó információkra, tekintettel a Pp. 163. §-ának (3) bekezdésére is, amely szerint a bíróság az általa köztudomásúnak ismert tényeket valónak fogadhatja el, s ugyanez áll azokra a tényekre is, amelyekről a bíróságnak hivatalos tudomása van. Ezeket a tényeket a bíróság akkor is figyelembe veszi, ha azokat a felek nem hozták fel, köteles azonban a feleket e tényekre a tárgyaláson figyelmeztetni.

Megjegyzendő, hogy az Irányelv 16. cikke értelmében az Európai Bizottság iránymutatásokat bocsát ki a nemzeti bíróságok számára arról, hogy hogyan kell felbecsülni a közvetett vevőre áthárított áreltérés mértékét [ezzel kapcsolatban lásd az Európai Bizottság közleményét az EUMSZ 101. és 102. cikkének megsértése alapján indított kártérítési keresetekben a kár számszerűsítéséről (2013/C 167/07), illetve az ehhez kapcsolódó gyakorlati útmutatót].

A törvény a kartellek esetében fenntartja a Tpvt. azon jelenlegi szabályát, amely szerint az ellenkező bizonyításáig úgy kell tekinteni, hogy a versenyjogi jogsértés a jogsértő vállalkozás által alkalmazott árat tíz százaléknyi mértékben befolyásolta.

Többek közös károkozása

Elsősorban, de nem kizárólag az EUMSZ 101. cikke, illetve a Tpvt. 11. §-a körében gyakorta fordult elő, hogy több vállalkozás követi el a versenyjogi jogsértést, többen közösen okozva kárt.

A Ptk. 6:524. §-ának (1) bekezdése főszabályként rögzíti, hogy ha többen közösen okoznak kárt, felelősségük a károsulttal szemben egyetemleges. Figyelemmel az Irányelv rendelkezéseire a törvény rögzíti, hogy a versenyjogi kártérítési igények esetén nem alkalmazható a Ptk. 6:524. §-ának (2) bekezdése, amely lehetővé teszi, hogy a bíróság mellőzze az egyetemleges felelősség alkalmazását.

A törvény - az Irányelv rendelkezéseire figyelemmel - a kis- és középvállalkozások számára e főszabályhoz képest kedvezőbb szabály követését írja elő, feltéve, hogy a kis- és középvállalkozás piaci részesedése nem jelentős (nem éri el az 5%-ot) és az általános szabály alkalmazása gazdaságilag ellehetetlenítené a vállalkozást. E feltételek teljesülésének igazolására az erre hivatkozó károkozó vállalkozás köteles. Nem alkalmazandók ugyanakkor a kedvezőbb szabályok, ha a kis- és középvállalkozásnak minősülő jogsértő vállalkozás vezető szerepet töltött be a versenyjogi jogsértésben vagy más vállalkozást a versenyjogi jogsértésben való részvételre kényszerített, illetőleg ha már megállapítást nyert, hogy versenyjogi jogsértést követett el. A teljes kártérítés elvének érvényre juttatása érdekében akkor sem alkalmazható a kedvezőbb szabály, ha az ugyanazon jogsértésért felelős másik károkozótól a kártérítés nem vagy nem teljes mértékben hajtható be a kis- és középvállalkozás közvetlen vagy közvetett vevőjének nem minősülő károsult által.

Ugyancsak kedvezőbb szabályozás alkalmazandó azon jogsértő vállalkozásra, amely esetében az engedékenységi politika keretében a bírság mellőzésre került. E jogsértő vállalkozás (amely tehát együttműködik a versenyhatósággal, s kulcsszerepet játszik a titkos kartellek által elkövetett jogsértések feltárásában és e jogsértések megszüntetésében) elsődlegesen csak a saját közvetlen és közvetett vevőivel vagy beszállítóival szembeni kár megtérítéséért felel egyetemlegesen (amely kihatással van a bírság mellőzésében részesült jogsértő vállalkozásnak a más jogsértő vállalkozásokkal szembeni megtérítési igényére is), a többi károsulttal szemben pedig csak akkor, ha az ugyanazon jogsértésért felelős másik károkozótól a követelés nem hajtható be. Ha a versenyjogi jogsértés a jogsértő vállalkozások közvetlen vagy közvetett vevőin vagy beszállítóin kívül másoknak is kárt okozott, a bírság mellőzésében részesült jogsértő vállalkozásnak a többi jogsértő vállalkozással szembeni megtérítési kötelezettsége vonatkozásában a törvény a Ptk. 6:523. §-ának (3) bekezdését rendeli alkalmazni, amelynek értelmében a károkozók a kárt egymás között magatartásuk felróhatósága arányában, ha ez nem megállapítható, közrehatásuk arányában viselik, s ha a közrehatás arányát sem lehet megállapítani, a kárt a károkozók egymás között egyenlő arányban viselik.

A bizonyítékok feltárása a versenyjogi kártérítési perben, az ehhez kapcsolódó szankciók

A versenyjogi kártérítési igény megalapozottságának igazolásához szükséges bizonyítékok felett gyakran az ellenérdekű fél, a károkozó (vagy harmadik személy), esetleg egy versenyhatóság rendelkezik, s e bizonyítékokat a felperes (a károsult) kellő mértékben nem ismeri vagy nem fér hozzájuk, amely hátrányosan befolyásolhatja a kártérítéshez való jog hatékony gyakorlását. A jellemzően egyébként is összetett tény- és gazdasági elemzést igénylő versenyjogi kártérítési perek esetében megmutatkozó információs aszimmetria feloldása érdekében a törvény részletesen szabályozza, hogy a károsult mikor, milyen módon, milyen feltételek teljesülésekor, milyen bizonyítékokra kiterjedően indítványozhatja a bizonyítékok feltárását. A szabályozás az egyenlő esélyek biztosítása érdekében a bizonyíték feltárásának elrendelésére irányuló indítvány benyújtásának lehetőségét a károkozó alperes számára is biztosítja, illetőleg a felperes számára is csak korlátok között teszi lehetővé az indítvány megtételét, a bizonyítékok feltárását. A bíróság döntésének meghozatala során a szükségesség és arányosság mércéjét szem előtt tartva kell, hogy eljárjon, az arányosság elve alapján tekintettel arra, hogy az alperes vagy valamely harmadik személy kötelezésével okozott hátrány nem haladhatja meg az azzal elérhető előnyöket, figyelembe véve a felek, illetve harmadik személyek jogos érdekeit.

Versenyjogi kártérítési perben a bíróság a fél indokolt kérelmére bármely személyt - így a versenyhatóságot is - meghatározott irat és egyéb bizonyítási eszköz, illetve ezek meghatározott körének, kategóriájának vagy meghatározott adatnak vagy adatok meghatározott körének a bemutatására, illetve közlésére kötelezhet, a törvény által meghatározott szabályok szerint.

A bizonyítékfeltárási kötelezettség nem korlátlan, az erre irányuló indítvány, illetve az ezzel kapcsolatos döntés kereteit a törvény - az Irányelvvel összhangban - részletesen szabályozza.

Nemcsak egy adott bizonyíték, hanem egyes bizonyítéktípusok, a bizonyítékok egy adott kategóriájának feltárására is irányulhat a valamely fél által benyújtott indítvány. Ebben az esetben szükséges meghatározni a bizonyítékok adott kategóriájába tartozó bizonyítékok olyan közös jellemzőit (pl. a feltárni kért dokumentumok jellege, tárgya, tartalma, létrejöttének időpontja), amelyek alapján meghatározhatók a feltárással érintett bizonyítékok.

A törvény külön rendelkezéseket tartalmaz a versenyhatóság ügyiratai között lévő bizonyítékok feltárásának elrendelése, illetve a versenyhatósági eljárás irataihoz való jogszerű hozzáférés révén megszerzett bizonyíték perben történő felhasználhatósága kapcsán. Kiemelendő, hogy a versenyjogi kártérítési keresetek tekintetében a bíróságok nem kötelezhetik a felet vagy egy harmadik személyt az engedékenységi nyilatkozatok és az egyezségi beadványok feltárására. Mindennek hátterében azon körülmény áll, hogy az engedékenységi programok és az egyezségi eljárások fontos eszközei a versenyjog közjogi érvényesítésének, mivel hozzájárulnak a legsúlyosabb versenyjogi jogsértések felderítéséhez, a versenyfelügyeleti eljárások hatékonyságához és jogsértések szankcionálásához, ugyanakkor a vállalkozásokat visszatarthatja attól, hogy az engedékenységi programok és az egyezségi eljárások alapján együttműködjenek a versenyhatóságokkal, ha a versenyjogi kártérítési perben olyan, saját magukra nézve terhelő nyilatkozatokat (pl. engedékenységi nyilatkozatokat vagy egyezségi beadványokat) kellene feltárniuk, amelyek kizárólag a versenyhatóságokkal folytatott együttműködés céljából készültek. Ezen információk feltárása annak kockázatával járhatna, hogy a versenyhatósággal együttműködő vállalkozások a versenyjogi kártérítési igények kapcsán a versenyhatósággal nem együttműködő többi jogsértőre vonatkozó feltételeknél rosszabb feltételekre számíthatnának.

A Büntető Törvénykönyvről szóló 2012. évi C. törvény 420. §-ának (1) bekezdése értelmében aki a közbeszerzési eljárás, illetve a koncesszióköteles tevékenységre vonatkozóan kiírt nyílt vagy zártkörű pályázat eredményének befolyásolása érdekében az árak, díjak, egyéb szerződéses feltételek rögzítésére vagy a piac felosztására irányuló megállapodást köt, vagy más összehangolt magatartást tanúsít, és ezzel a versenyt korlátozza, bűntett miatt egy évtől öt évig terjedő szabadságvesztéssel büntetendő. A büntetőjogi szabályozás keretei között is kedvezőbb megítélés alá esik, ha az elkövető vagy az adott vállalkozás a versenyfelügyeleti eljárás során a Tpvt. szerinti engedékenységi nyilatkozathoz hasonlóan olyan vallomást tesz, amely az Irányelv szerinti engedékenységi nyilatkozatnak tekinthető.

Erre is figyelemmel a törvény kitér a büntetőeljárás során keletkezett bizonyítékok feltárásnak a kérdésére is. A büntetőeljárás sikeres lefolytatásához fűződő közérdeket szem előtt tartva: egyrészt nem rendelhető el a bizonyítékok feltárása a büntetőeljárás során tett azon vallomásra, amelyben a vallomást tevő feltárja a büntetőeljárásban vizsgált versenyjogi jogsértést és az abban való részvételét (azzal, hogy a bizonyíték feltárását kérő fél ebben az esetben is kérheti, hogy a bíróság vizsgálja meg, az adott irat e kivételes szabályozás alá esik-e). Másrészt nem rendelhető el a bizonyítékok feltárása a nyomozás befejezésig a büntetőeljárás során keletkezett iratokra, ideértve a bíróság, az ügyész és a nyomozó hatóság által beszerzett, illetőleg a büntetőeljárásban részt vevő személyek által benyújtott, valamint csatolt iratot is.

A versenyjogi kártérítési perekben fennáll annak a kockázata, hogy az érintett személyek megsemmisítik vagy elrejtik azokat a bizonyítékokat, amelyek elősegítenék a károsult kártérítési keresetének sikerességét. Ezt megelőzendő, illetve a bizonyíték feltárását elrendelő végzés végrehajtásának, továbbá a korlátozottan megismerhető adat védelme érdekében előírt kötelezettség teljesítésének elősegítése érdekében a törvény pénzbírság kiszabásának és a felmerülő költségek megtérítésére való kötelezésnek a lehetőségét biztosítja a bíróság részére, az akár ismételten is kiszabható pénzbírság maximális mértékét a kellő visszatartó erő érdekében magas összegben határozva meg. További jogkövetkezmény, hogy ha az egyik fél vagy képviselője indokolatlanul elmulasztja a bizonyítékfeltárásra előírt határidőt vagy a bizonyíték feltárását megtagadja, illetve a per eldöntése szempontjából jelentőséggel bíró bizonyítékot semmisít meg, akkor a bíróság által feltárni rendelt bizonyítékkal igazolni kívánt tényt az ellenkező bizonyításáig valónak kell tekinteni.

Az uniós versenyhatóságok döntései a versenyjogi kártérítési perben

A magánjogi jogérvényesítés kapcsán felmerül az adott versenyjogi jogsértés tárgyában a közjogi jogérvényesítés körében született versenyhatósági döntés megítélésének a kérdése. Az adott piaci magatartás megítélése során elkerülendő, hogy eltérő tartalmú döntések szülessenek a versenyjogi jogsértés tárgyában. A törvény e vonatkozásában a specializált szakértelemre való tekintettel, a következetes jogalkalmazás és a jogbiztonság követelményétől vezérelten, figyelemmel a pergazdaságosság követelményére is a GVH és az Európai Bizottság döntéseinek ad elsőbbséget, amely nem csorbítja a bíróságok előtti jogérvényesítéshez való jogot, hiszen a versenyhatóság versenyjogi jogsértést megállapító határozata bíróság előtt felülvizsgálható, s ebben az esetben a bíróság egy másik bíróság ítéletéhez lesz kötve. Hangsúlyozandó, hogy a versenyhatóság, illetve a versenyhatóság határozatát felülvizsgáló bíróság döntése csak a jogsértés kérdésében köti a versenyjogi kártérítés tárgyában eljáró bíróságot, csak e megállapítás nem vitatható a polgári perben, amelynek bírósága a kártérítési igény egyéb kérdéseiben szabadon dönt.

Ha nem a GVH vagy az Európai Bíróság, hanem egy másik tagállam versenyhatósága, illetve az e versenyhatóság döntését felülvizsgáló bíróság állapította meg a versenyjogi jogsértést, akkor a magyar bíróság az ellenkező bizonyításáig az ezen döntés versenyjogi jogsértést megállapító részében foglaltakat tényként fogadja el.

A versenyhatóság közreműködése a versenyjogi kártérítési perben

A törvény a versenyjogi jogsértőkkel szembeni magánjogi jogérvényesítés támogatása céljából lehetővé teszi a versenyjogi kártérítési perben eljáró bíróság számára, hogy felhívja a GVH-t a kár bekövetkezésével, mértékével és az okozati összefüggés fennállásával kapcsolatos álláspontjának ismertetésére.

Külön is kiemelendő, hogy a kártérítési igény kielégítéséhez a károsultnak a kár mértékét is bizonyítania kell (amellyel összefüggésben nem mellőzhető a kár mértékével kapcsolatos törvényi, megdönthető vélelmek figyelembe vétele sem). A versenyjogi ügyekben a kár számszerűsítése során különösen nagyszámú körülményt, tényt kell figyelembe venni, ami összetett gazdasági modellek alkalmazását teheti szükségessé. Ez gyakran nagyon költséges, és nehézségeket okoz a felpereseknek az igényük alátámasztásához szükséges adatok beszerzését illetően. Ily módon a kár versenyjogi ügyekben való számszerűsítése lényegi akadályát képezheti a kártérítési igények hatékonyságának. A kár mértékének megállapításához járulhat hozzá a GVH bíróság általi megkeresése.

A GVH ugyanakkor nem köteles álláspontjának kialakítására és annak ismertetésére, ezt indokolás nélkül visszautasíthatja.

A versenyjogi jogsértésből eredő kártérítési igény elévülésének különös szabályai

Az elévülés ugyan nem jár a versenyjogi kártérítési igény iránti jog teljes elvesztésével, de megszünteti e jog állami kényszer révén történő érvényesíthetőségét, amelyre a károkozó védekezésében anyagi jogi kifogásként hivatkozhat. Az elévülés szabályozásának, így különösen időtartamának és az elévülés kezdetének szabályozása kiemelkedő jelentőséggel bír a felek szempontjából. A törvény nem érinti az elévülés időtartamára vonatkozó általános szabályt, ugyanakkor az Irányelv előírásai szerint - eltérve az általános szabálytól - meghatározza, hogy mikor kezdődik a versenyjogi jogsértésből eredő kártérítési igény elévülési ideje. A szabályozás nem érinti a kártérítés esedékességére irányadó általános rendelkezést.

A törvény az elévülés nyugvásának általános szabályait sem módosítja a versenyjogi kártérítési igényekkel összefüggésben, mindazonáltal - figyelemmel arra, hogy az uniós versenyhatóság, illetve a versenyhatóság határozatát felülvizsgáló bíróság döntése a jogsértés kérdésében köti a versenyjogi kártérítés tárgyában eljáró bíróságot - kimondja, hogy az elévülés nyugszik, ha valamely uniós versenyhatóság a jogsértő magatartással összefüggésben eljárást indít, annak jogerős (az adott hatóság eljárására irányadó szabályok szerint rendes jogorvoslattal nem támadható) befejezéséig. Ezt követően a Ptk. 6:24. §-ának (2) bekezdése irányadó, azaz az akadály megszűnésétől számított egyéves határidőn belül a követelés akkor is érvényesíthető, ha az elévülési idő már eltelt, vagy abból egy évnél kevesebb van hátra.

Ugyancsak nyugszik az elévülés, ha a felek a versenyjogi jogsértésből eredő kártérítési igénnyel kapcsolatos jogvitájuk rendezése érdekében bármilyen alternatív vitarendezési eljárást vesznek igénybe, de csak az alternatív vitarendezési eljárásban részt vevő vállalkozás tekintetében.

A 29. §-hoz

Módosítja az uniós versenyszabályok bírósági eljárások során történő alkalmazására vonatkozó szabályokat.

A 30. §-hoz

Az új rendelkezések differenciált hatálybalépéséhez igazodóan átmeneti rendelkezéseket illeszt be a Tpvt.-be, a versenyjogi kártérítési perekre irányadó rendelkezések kapcsán figyelemmel az Irányelv azon előírásaira is, amelyek értelmében az Irányelv anyagi jogi rendelkezéseinek való megfelelés céljából elfogadott nemzeti intézkedések nem alkalmazhatók visszamenőleges hatállyal, illetőleg az e körbe nem tartozó rendelkezések nem alkalmazhatók az olyan kártérítési keresetekre, amelyeket valamely nemzeti bíróságnál 2014. december 26. előtt indítottak.

A 31. §-hoz

Módosítja a Tpvt. Európai Unió jogának való megfelelésre utaló rendelkezéseit, utalva az Irányelvre.

A 32. §-hoz

Az (1) bekezdés értelmében azon vállalkozások, amelyek a Tpvt. 73/A. §-a szerinti egyezségi nyilatkozatot tesznek a korábbi 10% helyett akár 30%-ig terjedő bírságcsökkentésben is részesülhetnek a GVH elnöke és a Versenytanács elnöke által kiadott közlemény rendelkezéseinek megfelelően.

A (2) bekezdés alapvetően a fúziós szabályok módosításával összefüggő kisebb technikai jellegű pontosításokat tartalmaz az új szabályokhoz igazodóan. Érdemi változást jelent ugyanakkor a 16. pont, mert a Tpvt. 65/A. §-ának módosuló (1) bekezdése kiterjeszti a „rajtaütés” lehetőségét az összefonódásokra is. Ilyen jogosultsága más tagállami hatóságoknak és az Európai Bizottságnak is van, amelyet ugyan ritkán használnak, de önmagában a lehetőség is érdemben javítja a szolgáltatott adatok minőségét, és így az eljárások hatékonyságát. A „rajtaütés” az összefonódások esetében is csak bírói engedéllyel lehetséges. Szintén érdemi változást jelent a 22. pont, mely alapján a módosuló Tpvt. 78. § (1c) bekezdés szerint a Tpvt. 78. § (1) bekezdés d) pontja szerinti bírság akkor is alkalmazható, ha a GVH az összefonódás végrehajtásáról a Tpvt. 24. § szerinti bejelentés nyomán értesül, mely esetben a napi bírságot a bejelentés időpontjáig kell számolni. Abban az esetben, ha az eljárás a 24. § szerinti küszöbértéket nem elérő végrehajtott összefonódás vizsgálatára indult, nem lehet bírságot kiszabni.

Módosul a Tpvt. 78/A. § (1) bekezdése is, lehetővé téve, hogy a vételi vagy eladási árak közvetlen vagy közvetett rögzítésére irányuló vertikális megállapodások esetén is lehetősége legyen a vállalkozásoknak engedékenységi kérelem benyújtására.

A (3) bekezdés alapján a Tpvt. 13. § (2) bekezdése a) pontja módosul, és az európai szabályokhoz közelítve szabályozza, hogy az árrögzítést tartalmazó vertikális versenykorlátozások sem minősülhetnek csekély jelentőségűnek.

A 33. §-hoz

Hatályon kívül helyező rendelkezések.

A Tpvt. 67. §-ának a b) pont által hatályon kívül helyezett (2) bekezdésével azonos tartalmú rendelkezést tartalmaz a Tpvt. 70. §-a törvény szerinti új (1a) bekezdésének a) pontja, a bejelentéses eljárással összhangban álló megfogalmazással.

A d) pont hatályon kívül helyezi a Tpvt. 68. és 69. §-át, azonban azok egyes szabályai egyrészt - immár az összefonódás bejelentésére vonatkoztatva - a Tpvt. új 43/J. és 43/L. §-ába, másrészt a Tpvt. 25. § szerinti kérelem tekintetében a Tpvt. 63. § új (8) bekezdésébe kerülnek át.

A 34. §-hoz

A Tpvt. 88/B. §-ának módosulása következtében szükséges módosítani a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény 15. §-ának (3) bekezdését. Emellett a Tpvt.-re történő hivatkozásoknak - az időközbeni törvénymódosításokra tekintettel lévő - korrekciójára kerül sor.

-----STARTING---POINT---VEGE---

A 35. §-hoz

Hatályba léptető rendelkezések.

A 36. §-hoz

Az Irányelv átültetésére utaló jogharmonizációs záradék.