2017. évi CXCVI. törvény indokolása

a hulladékról szóló 2012. évi CLXXXV. törvény módosításáról

-----STARTING---POINT---ALTALANOS--- 

A hulladékgazdálkodási közszolgáltatással kapcsolatos egyes kérdések tisztázása, a számlázással, díjbeszedéssel, díjhátralék-kezeléssel kapcsolatos szabályok alkalmazhatóságának elősegítése, a közszolgáltatói alvállalkozó fogalmának tisztázása szükségessé teszi a hulladékgazdálkodásról szóló 2012. évi CLXXXV. törvény (a továbbiakban: Ht.) módosítását.

A Ht. módosításával elérni kívánt további cél, hogy az megfeleljen a 2008/98/EK európai parlamenti és tanácsi irányelv III. mellékletének a HP 14 „környezetre veszélyes (ökotoxikus)” veszélyességi tulajdonság tekintetében történő módosításáról szóló (EU) 2017/997 tanácsi rendeletnek (a továbbiakban: Tanácsi Rendelet).

A módosítás jelentős lépést tesz egy régóta meglévő környezetvédelmi kérdés megoldása érdekében.

Évek óta gondot jelentenek a kitermelt talajjal kapcsolatos kérdések. A törvény a szabályozási szándék legfontosabb elemeinek kiemelése mellett kormányrendeleti szintű felhatalmazást ad a mielőbbi szabályozás érdekében.

A módosítás célja továbbá a jogalkalmazás egyszerűsítését, egységesítését célzó rendelkezések előírása. Az egyszerűsítés jegyében a módosítás hatályon kívül helyezi a területi hulladékgazdálkodási tervekkel kapcsolatos előírásokat, mivel ezek elkészítése nem közösségi követelmény, és felesleges szakmai, adminisztrációs feladatot eredményez.

-----STARTING---POINT---RESZLETES---

Az 1. §-hoz

A közszolgáltatói alvállalkozó fogalmának értelmezése több kérdésre egyértelmű választ ad. A hulladékgazdálkodási közszolgáltatási feladatok teljesítéséhez igénybe vett alvállalkozókra terjed ki a fogalom-meghatározás, tehát a közszolgáltatók által a működésükhöz szükséges ám nem hulladékgazdálkodási tevékenység ellátására igénybe vett gazdálkodó szervezetek (pl. beszállítók, közbeszerzési tanácsadó, karbantartást végző szervezetek stb.) nem tartoznak a fogalmi körbe. A Ht. 42. § (2) bekezdése szerinti szervezetek a kivételi körbe tartoznak.

A 2. §-hoz

A kiegészítés azt segíti elő, hogy a lakosságnál képződő azbesztet tartalmazó veszélyes építési-bontási hulladék átvétele engedély nélkül történhessen. Abban az esetben, ha egyes hulladékgyűjtő udvarok is bekapcsolódnak a programba, nincs szükség a meglévő engedélyük módosítására.

A 3. §-hoz

Technikai jellegű módosítás mellett a 2. §-hoz kapcsolódva arra irányul, hogy a természetes személy ingatlantulajdonos az ingatlanán képződő, a bontást végző szakember által környezetveszélyeztetést kizáró módon szállításra előkészített, azbesztet tartalmazó veszélyes építési-bontási hulladékot a saját költségén hulladékgazdálkodási engedély nélkül elszállíthassa a legközelebbi speciális hulladékgyűjtő-pontra vagy az arra alkalmas hulladéklerakók valamelyikébe.

A nyomon-követhetőséget előíró garanciális szabályok biztosítani fogják, hogy a környezet védelmi szintje ne csökkenjen, ugyanakkor ne eredményezze a bürokrácia növekedését, de mégis biztosítsa az ellenőrzés feltételeit.

A 4. §-hoz

A hulladékokról és egyes irányelvek hatályon kívül helyezéséről szóló, 2008. november 19-i 2008/98/EK európai parlamenti és tanácsi irányelv (a továbbiakban: Hulladék Keretirányelv) 24-25. cikkei szerint a tagállamok részletes szabályozásukkal az engedélyezési kötelezettség alól mentességet adhatnak a létesítményeknek vagy a vállalkozásoknak a saját nem veszélyes hulladékuk termelés helyén való ártalmatlanítása, vagy hulladék hasznosítása esetén. A kiegészítés a hazai mentességi rendelet megalkotását készíti elő.

Az 5. §-hoz

A Koordináló szervnek a számlázási, díjbeszedési, valamint a díjhátralék-kezelési feladatkörében eljárva 3 milliós nagyságrendet meghaladó ingatlanhasználói kör adatait kell beszereznie, frissítenie, nyilvántartania. A módosítás a feladat ellátását kívánja segíteni az adatbeszerzése segítésével. Az adatkezeléssel összefüggésben meg kell jegyezni, hogy a jelenlegi szabályozás értelmében csak a Koordináló szerv és a feladatai ellátásába bevont közszolgáltató által fenntartott ügyfélszolgálat kezelheti a személyes adatokat a Koordináló szerv feladatainak ellátása során. A felmerült igényre válaszul a módosítás lehetővé teszi, hogy a Koordináló szerv a kintlévőség kezeléssel kapcsolatban ne a közszolgáltató ügyfélszolgálatát vegye igénybe, hanem egy speciálisan erre szakosodott gazdasági társaságot.

A Koordináló szerv díjbeszedési, valamint a díjhátralék-kezelési feladatkörének ellátása során a díjhátralék adók módjára történő behajtását kezdeményezi a Nemzeti Adó- és Vámhivatalnál. A behajtási eljárás megindításához az adóhatóságnak át kell adni az adós nevét és az azonosításához szükséges adatokat, továbbá az adós lakóhelyét. A jelenlegi szabályozás a természetes személyek részére ezen adatok közlésének kötelezettségét csak részlegesen írja elő, ami jelentős mértékben nehezíti és lassítja a behajtási eljárások megindítását, ezért ebből a szempontból is módosítás szükséges.

A 6-7. és a 9. §-hoz

A közszolgáltatói alvállalkozó fogalmának bevezetése miatt szükséges a pontosítás.

A 8. §-hoz

A felügyeleti díjat a Koordináló szerv fizeti, ezért szükséges a rendelkezés pontosítása.

A 10. §-hoz

A kitermelt szennyezetlen talaj kérdésköre egy jól behatárolható részterület, és a gyakorlatban felmerült kérdések alapján mielőbbi önálló szabályozás igényel. Jelen módosítás a kitermelt szennyezetlen talaj és más, természetes állapotában meglévő olyan anyag esetében, melyet nem a helyszínen használnak fel, a termelő, vagy - ha az nem állapítható meg - a birtokos szándékát teszi központi elemmé. A módosítás alapján ezen anyagok a nyilatkozat alapján nem minősülnek hulladéknak, felhasználásuk hulladékgazdálkodási engedélyhez nem kötött. A nyilatkozattétel részletes szabályait kormányrendelet határozza meg. A nyilatkozat valódiság tartalmáért és ezzel összefüggésben az anyag felhasználására vonatkozó feltételeknek való megfelelőségéért a birtokos felel. A figyelembe veendő bizonyítási eszköz meghatározására irányuló módosítás biztosítja az egységes jogalkalmazási gyakorlatot.

A végrehajtási jogszabály elsődleges szemponttá tenné, hogy megakadályozza a föld hulladékká válását, kizárja a kitermeléssel együtt járó, vagy azt követő esetleges szennyeződését, preferálja a hasznosítását, és csak végső esetben legyen lehetőség arra, hogy a földet hulladékként helyezzék el engedélyezett hulladéklerakóban.

A kitermelt szennyezetlen talaj vagy más, természetes állapotában meglévő anyagra vonatkozó szabályozás jelenleg is összhangban van a Hulladék Keretirányelv 3. cikk (Fogalommeghatározások) 1. pontja szerinti definícióval, valamint az Európai Közösségek Bizottsága kontra Olasz Köztársaság C-194/05. sz. ügyben meghozott ítéletben ismertetett érveléssel is. A pontosítás nem tartalmaz olyan jellegű módosítást, ami miatt ellentmondás alakulhatna ki az európai uniós rendelkezésekkel, illetve joggyakorlattal.

A 11. §-hoz

Azbeszt tartalmú hulladék szakmailag helyes megnevezését tartalmazza.

A 12. §-hoz

A hulladékgazdálkodási területi tervezés fenntartása szakmai szempontból indokolatlan, a közösségi követelmény teljesítéséhez elegendő, és a hazai érdekeket is jobban szolgálja az egy Országos Hulladékgazdálkodási Terv.

A 13. §-hoz

Az egyes hulladékgazdálkodási tevékenységek kötelező időszakos ellenőrzésének előírása egy jelenleg is meglévő gyakorlatot emel törvényi szintre. A környezetvédelmi hatóság az egységes környezethasználati engedély köteles tevékenységeket és az autóbontókat évente helyszínen ellenőrzi. Több év tapasztalata alapján egyértelműen megállapítható, hogy a rendszeres ellenőrzés eredményes, a rendszeresen ellenőrzött engedélyeseknél szinte alig tapasztalható szabályszegés, az ismételt ellenőrzések tehát a hatóság számára sem jelentenek akkora terhet, mint egy korábban nem ellenőrzött engedélyes ellenőrzése. Az engedélyesek éves felügyeleti díjat fizetnek, és az előírás lehetőséget ad arra, hogy egy reális, teljesíthető pénzügyi fedezetet határozzon meg az előkészítés alatt álló végrehajtási jogszabály. A rendelkezés kapcsán költségvetési hatással nem kell számolni, mivel a kötelező ellenőrzéssel kapcsolatos előírás egy létező hatósági gyakorlatot erősít meg törvényi szinten.

A 14. §-hoz

A módosítás rendezi az elszámolással, számlázással, díjfizetéssel, kintlévőség kezeléssel kapcsolatos feladatokkal összefüggő jogsértések kivizsgálásának jogszabályi feltételeit az alapvető jogok biztosa eljárása során tett ajánlása (AJB-815/2017) értelmében. A Ht. rendelkezéseinek megsértésével beszedett hulladékgazdálkodási közszolgáltatási díjaknak a fogyasztóvédelmi hatóság által elrendelt visszatérítési kötelezettségét több ágazati jogszabályhoz hasonlóan törvényi szinten kell rögzíteni.

A 15. §-hoz

Felhatalmazó rendelkezések.

A 16-17. §-hoz

A módosítással a Ht. megfelel a 2008/98/EK európai parlamenti és tanácsi irányelv III. mellékletének a HP 14 „környezetre veszélyes (ökotoxikus)” veszélyességi tulajdonság tekintetében történő módosításáról szóló (EU) 2017/997 tanácsi rendeletnek.

A 18. §-hoz

Szövegcserés módosítások.

A 19. §-hoz

Hatályon kívül helyező rendelkezések.

-----STARTING---POINT---VEGE---

A 20-21. §-hoz

Hatályba lépéssel kapcsolatos rendelkezések.

A 22. §-hoz

Jogharmonizációs záradékot tartalmaz.