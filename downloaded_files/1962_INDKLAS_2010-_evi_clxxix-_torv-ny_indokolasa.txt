2010. évi CLXXIX. törvény indokolása

az egyes cégjogi és társasági jogi tárgyú törvények módosításáról

-----STARTING---POINT---ALTALANOS--- 

A módosításban foglaltak alapvetően két célt tűznek ki: egyrészt a természetes személyek lakóhelyadatának megismerésével kapcsolatban felmerült anomáliák kezelését, másrészt pedig a cégeljárás teljeskörű elektronizációjának megvalósítását. A módosítás révén kiküszöbölhető a cégbíróságokat, céginformációs szolgálatot és az ügyfeleket a céginformáció szolgáltatással kapcsolatban terhelő adminisztratív teher. A céginformációban e törvény hatályba lépése nyomán minden adat automatikusan megismerhető lesz, nem kell külön kérelmezni a természetes személy lakóhelyének megismerését, a megismerés bárki számára egyenlő feltételekkel lesz biztosított. Az adatok megismerésének e módja az adminisztrációs tehercsökkenés mellett erősíti a forgalom biztonságát és a hitelezői érdekek védelmét.

Az elektronikus cégeljárás a cégbíróságokon 2005. január 1. és 2008. július 1. között fokozatosan valósult meg, épül ki. A cégbíróságok és a cégek elektronikus kommunikációja kezdetben két cégformára, a korlátolt felelősségű társaságokra és a részvénytársaságokra korlátozódott. 2006 júliusától valamennyi gazdasági társasági forma esetében biztosította a Cégtörvény azt a lehetőséget, hogy a cégbejegyzési (változásbejegyzési) kérelmét elektronikus úton is előterjeszthesse és ennek eredményeként a cégbíróság az érintett cégeket elektronikus úton jegyezte be. A Cégtörvény ezen túlmenően 2007. január 1-től valamennyi cégforma esetében lehetővé tette a cégbejegyzési (változásbejegyzési) kérelem elektronikus úton történő intézését, 2008. július 1-jétől pedig kizárólagossá tette az elektronikus cégeljárást és megteremtette az egy munkaórás bejegyzést is.

A törvény a fent leírt folyamat záróaktusaként a másodfokú eljárás elektronizációjáról is rendelkezik, ami azt jelenti, hogy a cégbejegyzési kérelmet elutasító végzést a Fővárosi Ítélőtábla - amely a fellebbezés elbírálására kizárólagosan illetékes - elektronikus eljárás keretében bírálja el.

A törvény mindezek mellett átülteti a 77/91/EGK, a 78/855/EGK, a 82/891/EGK tanácsi irányelvnek és a 2005/56/EK irányelvnek az egyesülések és szétválások esetében alkalmazandó jelentéstételi és dokumentációs kötelezettségek tekintetében történő módosításáról szóló 2009/109/EK irányelvet. Az irányelv átültetése következtében az egyesülések és szétválások esetében közzétételi és dokumentációs kötelezettségekhez kapcsolódó adminisztratív terhek csökkenni fognak.

-----STARTING---POINT---RESZLETES---

Az 1. §-hoz

E § a cégnyilvántartás teljeskörű nyilvánosságát határozza meg, az abban szereplő adatokat - így a természetes személyek bejegyzett lakóhelyét is - bárki, egyenlő feltételek mellett ismerheti meg.

A 2. §-hoz

A szakasz az ingyenes céginformáción kívüli valamennyi nevesített céginformációban biztosítja az adatok korlátozástól mentes megismerését.

A 3. §-hoz

E § a cégiratok tekintetében (tipikusan cégbejegyzési, változásbejegyzési kérelemhez csatolt mellékletek) biztosítja az azok teljeskörű megismerhetőségét.

A 4. §-hoz

A rendelkezés lehetővé teszi, hogy a Cégközlönyben közzétételre kerülő cégbírósági végzésekben, illetőleg a részvénytársaságok és korlátolt felelősségű társaságok társasági szerződésében is megismerhető legyen a természetes személy lakóhelyadata, a cégbíróságnak tehát nem kell az érintett adat meg nem ismerhetőségéről gondoskodnia.

Az 5. §-hoz

A törvény a cégbejegyzést (változásbejegyzést) elutasító (részben elutasító) végzés ellen benyújtott fellebbezési kérelmeket elbíráló jogorvoslati eljárást is elektronizálttá teszi, ezáltal megvalósul a cégeljárás teljes körű elektronizációja. Az elektronikus ügyintézés részletszabályait a bírósági ügyvitelről szóló 14/2002. (VIII. 1.) IM rendelet határozza meg.

A 6. §-hoz

Jogharmonizációs rendelkezést tartalmaz.

A 7. §-hoz

Hatályon kívül helyező rendelkezést tartalmaz.

A 8. §-hoz

A szakasz a részvénytársaságokra vonatkozó közzétételi és dokumentációs kötelezettségekhez kapcsolódó adminisztratív terhek csökkentéséről rendelkezik a 77/91/EGK, a 78/855/EGK, a 82/891/EGK tanácsi irányelvnek és a 2005/56/EK irányelvnek az egyesülések és szétválások esetében alkalmazandó jelentéstételi és dokumentációs kötelezettségek tekintetében történő módosításáról szóló 2009/109/EK irányelv átültetésével.

Az irányelv értelmében lehetőség van a társaságok honlapjainak, vagy más honlapok használatára az egyesülési vagy szétválási dokumentumok közzétételére, ennek érdekében azonban biztosítékot kell nyújtani a honlap biztonságosságával és a dokumentumok hitelességével kapcsolatban.

A rendelkezés értelmében a részvénytársaságnak az egyesülési szerződés tervezetét, az egyesülő részvénytársaságok vezető tisztségviselői által készített írásbeli beszámolót, valamint r amennyiben készült a könyvvizsgálónak, illetve a független szakértőnek az egyesülési szerződés tervezetére és az írásbeli beszámolóra vonatkozó álláspontját tartalmazó jelentést nem kötelező cégiratként benyújtani az egyesülő részvénytársaságok cégjegyzékét vezető cégbírósághoz, amennyiben saját honlapján a Cégtörvény 21/A. §-ában foglaltak szerint folyamatosan, korlátozástól mentesen és ingyenesen biztosítják az érintett dokumentumok megismerhetőségét a nyilvánosság számára. A részvénytársaság közzétételi kötelezettségének azonban a Cégközlönyben is eleget tehet. A közzététel e módjára a Cégközlönyben megjelenő közlemények közzétételről és költségtérítéséről szóló 22/2006. (V. 18.) IM rendelet szabályai irányadóak. Rá kell mutatni arra is, hogy a cégiratokat a hatályos szabályok értelmében [Cégtörvény 36. § (5) bekezdése] elektronikusan, minősített elektronikus aláírás alkalmazásával vagy a kormányzati portálon keresztül lehet a cégbírósághoz benyújtani. A jelenlegi rendelkezés ehhez képest jelentős könnyítést jelent.

A (2) bekezdés jogharmonizációs rendelkezést fogalmaz meg.

A 9. §-hoz

E szakasz (szintén) a 77/91/EGK, a 78/855/EGK, a 82/891/EGK tanácsi irányelvnek és a 2005/56/EK irányelvnek az egyesülések és szétválások esetében alkalmazandó jelentéstételi és dokumentációs kötelezettségek tekintetében történő módosításáról szóló 2009/109/EK irányelvet ülteti át.

A tőkeegyesítő társaságok határokon átnyúló egyesüléséről szóló, 2005. október 26-i 2005/56/EK európai parlamenti és tanácsi irányelv szerinti, határokon átnyúló egyesülések egyesülési tervére vonatkozó közzétételi követelményeknek hasonlóaknak kell lenniük a 78/855/EGK és a Szerződés 54. cikke (3) bekezdésének g) pontja alapján a részvénytársaságok szétválásáról szóló, 1982. december 17-i 82/891/EGK hatodik tanácsi irányelv szerinti, a belföldi egyesülésekre és szétválásokra vonatkozó követelményekhez. Emiatt a törvény a Gt. 280. §-ában átvezetett módosítással egyezően szabályozza a közzétételi kötelezettséget.

A 10. §-hoz

A 2010. december 31-én megszűnt Költségvetési Tanács Titkárságának jogai és kötelezettségei az Országgyűlés Hivatalát illetik meg, illetve terhelik. Ez azonban nem eredményezi a Titkárság korábbi szerződéseinek megszűnését. Indokolatlanul folyna ki jelentős összegű közpénz a költségvetésből, ha a megszűnt feladatokhoz kapcsolódó szerződéseket nem lehetne felmondani. A felmondási jog gyakorlására 2011. február 28-áig, 60 napos felmondási határidővel van lehetőség.

A 11. §-hoz

A Médiatanács hatósági határozatai ellen indítható bírósági eljárások gyors befejezéséhez nyomós közérdek és a médiaszolgáltató méltányolható magánérdeke fűződik. Ezért a rendelkezés mind az elsőfokú, mind a másodfokú eljárásra 30 napos határidőt állapít meg.

A 12. §-hoz

A csődeljárásról és felszámolásról szóló 1991. évi XLIX. törvény (a továbbiakban: Csődtörvény) 6. §-ának (5) bekezdése, valamint 7. §-ának (5) bekezdése az elektronikus kommunikáció elterjedésére tekintettel rögzíti, hogy 2011. január 1-jétől a bíróságok és a felek közötti írásbeli közlés kizárólag elektronikusan történhet, továbbá a csődeljárás iránti kérelem - ide nem értve a természetes személyek kérelmeit - kizárólag elektronikusan nyújtható be. A törvény ezen elektronikus ügyintézési kötelezettség bevezetésének határidejét hosszabbítja meg.

A 13. §-hoz

A módosítás célja pontosítás annak érdekében, hogy a nehéz helyzetbe került lakáscélú hitelt felvevő fogyasztók megsegítése érdekében született törvénymódosítások körében a fogyasztó számára lehetővé tett futamidő hosszabbítás hatálybalépési szabályai megfeleljenek az eredeti jogalkotói szándéknak. A módosítás így megszünteti a jelenleg hatályos jogszabályokkal kapcsolatos jogértelmezési bizonytalanságot.

-----STARTING---POINT---VEGE---

A 14-16. §-hoz

Hatályát vesztő, hatályba léptető és jogharmonizációs rendelkezéseket szabályoz.