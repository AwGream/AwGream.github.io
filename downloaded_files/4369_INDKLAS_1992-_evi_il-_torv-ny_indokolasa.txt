1992. évi IL. törvény indokolása

a kárpótlási jegy termőföld tulajdon megszerzésére történő felhasználásának egyes kérdéseiről

-----STARTING---POINT---ALTALANOS--- 

Az Országgyűlés a tulajdonviszonyok biztonságának megteremtése és a magántulajdonban okozott sérelmek, károk egyidejű orvoslása érdekében három kárpótlási törvényt alkotott. Ezek a törvények a különböző időpontokban alkotott jogszabályok alkalmazásával az állam által okozott károk orvoslását öt évtizedre visszamenőleg valósítják meg. A törvények lehetővé teszik, hogy a kárpótlásra jogosultak kárpótlási igényük kielégítésére termőföld tulajdonát is megszerezzék.

A kárpótlási igények kielégítése céljára szolgáló termelőszövetkezeti és állami földek árverésén a jogosultak széles köre vehet részt. A törvény nem csak a helyben lakóknak teszi lehetővé a termőföld tulajdonjogának megszerzését, hanem annak is akinek az elvett földje a nagyüzem használatában van és esetenként nemcsak termőföld után járó kárpótlási jeggyel lehet az árverésen termőföldre licitálni. Ez idő szerint nem lehet prognosztizálni, hogy a károsultak mintegy kétharmadát kitevő távol lakók az illető nagyüzemnél, vagy mai lakóhelyükön akarnak-e a saját jogon járó kárpótlási jeggyel földhöz jutni. Nem ismeretes az sem, hogy a más vagyontárgy után kárpótlásra jogosultak közül mennyien kívánnak földhöz jutni.

A mezőgazdasági termelés zavartalanságához fűződő érdekek miatt indokolt mielőbb tiszta képet alkotni a termőföldre vonatkozó tulajdoni viszonyok jövőbeni átalakulásáról. Ezért a törvény határidőhöz kötött bejelentési kötelezettséget ír elő mindazon kárpótlásra jogosult számára, aki kárpótlási jegyével termőföld tulajdonhoz kíván jutni. Egyidejűleg a törvény a termőföldre vonatkozó tulajdonviszonyok átalakításának meggyorsítása céljából a jogosultak egyetértésével lehetővé teszi az árverés nélküli termőföldszerzést is. Erre - garanciális okokból - azokon a településeken kerül sor, ahol a kárpótlási földalapba kijelölt földek mennyisége az igényeket meghaladják.

A gyorsítás feltételezi a termőföldre bejelentett igények soron kívüli elbírálását.

A rendezett tulajdoni viszonyok mielőbbi kialakítása, a mezőgazdasági termelés folyamatosságának fenntartása fontos társadalmi érdek. Az átalakítás folyamata azonban nem mentes helyi konfliktusoktól. Már a földalapok kijelölése során fontos szerepet játszottak a konfliktusok megoldásában a helyi érdekegyeztető fórumok. E hagyományok folytatásaként, a termőföldre vonatkozó tulajdonviszonyok átalakításának meggyorsításában a törvény széleskörű jogosítványokkal rendelkező helyi földrendező bizottságok létrehozását rendeli el. A földrendező bizottságok az átalakítás folyamatának helyi, felelős irányítói. Jogosítványaik nemcsak a tulajdoni szerkezet átalakításában biztosítják részvételüket, hanem kiemelkedő feladataik vannak az árverésre kerülő földek ideiglenes hasznosításának megszervezésében is.

-----STARTING---POINT---RESZLETES---

Az 1. §-hoz

A törvény 1. §-a a kárpótlási jegy termőföld tulajdon megszerzésére történő felhasználhatóságának általános feltételeként írja elő valamennyi kárpótlásra jogosult részére a termőföld tulajdon szerzésére vonatkozó szándék határidőhöz kötött bejelentését. A már hatályba lépett kárpótlási törvények alapján kárpótlásra jogosultak egyaránt az 1991. évi XXV. tv. (a továbbiakban: Kpt. I.) és az 1992. évi II. tv. (a továbbiakban: Átm.) alapján már kijelölt termőföld terület mértékéig szerezhetnek termőföldet kárpótlási jegy ellenében. Ezért a törvény külön termőföld szerzése iránti igénybejelentési határidőt ír elő egyrészt azok számára, akik kárpótlási igényüket már benyújtották, másrészt azok számára, akik a törvény hatálybalépését követően érvényesítik kárpótlás iránti igényüket.

A termőföld szerzési igény bejelentésének tartalmára vonatkozó rendelkezés célja, hogy az előírt rövid határidők betartása, az adatok feldolgozása biztosítható legyen. A bejelentőnek meg kell jelölnie, hogy hol - melyik gazdálkodó szervezet által kijelölt földalap terhére - kíván termőföld tulajdont szerezni.

A 2. §-hoz

A törvény rövid határidőt állapít meg azoknak a kárpótlási igényeknek elbírálására, amelyekkel kapcsolatban a jogosult termőföld szerzési szándékát bejelentette. A kárpótlási igények elbírálását követően a kárrendezési hivatal megállapítja, hogy az igénylők által megjelölt egyes kárpótlási földalapokból az igények kielégíthetők-e. Amennyiben a szükséges földterület rendelkezésre áll a továbbiakban a községi földrendező bizottság hatáskörébe utalja a törvény a földalapra vonatkozó igények kielégítésére irányuló eljárást.

Amennyiben az igények kielégítése a konkrét földalapból nem biztosítható a hivatal az általános szabályok szerinti árverésre bocsájtja a területet.

A törvény - mivel a Kpt. I. a kárpótlási jegy névértékben történő felhasználását csak meghatározott esetekben biztosítja - a kárpótlási jegy termőföld tulajdon megszerzésére történő felhasználása esetén a jogosultat ténylegesen megillető kárpótlás összegéről kiállított kárpótlási jegyek elfogadását címletük szerinti értékükön biztosítja. Ezt a rendelkezést indokolja az a tény, hogy a kárpótlásra kijelölt termőföld terület összes aranyakorona értéke állandó, míg a kiállított kárpótlási jegyek névértéke a havonta jóváírt kamattal növekszik.

A 3. §-hoz

A törvény megteremti annak lehetőségét, hogy a bizottság kijelölje a kárpótlási földalapból azokat a földrészeket, amelyekre a jogosultak egységesen 1000 Ft/AK értéken, árverés tartása nélkül vételi jogukat gyakorolhatják. A jogosultaknak meg kell állapodniuk arról, hogy a rendelkezésre álló földalapon belül milyen sorrendben és mely földrészletekre gyakorolják vételi jogukat.

Ha a megállapodás nem jön létre a bizottság közjegyző jelenlétében tartott sorsolás alapján dönt a terület felosztásáról. Ha a jogosultak a bizottság döntését magukra nézve elfogadják, az egyezségkötéshez hasonló helyzet alakul ki.

A 4. §-hoz

A törvény lehetőséget biztosít az általános szabályok szerinti árverésen történő termőföld tulajdon szerzésre, ha a jogosult bármely okból nem kötött egyezséget, illetőleg a bizottság döntését nem fogadta el.

Az 5. §-hoz

A törvény rendelkezése szerint az egyezséggel illetőleg bizottsági döntéssel nem érintett földterület árverésre bocsájtása előtt a hivatal felméri, hogy a konkrét földterület árverésére milyen mértékű igény jelentkezik. A hivatal a beérkezett igénynek megfelelő aranykorona értékű földterületet bocsájt árverésre. Ha a területre árverési igény nem érkezik, illetőleg az igényfelmérés alapján csak a terület egy részét kell árverésre bocsájtani, a fennmaradó területet haladéktalanul a földet kijelölő gazdálkodó szervezet rendelkezésére kell bocsájtani.

A 6. §-hoz

A törvény konkrét joghátrányt helyez kilátásba, arra az esetre, ha a kárpótlásra jogosult valódi termőföld tulajdon szerzési szándék nélkül - esetleg csak a törvényben biztosított soronkívüli eljárás - reményében jelentette be földtulajdon megszerzésére irányuló szándékát.

A 7. §-hoz

A törvény, tekintettel arra, hogy a kárpótlási jegy ellenében akár egyezség vagy bizottsági döntés alapján, akár árverésen megszerzett termőföld önálló földrészletté történő alakítása (parcellázása) során a területnagyság és az aranykorona érték egymáshoz viszonyított aránya változhat, az ebből adódó jogvitákat előre kizárja.

A 8-9. §-hoz

A törvény végrehajtását, különös tekintettel a községi földrendező bizottságok feladataira, hatáskörére, szervezetére és működési feltételeire, Kormányrendeletben kell szabályozni.

A Kormány feladata az is, hogy a kárpótlási földalapba tartozó földek hasznosítását a birtokbaadásig terjedő időszakban biztosítsa.

Ebben a körben elsősorban az állami gazdaságok által a Kpt. I. 19. §-a alapján kijelölt és határidő nélkül árverezhető földek hasznosításáról indokolt gondoskodni.

-----STARTING---POINT---VEGE---