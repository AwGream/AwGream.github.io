1997. évi LX. törvény indokolása

a Magyar Köztársaság Kormánya és az Amerikai Egyesült Államok Kormánya között a kölcsönös bűnügyi jogsegélyről szóló, Budapesten, az 1994. év december hónap 1. napján aláírt szerződés kihirdetéséről

Indokolás

Bűnügyi jogsegélyre akkor kerül sor, ha az egyik országban folyó büntető eljárás sikeréhez a másik országban feltalálható tárgyi bizonyítékok beszerzése, vagy pedig ott élő személyek meghallgatása szükséges. Magyarország és az Egyesült Államok között korábban a büntető ügyekben nyújtandó jogsegélyről nem volt szerződés, ez tehát az első ilyen tárgyú magyar-amerikai szerződés. A szerződés kidolgozásánál figyelembe kellett venni, hogy a két ország jogfejlődésének eltérő volta folytán a bírósági eljárás bizonyítási szabályai jelentősen eltérnek. Az Egyesült Államok bíróságai előtt csak azok a bizonyítási eszközök használhatók fel, melyeket a bizonyításra vonatkozó ottani törvények előírásainak megfelelően szereztek be. Ez több, a magyar bűnügyi jogsegélyszerződés-kötési gyakorlatban szokatlan rendelkezésnek a szerződésbe való felvételét tette szükségessé; például azt, hogy ha egy amerikai jogsegélykérelem tanú meghallgatására irányul, akkor lehetőség van arra, hogy e tanúhoz ne csak a megkeresett magyar hatóság képviselője (például az ügyész) intézhessen kérdéseket, hanem az amerikai nyomozóhatóság személyesen jelenlévő képviselője, sőt az Egyesült Államokban folyó büntető eljárás vádlottjának védője is „keresztkérdéseket” intézhessen hozzá.

A bűnügyi jogsegély természetesen nem korlátozódik kizárólag tanúk meghallgatására, hanem kiterjed lényegében minden lehetséges bizonyíték beszerzésére: tárgyak, iratok, okiratok, a bűnügyi nyilvántartás adatainak közlésére (azzal, hogy ezekre az iratokra és adatokra vonatkozó adatvédelmi előírásokat a másik országban is tiszteletben kell tartani); kiterjed továbbá házkutatásra, személymotozásra, tárgyak, személyek azonosítására, idézések kézbesítésére is. Ez utóbbival kapcsolatban érdemes megjegyezni, hogy a másik országban tartózkodó tanú, ha megidézik, nem köteles az idézésnek eleget tenni és megjelenni a másik bíróság előtt, csak ha ezt saját jószántából teszi meg. Ilyenkor azonban utazásának és kinti tartózkodásának költségeit a másik állam fedezi. Ha viszont megjelenik, igazmondási kötelezettség terheli és hamis tanúzását büntethetik. Amennyiben idézése következtében beutazik a másik országba, ott a beutazását megelőzően elkövetett cselekménye miatt nem lehet eljárni ellene. Ha viszont nem kíván kiutazni, akkor a másik ország igazságügyi hatóságának megkeresése alapján itt hallgatják meg tanúként, ilyenkor a megjelenési és tanúvallomás tételi kötelezettségének eleget kell tennie, ennek hiányában vele szemben kényszerintézkedések alkalmazhatók (elővezetés, bírság). Mód van az egyik országban letartóztatásban lévő személy átszállítására is a másik országba tanúvallomás céljából, ha az érdekelt ehhez hozzájárult és a másik ország hatóságai kötelezettséget vállalnak arra, hogy őrizetben tartják, és mihelyt lehetséges, visszaszállítják. A költségek ilyenkor is a megkereső államot terhelik.

A szerződést a 20. Cikk 1. pontja értelmében meg kell erősíteni. Az Országgyűlés 46/1995. (V. 4.) OGY határozatával a szerződést megerősítette.

A nemzetközi szerződésekkel kapcsolatos eljárásról szóló 1982. évi 27. tvr. 13. §-ának (1) bekezdése szerint az Országgyűlés által megerősített nemzetközi szerződéseket törvénnyel kell kihirdetni.