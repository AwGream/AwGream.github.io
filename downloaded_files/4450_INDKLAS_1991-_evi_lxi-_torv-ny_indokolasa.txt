1991. évi LXI. törvény indokolása

a Magyar Köztársaság és a Csehszlovák Szocialista Köztársaság között a jogsegélyről, valamint a polgári jogi, családjogi és büntetőügyekre vonatkozó jogi kapcsolatok szabályozásáról szólóan létrejött, Bratislavában 1989. évi március 28. napján aláírt szerződés kihirdetéséről

Általános indokolás

1989. március 28-án Bratislavában a magyar és a szlovák igazságügyminiszter aláírták a két ország közötti új, a Magyar Népköztársaság és a Csehszlovák Szocialista Köztársaság között a jogsegélyről, valamint a polgári jogi kapcsolatok szabályozásáról szóló szerződést (továbbiakban: Szerződés).

A nemzetközi jogi szempontból hatályba lépett szerződés hazai kihirdetésére azonban az időközben történt alkotmányjogi módosítások következtében, - megszűnt az Elnöki Tanács intézménye és így az most már törvényerejű rendelettel nem hirdethető ki - valamint a lezajlott politikai változások miatt ezidáig nem került sor.

A választások után megalakult új Országgyűlésnek most már módjában áll a Szerződés törvénnyel való kihirdetése.

Mindkét szerződő államban a szerződéskötést követően politikai rendszerváltozás ment végbe, ami az államforma változásával is együtt járt. Az említettek a Szerződés bevezető részének első bekezdésében megjelölt célkitűzést idejét múlttá teszik, az ugyanis az 1968. évi magyar-csehszlovák barátsági szerződésből bontakoztatja ki baráti kapcsolatai fejlődésének igényét. A Szerződés bevezető részének esetleges megváltoztatásához - miután a Szerződés részét képezi - a Szerződés módosítását kell diplomáciai úton kezdeményezni. Ennek megtörténtéig a Szerződés törvényben történő kihirdetésére nem kerülhet sor. E megoldás ellen szól, hogy a hatályba lépés és a kihirdetés között - a már jelzett okok miatt - idáig is rendkívül hosszú idő telt el, s a módosítás érdekében tett erőfeszítések előreláthatóan ismét hosszabb időt igényelnének, különös tekintettel arra, hogy a csehszlovák fél időközben a Szerződést kihirdette. Ezen túlmenően a Szerződés bevezető részének időszerűtlen jellege nem befolyásolja a Szerződés érdemi részét képező előírásainak szükségességét, ezek ugyanis olyan korszerű szakmai szabályoknak tekinthetőek, amelyek - a bekövetkezett politikai változásoktól függetlenül - mielőbbi hatályosulást igényelnek.

Részletes indokolás

Az 1. §-hoz

A Magyar Népköztársaság és a Csehszlovák Szocialista Köztársaság között az 1989. március 28. napján létrejött, a jogsegélyről valamint a polgári jogi, családjogi és a büntető ügyekre vonatkozó jogi kapcsolatok szabályozásáról szóló új Szerződés - amely a Magyar Népköztársaság és a Csehszlovák Szocialista Köztársaság között a polgári jogi, családjogi és a büntető ügyekre vonatkozó jogi kapcsolatok szabályozásáról Prágában az 1961. november hó 2. napján aláírt, az 1962. évi 15. törvényerejű rendelettel kihirdetett szerződést váltja fel -, 1990. február 12. napján a megerősítő okiratok kicserélését követően hatályba lépett. A Javaslat 1. §-a a Szerződés kihirdetésével a belső jogrendszer részévé teszi a jogsegélyre, valamint a polgári jogi, családjogi és büntető ügyekre vonatkozó jogi kapcsolatoknak a Szerződés szerinti szabályozását.

A 2. §-hoz

A Javaslat 2. §-a - a Szerződésben foglaltak jogalkalmazásban történő elősegítése érdekében - a Szerződés hiteles magyar nyelvű szövegét teljes egészében tartalmazza.

A 3. §-hoz

A Szerződést kihirdető törvény hatályba lépésének időpontja - mint a nemzetközi szerződések esetében általában - eltér a Szerződés nemzetközi jogi hatályának kezdő időpontjától, amelyet a Szerződés 93. cikke szabályoz. Ez utóbbi szerint a Szerződés a megerősítő okiratok kicserélésétől számított harminc nap elteltével lépett hatályba. A belső jog és a nemzetközi szabályrendszer - hatályosság szintjén jelentkező - ellentmondását oldja fel a Javaslat 3. §-a (1) bekezdésének azon rendelkezése, amely szerint a Szerződés rendelkezéseit a nemzetközi jogi értelemben vett hatálybalépésének időpontjától, nevezetesen 1990. február 12. napjától kell alkalmazni.

A Javaslat 3. § (2) bekezdése a kérdéskört korábban szabályozó nemzetközi szerződést kihirdető 1962. évi 15. törvényerejű rendeletet helyezi hatályon kívül. Az új Szerződés 95. cikke értelmében ugyanis nemzetközi jogi szempontból az említett korábbi szerződés az új Szerződés hatályba lépésével (93. cikk) hatályát vesztette.

A Javaslat 3. §-ának (3. bekezdése) a törvény végrehajtásával összefüggő feladatokkal az igazságügyminisztert bízza meg, aki ezt a tevékenységét az érdekelt miniszterekkel és legfőbb ügyésszel egyetértésben látja el.