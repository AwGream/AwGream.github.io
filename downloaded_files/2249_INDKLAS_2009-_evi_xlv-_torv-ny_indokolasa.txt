2009. évi XLV. törvény indokolása

a közúti közlekedésről szóló 1988. évi I. törvény módosításáról

-----STARTING---POINT---ALTALANOS--- 

A törvény a közúti közlekedésről szóló 1988. évi I. törvény (a továbbiakban: Kkt.) módosítását tartalmazza, kiemelt célja a közúti áru- és személyszállítási tevékenység terén fennálló bírságolási rendszer korrekciója.

A közúti áru- és személyszállítási tevékenységek feltételrendszerét meghatározó 9 szabályozási tárgykörben (közúti közlekedési szolgáltatások, saját számlás szállítások, vezetési- és pihenőidő, tachográf használat, veszélyes áruszállítás, gyorsan romló élelmiszer és élőállat-szállítás, bérelt járművekkel végzett szállítás, járművek műszaki és környezetvédelmi tulajdonságai, nemzetközi kombinált szállítás) a közlekedési hatóság, a vámhatóság, a rendőrség, a munkaügyi hatóság és a katasztrófavédelmi hatóság ellenőrzi közúton és/vagy telephelyen az előírások megtartását.

A hatályos szabályozás szerint bírságolásra 101 tételesen megjelölt jogszabálysértő cselekmény vagy mulasztás adhat okot. Az ellenőrző hatóság a bírság kiszabásakor nem mérlegelhet, a rendelet szerinti jogsértések megállapítása esetén határozott, fix összegű bírság kiszabására köteles. A bírság összege a jogellenes cselekménytől függően 50 000-Ft-tól 800 000-Ft-ig terjedhet, de több jogsértő cselekmény egyidejű elkövetése vagy mulasztás esetén több millió Ft-os bírság kiszabása is indokolt lehet. A bírság beszedése érdekében a hatóság élhet az azonnali végrehajtás lehetőségével, és egyidejűleg a bírság megfizetéséig a járművet visszatarthatja.

Ez a bírságrendszer a hatálybalépését követően rövid időn belül ellenérzést váltott ki a bírsággal érintett fuvarozók körében. Kifogásként merült fel, hogy a hatóságok igen szigorúan, az előírásokat mereven értelmezik, ugyanakkor nem egységes eljárásokat alkalmazva ellenőriznek, a kirótt, esetenként több milliós bírság összegek - amelyek nem a valódi jogsértőt sújtják - ellehetetlenítik a vállalkozásokat. Többen kifogásolták, hogy nem azonos a belföldi és a külföldi járművek ellenőrzésének aránya: a belföldiek a piacvédelem hiányát, a külföldiek a diszkriminációt helytelenítették.

A belföldi és a nemzetközi fuvarozói tiltakozások és a gyakorlati alkalmazás tapasztalatai is szükségessé tették a vonatkozó szabályozás áttekintését, felülvizsgálatát. Ezt támasztotta alá az a körülmény is, hogy három ország, elsőként Törökország, majd Románia és Bulgária az Európai Bizottsághoz fordult kifogásolva a bírságrendszerünk diszkriminatív jellegét és a magas bírságtételeket. Az Európai Bizottság a megkeresések alapján nem látott indokot a beavatkozásra, de felhívta az érintett államok figyelmét, hogy a kérdést bilaterális alapon rendezzék.

A Kkt. módosítása mindezeken túl azért is szükségessé vált, mert a Kkt. szerinti jogsértések köre több szempontból sem teljes körű. Egyes cselekmények, mulasztások nem kellően egzakt módon kerültek meghatározásra, eltérő értelmezést előidézve a jogsértés mibenlétét illetően. E gyakorlat visszásságot okozott, és sok esetben esetlegessé tette a bírságolást, végeredményben igazságtalanságot eredményezett a rendszerben.

A bírságtételek a természetes személyek és gazdálkodó szervezetek eltérő fizetési képességére nincsenek tekintettel. Az egy eljárás keretében kivethető bírságösszeg maximumát nem határozza meg a hatályos jogszabály. Emellett nem egyértelműen szabályozott a járművisszatartás kérdése sem. Bár e kérdés rendezése céljából 2008. január 1-jétől módosításra került a vonatkozó szabályozás, a megfelelő fizetőkészség vagy aránytalan károkozás esetén megszüntetve a járművisszatartás lehetőségét, de a gyakorlatban a hatóságok nem tudták értelmezni, hogy mit kell érteni megfelelő fizetőkészség esetén.

A 2007. év végig hatályos szabályok a jogsértésért való tényleges felelősség vizsgálatát nem követelték meg, a hatóság döntésére bízták, hogy a potenciális felelősök közül kit büntetnek meg. 2008. január 1-jétől visszakerült a rendszerbe a bírság felelősség arányában történő megosztása, de az arányok megalapozott meghatározásához a szabályozás kapaszkodót nem adott.

Mindezekre tekintettel szükséges a Kkt. módosítása, valamint az egyes rendelkezések megsértése esetén kiszabható bírságok összegét és a bírságolással összefüggő hatósági feladatokat tartalmazó kormányrendelet újraalkotása.

A módosítás biztosítja, hogy a korábbi rendelkezéseknek a vállalkozások ellehetetlenítését eredményező rendelkezései - a visszatartó erő megtartása mellett - enyhüljenek, mérsékelve a bírságtételeket, egyúttal a bírságolási rendszer olyan átalakítását eredményezi, amely a jelenleginél jobban biztosítja, hogy a tényleges jogsértő legyen kötelezett a bírság megfizetésére. Egyértelműbbé teszi a járművisszatartás szabályait, továbbá rendezi, hogy csak mely esetekben van lehetősége az eljáró hatóságnak a jármű visszatartására, és kötelezi az eljáró hatóságokat az egységes ellenőrzési és bírságolási gyakorlat alkalmazására

A közlekedésbiztonság növelése és a balesetek súlyosságának csökkentése érdekében néhány közlekedési szabályszegés - biztonsági övre, a gyermekbiztonsági rendszerre, a motorkerékpár-bukósisak használatára és a menet közben kézben tartott mobil rádiótelefon használatára vonatkozó rendelkezések megsértése - esetében lehetővé kívánja tenni a bírság alkalmazását.

A Kkt. 21. §-ával bevezetett ún. objektív felelősség gyakorlati végrehajtása során több olyan probléma jelentkezett, amelynek megoldása és a jogintézmény hatékony működése érdekében a törvényi szabályozás néhány ponton történő módosítása szükségessé vált.

A törvény szerint a parkolási ügyekre vonatkozóan a parkolási társaságok általános szerződési feltételeik között nem köthetik ki egy saját maguk által választott bíróság illetékességét, amellyel azt a célt kívánjuk elérni, hogy a polgári igazságszolgáltatásnak ezen a területén biztosított legyen a perek ésszerű időn belüli befejezésének alapelve. Az alávetéssel kikötött bíróságok ügyforgalmának jelentős része ugyanis a parkolási ügyekre vonatkozóan kikötött illetékességből származik, amely aránytalan megterhelést jelent adott bíróságnak.

Végül a bírságolással összefüggő hatósági feladatok részletes szabályairól szóló, az utak más nyomvonalas létesítmény által történő megközelítésének, keresztezésének részletes szabályairól szóló, valamint a közúti közlekedési ágazatban használt önjáró emelő- és rakodógépek kezelőinek képzésére és vizsgáztatására vonatkozó szabályokat tartalmazó miniszteri rendelet megalkotására vonatkozó felhatalmazó rendelkezéseket tartalmazza.

-----STARTING---POINT---RESZLETES---

Az 1. §-hoz

Az ún. parkolási társaságok (illetve azok jogutódai) az általuk kiszabott pótdíjakat - az önkéntes teljesítés hiánya esetén - bírósági úton hajtják be. E társaságok a bíróság illetékességének és hatáskörének megállapítására az ún. alávetéses illetékesség szabályát alkalmazzák, azaz a felek szerződésükben kiköthetik egy saját maguk által választott bíróság illetékességét.

Az alávetéssel kikötött bíróság(ok) ügyforgalmának jelentős része a parkolási ügyekre vonatkozóan kikötött illetékességből származik, ami aránytalan megterhelést jelent adott bíróságnak. E § megteremti azt a helyzetet, hogy a parkolási ügyekre vonatkozóan a parkolási társaságok általános szerződési feltételeik között nem szerepeltethetik az alávetésre vonatkozó kikötést, amely által biztosítható a perek ésszerű időn belüli befejezésének alapelve.

A 2. §-hoz

A módosítás célja, hogy ne csak az áruszállítás területén kerüljön sor a rendelkezésre állási idő példálózó jellegű meghatározására, hanem a személyszállítás is területén is határozzon meg rendelkezésre állási időnek minősülő esetet a jogszabály.

Ezzel is segítve az egységes jogalkalmazást és biztosítva, hogy mind az áruszállítás, mind pedig személyszállítás területén alkalmazható a rendelkezésre állási idő. Ez összhangban áll a 2002/15/EK irányelv 3. cikk b) pontjában meghatározott készenléti időre vonatkozó meghatározással.

A 3. §-hoz

Törvényi szinten szükséges kimondani, hogy a közúti áruszállítást végző jármű megrakásához alkalmazott, a járműre szerelt vagy önjáró emelő- és rakodógép kezelését csak képesítéssel rendelkező, 18. életévét betöltött, egészségügyi szempontból alkalmas személy végezheti.

A 4. §-hoz

A Kkt. 20. §-ának normaszövegét és fogalomrendszerét egységesíti és egyszerűsíti. Annak érdekében, hogy az alacsonyabb szintű jogszabály-módosítások ne lehetetlenítsék el a bírságolási rendszert, illetve ne tegyék szükségessé a Kkt. későbbi módosítását, a hatályos szövegben szereplő konkrét jogszabályi hivatkozásokat törli.

Kiegészíti a bírságolásra okot adó eseteket a nehéz tehergépkocsik hétvégi közlekedésének korlátozásával, illetve a megengedett össztömeget, tengelyterhelést és méretet meghaladó járművekre történő alkalmazás lehetőségével, mivel a meghatározott össztömeget, tengelyterhelést és méretet meghaladó járművek közúti közlekedéséről, a közútkezelői és a hatósági eljárás, valamint a díjfizetés feltételeiről szóló 4/1999. (II. 12.) KHVM rendelet folyamatban levő módosítása az abban meghatározott pótdíjat (az útvonalengedély nélküli túlsúlyos közlekedés szankcióját) megszünteti.

Pontosítja, hogy mely hatóság mely esetben és hol jogosult ellenőrzések végzésére, ennek eredményeként a munkaügyi hatóság közúti ellenőrzések esetében is bevonásra kerülhet.

Mérsékli a bírságösszeg minimumot, azzal azonban, hogy többszöri elkövetés esetén a bírságtételnek az elkövetés eseteinek megfelelő többszörösét kell az eljáró hatóságnak alkalmazni.

Egyértelművé teszi, hogy a jogsértőt terheli a felelősség, továbbá a többes felelősség esetén a bírság megosztásáról is rendelkezik.

Pontosítja a járművisszatartás szabályait, ennek megfelelően nem tartható vissza azon üzemben tartó járműve, akitől hazánkban adók módjára behajtható a bírság összege.

Pontosítja, hogy a közúti áru- és személyszállítási tevékenység terén folytatott ellenőrzések szakmai útmutatását és koordinációját a közlekedési hatóság látja el.

Az 5. §-hoz

A Kkt. nem érinti azt az esetkört, amikor a sebességtúllépéssel halmazatban egy másik közigazgatási bírsággal sújtható cselekményt követ el a szabályszegő (pl. az autópálya leállósávján a megengedett sebességhatár felett hajt). Erre vonatkozóan szükséges a törvény kiegészítése.

Egyértelművé kell továbbá tenni a Kkt. indokolásának megfelelően, hogy közigazgatási bírság kiszabásának kizárólag a külön jogszabály szerinti technikai eszközzel készített és továbbított felvétellel dokumentált szabályszegés esetén van helye.

A 6. §-hoz

A gépjármű nem csupán természetes személy részére adható használatba, ezért a rendelkezés pontosítása szükséges.

Szükséges annak a szabályozása is, hogy nem természetes személy üzemben tartóra vonatkozólag - annak azonosíthatósága érdekében - milyen adatokat kell tartalmaznia a nyilatkozatnak.

A 7. §-hoz

A Kkt. rendelkezései között szükséges rendezni a helyszíni bírság kiszabásával kapcsolatos problémakört. A Kkt. 21/B. § (2) bekezdése szerint szabálysértés miatt pénzbírságot nem lehet kiszabni azzal szemben, akivel szemben ugyanazon ügyben közigazgatási bírság kiszabásának van helye. Ugyanakkor a szabálysértés miatt kiszabott helyszíni bírság is vagyoni szankció, amely alapján indokolt a Kkt. 21/B. § (2) bekezdését kiegészíteni a helyszíni bírsággal. Egyértelművé kell tenni azt, hogy ebben az esetben helyszíni bírság kiszabásának sincs helye.

A 8. §-hoz

E § a közlekedési hatóságot kötelezi arra, hogy a közigazgatási hatósági eljárásokban a bírságok kiszabása tekintetében fennálló mérlegelési jogkörét úgy gyakorolja, hogy az első alkalommal előforduló, az életet, a testi épséget, a vagyonbiztonságot, a közlekedés biztonságát vagy a közteherviselési kötelezettség teljesítését közvetlenül nem veszélyeztető szabályszegések esetén bírságot nem szab ki.

A 9. §-hoz

A bírságrendszer teljes átalakítása, korrekciója szükségessé teszi a bírság megállapítására és az azzal kapcsolatos hatósági eljárásra vonatkozó felhatalmazó rendelkezések pontosítását és kiegészítését.

Ezeken kívül egyéb miniszteri rendeletek megalkotására történő felhatalmazások beépítése vált szükségessé, mert szabályozási szükséglet merült fel az adott kérdésekben.

-----STARTING---POINT---VEGE---

A 10. §-hoz

E § a hatálybalépéssel kapcsolatos rendelkezést tartalmazza.