1991. évi IV. törvény indokolása

a foglalkoztatás elősegítéséről és a munkanélküliek ellátásáról

-----STARTING---POINT---ALTALANOS--- 

1. Az utóbbi évtizedekben kialakuló és egyre súlyosbodó gazdasági-társadalmi válság a következő években is folytatódik. Ennek egyik biztosan előre jelezhető következménye lesz a munkanélküliség növekedése. A válság leküzdésére egy modern szociális piacgazdaság kiépülésével egyidejűleg kerül sor. A szociális piacgazdaság iránti igény ugyanis nem öncél, valójában ettől várhatók elsősorban azok a megoldások, amelyek alkalmasak lehetnek a válság megszüntetésére.

A szociális piacgazdaságban az előző berendezkedéshez képest teljesen megváltozik a gazdaság közvetlen résztvevői közötti szereposztás. Meg kell szűnjön a totális és paternalisztikus államfelfogás és át kell adja helyét egy, a szociális partnerségre törekvő szemléletnek. Jelentősen növekszik, illetve megváltozik a helyi önkormányzatok szerepe, átalakul a munkaadók és a munkavállalók egymáshoz való viszonya, tényleges szerepvállalása és viselkedése. A foglalkoztatással összefüggő folyamatok tartalmát döntően a munkaerőpiac határozza meg.

A foglalkoztatást elősegítő törvény alapvető célja, hogy az új feltételek mellett tisztázza és átfogóan szabályozza a gazdaság közvetlen szereplőinek főbb funkcióit és teendőit a munkaerőpiaci folyamatok befolyásolásában.

2. Az állam, valamint a munkaerőpiac közvetlen résztvevőinek feladatait, szereposztását, továbbá a foglalkoztatáspolitikai eszközrendszer korszerűsítését tisztázó törvényi szabályozásra az előbbi általános indokon túlmenően a következők miatt is szükség van:

- A gazdasági válság a következő években csak erőteljes szerkezetváltással és számottevő munkanélküliség felvállalásával küzdhető le. A munkanélküliség növekedésétől viszont a társadalmi konfliktusok kiéleződése várható, amelyek kezelése tisztázott szereposztást és a megfelelő eszközrendszer, és döntési mechanizmus mielőbbi kiépítését igényli.

- A szociális piacgazdaság kiépítése keretében felgyorsul a privatizáció. Ez a tulajdonviszonyok teljes átalakulását eredményezi, amelyben a munkaadók és a munkavállalók között a korábbiakhoz képest teljesen új típusú kapcsolatok jönnek létre.

A törvényi szabályozásnak lényegében követnie kell a munkaerőpiac feltételeinek előzőekben vázolt lényeges módosulásait, többek között azzal is, hogy mind a munkaadók, mind a munkavállalók számára megfelelő garanciákat biztosít, a munkaadóknak a szerkezetváltás következtében szükségessé váló létszámleépítésekhez, a munkavállalók számára pedig arra, hogy munkanélkülivé válásuk esetén megfelelő segítséget kapjanak az újraelhelyezkedéshez.

A törvény megalkotását szükségessé teszi továbbá az eddigi szabályozás szétszórtsága, részbeni elavultsága, korszerűsítésének és egységesítésének követelménye.

3. A Javaslat elsősorban a szűkebb értelemben vett foglalkoztatáspolitika alakítóinak (az állam, az önkormányzatok, a munkaadók, valamint a munkavállalók és azok érdekképviseleti szerveinek) jogait és kötelezettségeit szabályozza. Ugyanakkor nyilvánvaló: a foglalkoztatás helyzetét alapvetően a gazdaság általános állapota, az oktatási rendszer minősége, a szakképzés rugalmassága stb. határozza meg. Erre a Javaslat általános része csak utal, mivel az erre vonatkozó esetleges jogi szabályozás nyilvánvalóan más területekre tartozik. A Javaslat több rendelkezése viszont szorosan kötődik az említett területekhez, így például:

- a vállalkozásélénkítéshez (kisvállalkozások segítése, támogatása, adókedvezmények, vállalkozóvá válás segítése, közmunkák szervezése stb.),

- a képzési rendszer átalakításához, a szakképzés alkalmazkodásának a munkaerőpiac szükségleteihez történő elősegítéséhez,

- az érdekegyeztetési rendszer szabályozásához.

4. A Javaslat tág teret enged az egyes munkaerőpiaci szereplők önálló döntéseinek (pl. a munkaközvetítés szabályozása, a vállalkozóvá válás elősegítése, a támogatott részmunkaidejű foglalkoztatás bevezetése).

A szabályozás céljának megvalósulását a Javaslat általában nem szankciókkal, hanem inkább az arra ösztönző eszközökkel igyekszik elérni (pl. a munkahelyteremtések vagy a képzések támogatásával).

Kevés kivételtől eltekintve a támogatások odaítélésére a Javaslat keret jellegű szabályokat tartalmaz, tág teret engedve a helyi szintű, a munkaadók és a munkavállalók érdekeit is figyelembe vevő döntéseknek.

5. A Javaslat szerkezete a következő:

Az „ÁLTALÁNOS RENDELKEZÉSEK” című első fejezet tartalmazza a munkaerőpiacon történő részvételre, a foglalkoztatási feszültségek feloldására vonatkozó, azokat az alapelvi jellegű rendelkezéseket, amelyek a Javaslat értelmezését és alkalmazását segítik elő. Itt találhatók továbbá az egységes állami munkaerőpiaci szervezet általános ismertetésére, a munkaközvetítő tevékenység gyakorlására, valamint a külföldiek magyarországi munkavállalására vonatkozó általános szabályok.

Az „A FOGLALKOZTATÁSI ÉRDEKEGYEZTETÉS SZERVEZETE” című második fejezetben a Javaslat a munkaerőpiac különböző szereplői érdekeinek összehangolása érdekében felállítandó foglalkoztatási érdekegyeztető szervezetre vonatkozó szabályokat tartalmazza.

A „FOGLALKOZTATÁST ELŐSEGÍTŐ TÁMOGATÁSOK” című harmadik fejezet szabályozza azokat a támogatásokat, amelyek a helyi foglalkoztatási feszültségek feloldását, a helyi munkaerőhelyzet javítását szolgálják. Itt találhatók továbbá a juttatások odaítélésére vonatkozó szabályok.

A „LÉTSZÁMLEÉPÍTÉSEK SZABÁLYAI” című negyedik fejezet tartalmazza a munkaadónak az általa tervezett és lefolytatott létszámleépítés esetén követendő eljárásra vonatkozó kötelezettségeit.

A „MUNKANÉLKÜLIEK ELLÁTÁSA” című ötödik fejezetben találhatók egyrészt a különféle munkanélküli ellátásokra, juttatásokra, másrészt a pályakezdők munkanélküli segélyére vonatkozó szabályok.

A „MUNKANÉLKÜLI ELLÁTÁSOK ÉS FOGLALKOZTATÁST ELŐSEGÍTŐ TÁMOGATÁSOK FEDEZETE” című hatodik fejezet tartalmazza a munkaadói és a munkavállalói járulékra, a Munkanélküliek Szolidaritási Alapjára, valamint a Foglalkoztatási Alapra vonatkozó szabályokat.

A „MUNKAERŐPIACI SZERVEZET” című hetedik fejezetben a Javaslat a munkaerőpiaci szervezetbe tartozó egyes szervek jogállását és feladatait szabályozza.

Az „ELJÁRÁSI SZABÁLYOK ÉS ZÁRÓ RENDELKEZÉSEK” című nyolcadik fejezetben a törvényben szabályozott jogok gyakorlásával és kötelezettségek teljesítésével összefüggő eljárási szabályok találhatók, valamint tartalmazza a törvény hatályba lépésével kapcsolatos átmeneti szabályokat, és a törvény által használt fogalmak értelmezését.

-----STARTING---POINT---RESZLETES---

I. Fejezet

Általános rendelkezések

Az 1. §-hoz

A Javaslat kiemelt helyen fogalmazza meg a munkaerőpiaci szereplők együttműködési kötelezettségére vonatkozó előírást. Ez a szabály a munkaerőpiac valamennyi szereplőjével szemben azt a követelményt támasztja, hogy a tevékenységével segítse elő a többi szereplő jogainak akadályoztatástól mentes gyakorlását és kötelezettségeinek maradéktalan teljesítését. Ezen túlmenően felhívja a munkaerőpiac résztvevőinek figyelmét arra, hogy a foglalkoztatási feszültségek csak a többi szereplővel közösen oldhatók meg.

A 2. §-hoz

A nemzetközi egyezményekben vállalt kötelezettségeinknek teljesítése, valamint az Alkotmány 70/A. §-ában megfogalmazott alkotmányos elvvel való összhang biztosítása érdekében a Javaslat a munkaerőpiaci szolgáltatások nyújtása tekintetében kimondja a hátrányos megkülönböztetés tilalmát.

Figyelemmel azonban arra, hogy a munkaerőpiaci esélyeiket illetően egyes társadalmi rétegek között igen nagy különbségek vannak, a hátrányok mérséklését kívánja elősegíteni a Javaslatnak az a szabálya, amely a munkaerőpiacon hátrányos helyzetben levők számára többletjogosultság megállapítását nem tekinti e tilalomba ütközőnek.

A 3-4. §-okhoz

a) A foglalkoztatási feszültségek, a munkaerőpiaci problémák kezeléséhez, továbbá a foglalkoztatási eszközök, a munkanélküli ellátási rendszer működtetéséhez, az állami munkaerőpiaci szerveknek egy olyan országosan kiépített hálózatára van szükség, amely az állástalansággal társuló sajátos lélektani és szociológiai állapot kezelésére is képes.

A Javaslat az általános rendelkezések között kiemeli a szervezet felépítésének fő jellemzőit, valamint azt, hogy a szervezet irányításában valamennyi, a munkaerőpiacon érdekelt fél részt vesz. Ez utóbbi rendelkezésre azért van szükség, hogy a munkaerőpiaci szereplők érdekeinek összehangolása a szervezet működése során is megvalósuljon.

b) A Javaslat bevezeti a munkanélküliek szolidaritási elven nyugvó és többpartneres finanszírozáson alapuló ellátását. Ez a körülmény, továbbá a munkaerőpiaci feszültségek megszüntetésében az állam tevékeny közreműködése indokolja, hogy a Javaslat garanciális jogként fogalmazza meg a munkaerőpiaci szervezet törvényben szabályozott szolgáltatásai igénybe vétele ingyenességének elvét. Ez azonban nem zárja ki, hogy a munkaerőpiaci szervezetek az előbbi szolgáltatások körébe nem tartozó, térítéses szolgáltató tevékenységet is ellássanak.

c) A Javaslat meghatározza a munkaerőpiaci szolgáltatásoknak azt a minimális szintjét, amelyhez való hozzájutás lehetőségét a munkaadók és a munkavállalók számára valamennyi állami munkaerőpiaci szervnél meg kell teremteni.

Az 5. §-hoz

a) A Javaslat az aktív foglalkoztatáspolitika követelményét fogalmazza meg azzal a szabállyal, amely elsősorban a munkanélküliség megelőzésére, illetőleg időtartamának csökkentésére irányuló megoldások alkalmazását írja elő. Ez a rendelkezés kifejezésre juttatja, hogy a foglalkoztatáspolitika nem szűkíthető le a munkanélkülivé vált munkavállalók ellátásának biztosítására. Már a munkaviszony fennállásának időtartama alatt, illetve annak várható megszűnését megelőzően is törekednie kell a munkaerőpiac igényeihez történő alkalmazkodásra. Ugyanez vonatkozik a munkanélküliekre is azzal, hogy a munkanélküliség időtartamának csökkentését átképzéssel és más erre alkalmas eszközökkel elő kell segíteni.

b) A foglalkoztatáspolitikai eszközök alkalmazásától eredmény csak abban az esetben várható, ha azt a gazdaságpolitika más területeinek intézményei és eszközei is elősegítik. Ezért írja elő a Javaslat, hogy új foglalkoztatási lehetőségek teremtését más, e törvény szabályozási körébe nem tartozó eszközök, pl. adókedvezmények biztosításával, területfejlesztést és munkahelyteremtést támogató, elkülönített pénzalapok felhasználásával, továbbá az oktatási rendszer és a foglalkoztatáspolitika összehangolásával is ösztönözni kell.

A 6. §-hoz

A munkaközvetítés állami monopóliumának további fenntartása nem indokolt a következő okok miatt:

a) A gazdasági társaságokról szóló 1988. évi VI. törvény, valamint az egyéni vállalkozásról szóló 1990. évi V. törvény hatályba lépését követően a gyakorlatban mind több munkaközvetítő tevékenységet végző egyéni és társas vállalkozás alakult. Tehát a jelenleg hatályos, korlátozó jogszabályi rendelkezést az élet túlhaladta.

b) Az állami munkaerőpiaci szervezet ma még csak részben rendelkezik a korszerű munkaközvetítői tevékenység ellátásához szükséges személyi és tárgyi feltételekkel. Ezért a munkaerő mozgékonyabb áramlásának elősegítése érdekében szükség van az állami munkaerőpiaci szervezeten kívüli munkaközvetítő szervek tevékenységére. Természetesnek tekinthető viszont, hogy az e törvényben szabályozott juttatásokhoz csak az állami munkaerőpiaci szervezettel való együttműködés eredményeként lehet hozzájutni, a magán munkaközvetítőkkel való kapcsolattartás erre nem jogosít.

A munkaközvetítő tevékenység folytatását nem indokolt valamely állami szerv engedélyéhez kötni, egyrészt azért, mert az engedély megadása vagy elutasítása egzakt szakmai szempontokkal nem indokolható, másrészt az engedély szerinti tevékenység szoros ellenőrzésére nincs lehetőség. Így az engedély kiadása formális lenne.

A munkavállalók kiszolgáltatottságának megelőzése, továbbá a munkaközvetítést folytató magán- és jogi személyekről történő tájékozódás megkönnyítése érdekében szükséges azonban az e tevékenységet folytatók bejelentési és adatszolgáltatási kötelezettségének, továbbá a Munkaügyi Minisztériumnál történő nyilvántartásának előírása.

A Javaslat a külföldön munkát vállalók érdekeinek védelmében előírja, hogy külföldi munkavállalásra vonatkozó munkaközvetítés csak a fogadó ország jogszabályainak megfelelő munkavégzésre irányulhat, vagyis a munkaközvetítő szerv csak jogszerű foglalkoztatási lehetőségeket ajánlhat fel.

A 7. §-hoz

A belső munkaerőpiac hatékony védelme érdekében (ennek indokoltsága a fokozódó munkanélküliség miatt egyre nő) a Javaslat - a hatályos jogi szabályozással megegyezően - külföldi személy magyarországi munkavégzését engedélyhez köti. A menekültek munkavállalási lehetőségének biztosítása érdekében a Javaslat törvényerőre emeli azt a jelenleg is hatályos szabályt, miszerint a letelepedéshez szükséges iratokkal rendelkező külföldi magyarországi munkavégzéséhez nincs szükség engedélyre. Az engedély alóli mentesség további eseteit, valamint az engedélyezés részletes szabályait a munkaügyi miniszter állapítja meg.

A külföldiek foglalkoztatására vonatkozó szabályokat megszegő munkaadó szabálysértési eljárás keretében felelősségre vonható. Ezen túlmenően a Javaslat szerint a Foglalkoztatási Alapba köteles befizetni az engedély nélkül alkalmazott külföldi részére kifizetett munkabér kétszeresét. Ez utóbbi kötelezettség érvényesítéséhez szükséges eljárási szabályokat a munkaügyi miniszter állapítja meg.

A 8. §-hoz

1. A foglalkoztatással összefüggő állami feladatokat a Javaslat az állami szervezet-rendszer három szintjén határozza meg:

a) A Javaslat a munkanélküliség megelőzését, illetőleg csökkentését szolgáló foglalkoztatási eszközökre, a munkanélkülieket megillető juttatásokra, a munkaerőpiaci szervezetrendszerre, valamint ezek finanszírozására törvényi szintű szabályozást ír elő.

b) Figyelemmel arra, hogy a foglalkoztatási helyzet javítása nem csupán a szűkebb értelemben vett munkaügyi irányítás feladata, a Javaslat kötelezi a Kormányt arra, hogy a foglalkoztatáspolitikai követelményeket ne csak a munkaügyi tárgyú, hanem valamennyi döntésének előkészítésénél és végrehajtásánál vegye figyelembe. A Kormány munkaügyi politikáját saját tevékenységével elsősorban a Munkaügyi Minisztérium valósítja meg. Ennek figyelembevételével határozza meg a Javaslat a Munkaügyi Minisztérium feladatait. A Javaslat a magyar jogi szabályozásban először ír elő kormányzati közreműködést a foglalkoztatási válsághelyzetek, valamint a munkaerőpiacon hátrányos helyzetben levő rétegek foglalkoztatásának megoldásában, továbbá kormányzati részvételt a hazai munkavállalók külföldi munkavállalásának elősegítésében.

c) A helyi önkormányzatról szóló 1990. évi LXV. törvény az önkormányzatok foglalkoztatáspolitikával kapcsolatos feladatait általános formában megfogalmazza (8. §). A Javaslat az önkormányzatok foglalkoztatáspolitikai szerepkörére részletes eligazítást nyújt.

Figyelemmel arra, hogy a helyi foglalkoztatási feszültségek enyhítése az önkormányzatoknak is alapvető érdeke, a munkaerőpiaci szervezet zavartalan működésének biztosítása érdekében a Javaslat az önkormányzatok számára előírja a munkaerőpiaci szervezet működéséhez történő támogatás nyújtását.

2. A Javaslat - az Általános Indokolásban kifejtettek alapján - a korábbi jogi szabályozáshoz képest új módon fogalmazza meg, hogy a foglalkoztatási helyzet javítása, a foglalkoztatási problémák megoldása nem kizárólag az állam feladata. Ebben a munkaadóknak, valamint a munkavállalóknak és a megyei munkaügyi központtal a 41. § (2) bekezdése szerint megállapodást kötött személyeknek is tevékenyen közre kell működnie. Ez a közreműködés anyagi tehervállalást is jelent a munkanélküliségi ellátások többpartneres finanszírozásának bevezetésével, továbbá magábafoglalja a foglalkoztatási érdekegyeztetésben történő részvételt, valamint az állami munkaerőpiaci szervezettel történő együttműködést.

Az állami munkaerőpiaci szervezettel történő együttműködés elvének keretében, a munkaerőpiaci szervezet információval történő ellátása, a visszaélések megelőzése érdekében ír elő a Javaslat a korengedményes nyugdíjban, munkanélküli járadékban, előnyugdíjban és pályakezdők munkanélküli segélyében részesülő munkanélküliek számára bejelentési kötelezettséget, az általuk folytatott kereső tevékenységre és az ebből származó jövedelemre vonatkozóan.

II. Fejezet

A foglalkoztatási érdekegyeztetés szervezete

Munkaerőpiaci Bizottság

A 9-10. §-okhoz

A Javaslat megteremti a foglalkoztatási érdekegyeztetés intézményesített kereteit. E szerint a foglalkoztatási kérdésekben az országos szintű tényleges érdekegyeztetési tevékenységet a munkáltatók, a munkaadók érdekképviseleti szervezetei és a Kormány képviselőiből álló Munkaerőpiaci Bizottság látja el, illetve végzi. A Munkaerőpiaci Bizottság működését saját ügyrendjében szabályozza. A Javaslat nem tartalmaz iránymutatást arra vonatkozóan, hogy a munkaerőpiac különböző szereplőit a Munkaerőpiaci Bizottságban képviselő személyek kiválasztása milyen módon történik. A piacgazdaságok általános gyakorlata szerint ugyanis ez a szereplők belső ügye.

A Munkaerőpiaci Bizottság a foglalkoztatási érdekegyeztetés keretében két különböző típusú feladatot lát el:

a) A munkanélküliség többpartneres finanszírozása bevezetésének következtében indokolt, hogy döntési hatásköre legyen azon pénzeszközök felhasználása tekintetében, amelyek a Javaslat szerint alanyi jogon járó juttatások kifizetésén túlmenően a Munkanélküliek Szolidaritási Alapjában maradnak.

b) A Munkaerőpiaci Bizottság a foglalkoztatási érdekegyeztetés országos szintű fóruma. Feladatának végrehajtásához döntési, véleményezési és beszámoltatási jogkörrel rendelkezik. Ennek keretében meghatározza a Foglalkoztatási Alap felhasználásának elveit és fő arányait.

A Foglalkoztatási Alap pénzeszközeinek sokrétű felhasználása érdekében a Javaslat lehetővé teszi ebből a foglalkoztatási célú alapítványhoz történő hozzájárulást, azzal a garanciális korlátozó intézkedéssel, hogy ez csak a Munkaerőpiaci Bizottság egyetértésével tehető.

Megyei (fővárosi) Munkaügyi Tanács

A 11-13. §-okhoz

A foglalkoztatási érdekegyeztetési feladatokat a megyékben és a fővárosban a Megyei (fővárosi) Munkaügyi Tanács (a továbbiakban: Munkaügyi Tanács) látja el. A Munkaerőpiaci Bizottságtól eltérően ebben a testületben a megyei önkormányzatot, valamint a megyei jogú városok képviseletét ellátó tagok is részt vesznek.

a) A Javaslat a Munkaerőpiaci Bizottságra vonatkozó szabályhoz képest részletesebb rendelkezést tartalmaz a különböző oldalak képviseletét ellátó személyek kiválasztására, valamint a testület ügyrendjére vonatkozóan. Leszögezi, hogy a határozathozatalhoz teljeskörű megegyezés szükséges. A Munkaügyi Minisztérium feladatainak ellátásához szükséges információ biztosítása érdekében a Javaslat lehetőséget biztosít a Munkaügyi Minisztérium képviselőjének arra, hogy a Munkaügyi Tanács munkájában tanácskozási joggal részt vegyen.

b) Megegyezés hiánya esetén a Munkaerőpiaci Bizottság képviselője közvetít a felek között.

A Javaslat a Munkaügyi Tanács feladatait a Munkaerőpiaci Bizottsághoz hasonlóan fogalmazza meg azzal, hogy utal a más jogszabályokban meghatározott feladatokra. Így pl. a helyi érdekegyeztető testület hatáskörét e törvény hatálybalépésétől kezdve a Munkaügyi Tanács látja el.

III. Fejezet

A foglalkoztatást elősegítő támogatások

Képzések elősegítése

A 14. §-hoz

A Javaslat a hatályos jogi szabályozáshoz hasonlóan széles körben biztosítja a képzések támogatásának lehetőségét. A munkavállalók képzésének támogatása az aktív foglalkoztatáspolitika egyik legfontosabb eszköze. Ez az eszköz csak abban az esetben lehet hatékony, ha a munkavállalók képzése olyan szakmákban valósul meg, amelyben a munkavállaló elhelyezkedése biztosított. A Javaslat ezért fogalmazza meg a támogatás egyik feltételeként, hogy a munkavállaló a munkaügyi központ által felajánlott képzésben történő részvételt vállalja. A munkaügyi központ a képzések irányát illetően megfelelő információhoz jut a helyi érdekképviseleti szervezetek képviselőitől is.

A munkaerőpiacon az egyik leghátrányosabb helyzetből azok a fiatalok indulnak, akik az általános iskola elvégzése után tovább nem tanulnak, illetőleg az általános iskolát nem fejezik be, vagy a középiskolából maradnak ki. E fiatalok túlnyomó többsége a halmozottan hátrányos helyzetű csoportokhoz tartozik. A Javaslat e fiatalok helyzete javításának elősegítése érdekében a képzésben való részvételük támogatását - az általános szabályokhoz képest - fokozottabban biztosítja.

Munkanélküliek vállalkozóvá válásának elősegítése

A 15. §-hoz

A hatályos jogi szabályozásnál szélesebb körű lehetőségeket nyújt a Javaslat a munkanélküliek vállalkozóvá válásának támogatására. A támogatási lehetőségek a vállalkozás kezdeti nehézségein való túljutást kívánják megkönnyíteni azzal, hogy vagy jövedelem biztosítását teszik lehetővé arra az időre, amikor a vállalkozás még nem jövedelmező, vagy a beindításhoz szükséges szakmai, illetőleg pénzügyi feltételek megteremtéséhez járulnak hozzá. A Javaslat nem zárja ki, hogy a vállalkozó e §-ban szabályozott támogatások közül egyszerre többől is részesedjen. Természetesen a vállalkozóvá válást segítő egyéb támogatás - pl. kedvezményes hitel - igénybevétele sem zárja ki a Javaslat szerinti támogatásokat.

A foglalkoztatás bővítését célzó támogatások

A 16. §-hoz

Ebben a §-ban szabályozott támogatás ösztönözni kívánja a munkaadókat arra, hogy munkaerőigényüket elsősorban a munkanélküliek közül elégítsék ki. A támogatás alkalmazása olyan munkaadók esetében célszerű, akik előreláthatóan tartós foglalkoztatási lehetőségeket tudnak biztosítani a munkanélkülivé vált munkavállalók számára, továbbá, akik egyszerre több munkanélküli foglalkoztatását tudják lehetővé tenni. Nem célszerű azon munkaadók ily módon történő támogatása, amelyek felszámolása, vagy tevékenységének egyéb módon való megszűnése előre látható.

A jövőben is fontos foglalkoztatást bővítő eszköz marad a közhasznú munkavégzés támogatása, ezért a Javaslat - az eddigi szabályozáshoz hasonlóan - lehetőséget ad a közhasznú foglalkoztatásból eredő - közvetlen költségek túlnyomó hányadának központi forrásból történő biztosítására.

Munkahelyteremtés támogatása

A 17. §-hoz

A Javaslat a hatályos jogi szabályozáshoz képest a munkahelyteremtések támogatását abból a szempontból szélesebb körben javasolja, hogy nem csupán tényleges új munkahelyek létesítésének támogatását teszi lehetővé, hanem különféle programok megvalósítását is. A Javaslatban meghatározott támogatásnak azonban a munkaerőpiacról tartósan kiszoruló rétegek foglalkoztatását kell elősegíteni.

Részmunkaidős foglalkoztatás támogatása

A 18. §-hoz

A Javaslat ösztönözni kívánja a munkaadókat arra, hogy átmeneti foglalkoztatási nehézségeiket ne létszámleépítéssel (munkanélküliséget növelő megoldással), hanem - amennyiben ez a megoldás gazdasági és egyéb érdekeikkel is összhangban van, s erre nézve az érintettekkel megegyezés jött létre - munkavállalóik részmunkaidős foglalkoztatásával orvosolják. A támogatás odaítélésénél azonban tekintettel kell lenni arra, hogy az ne a rendeltetésétől eltérő célokat szolgáljon, mint például: a szezonális foglalkoztatásban visszatérően keletkező holtidény hatásainak csökkentése, a tervszerű, megelőző karbantartással, illetve nagyjavítással kapcsolatos leállás anyagi kihatásainak ellentételezése, az egyébként is szokásos szervezetlenségből fakadó, „munkaerőfelesleg” még további fenntartása stb.

Természetesen a támogatott részmunkaidős foglalkoztatás bevezetése esetén is alkalmazni kell a Munka Törvénykönyvének a munkaszerződés közös megegyezéssel történő módosítására, valamint a munkavállalók érdekképviseleti szerveinek jogosítványára vonatkozó szabályait.

Korengedményes nyugdíj átvállalása

A 19. §-hoz

A korengedményes nyugdíj költségei átvállalásának lehetőségeit a Javaslat lényegében a hatályos jogi szabályozáshoz hasonlóan határozza meg. A gyakorlati alkalmazás során tapasztalt nehézségek és méltánytalanságok kiküszöbölése érdekében azonban a Javaslat nem tartalmazza a jelenleg hatályos jogi szabályozásban előírt azt a feltételt, miszerint a munkaadó és a munkavállaló közötti munkaviszonynak legalább öt éve fenn kell állnia.

A foglalkoztatást elősegítő támogatások közös szabályai

A 20-21. §-okhoz

a) A Javaslat a helyi foglalkoztatási helyzet figyelembevételét kívánja biztosítani azzal, hogy a 14-19. §-ban meghatározott támogatások odaítélését - a Munkaügyi Tanács által kialakított keretek között - a munkaügyi központ vezetőjének hatáskörébe utalja. A munkaügyi központok megnövekedett hatáskörét az is biztosítja, hogy a támogatások odaítélése mérlegelési jogkörben történik, azaz a döntés nem felülvizsgálható. Természetesen ez a körülmény megnövekedett felelősséget jelez, hiszen a juttatások anyagi fedezetét a Foglalkoztatási Alapnak a megyében történő felhasználásra elkülönített pénzügyi keretéből kell biztosítani. A gyakorlati alkalmazás megkönnyítése érdekében a Javaslat felhatalmazza a munkaügyi minisztert, hogy a Munkaerőpiaci Bizottsággal egyeztetve a támogatások odaítélésével kapcsolatos eljárási szabályokat megállapítsa.

b) A 16-19. §-ban meghatározott támogatások tekintetében a Javaslat előírja, hogy a támogatás nyújtásának részletes feltételeit a munkaadó és a munkaügyi központ közötti megállapodás tartalmazza. Ez biztosítja a támogatás nyújtásánál az adott helyzet összes - központilag meg nem határozható - feltételeinek figyelembe vételét, másrészt kedvezőbb lehetőséget nyújt az ellenőrzésre, illetve a megállapodás megszegése esetén a támogatás visszakövetelésére.

Létszámleépítések szabályai

A 22-23. §-okhoz

A Javaslat az eddigi jogi szabályozáshoz képest részletesebben és érdemibb garanciákkal rendezi a létszámleépítések lebonyolítását. A munkaadó részére tájékoztatási kötelezettséget írt elő nemcsak a munkaügyi központ, hanem a munkavállalók és azok érdekképviseleti szervezetei tekintetében is, másrészt a létszámleépítések végrehajtásánál érdemi közreműködést biztosít a munkavállalók számára a képviselőikből álló bizottság útján.

A Javaslat szerint a munkaadót az általa tervezett létszámleépítés tekintetében kétféle tájékoztatási kötelezettség terheli.

a) A Javaslat 22. §-ában meghatározott nagyobb volumenű létszámleépítés tervezése esetén a döntésről a munkaviszony felmondását megelőző három hónappal köteles tájékoztatni a munkaügyi központot, valamint a munkaadónál működő munkavállalói érdekképviseleti szervezetet. Ez az időtartam szükséges az érintett szervezetek számára a kellő felkészüléshez. E tájékoztatási kötelezettség elmulasztása esetén a munkaadó szabálysértési eljárás keretében felelősségre vonható. Ez a kötelezettség a jogutód nélkül megszűnő munkaadót, illetőleg annak felszámolóját is terheli.

b) A létszámleépítéssel kapcsolatban a Javaslat 23. §-ában előírt tájékoztatási kötelezettség valamennyi munkaadót érinti, nem csupán azokat, amelyek meghatározott létszámon felüli munkavállalót foglalkoztatnak. E tájékoztatási kötelezettség a munkaügyi központon kívül, az érintett munkavállalók és - az előzőtől eltérően nem a munkavállalói érdekképviseleti szervek - tekintetében áll fenn. E tájékoztatásra a munkaadó a munkaviszony felmondását (a szövetkezeti tagsági viszony megszűnését) megelőzően köteles harminc nappal, ha az általa tervezett létszámleépítés harminc nap alatt legalább tíz főt érint. E tájékoztatási kötelezettség elmulasztása nemcsak szabálysértési felelősséget von maga után, hanem a felmondás érvényességét is érinti (felmondási korlátozás). E tájékoztatási kötelezettség alól a munkaadó csak abban az esetben mentesül, ha az érintett munkavállalóit a munkaügyi központ által megjelölt szakmára átképezte.

V. fejezet

Munkanélküliek ellátása

A munkanélküli ellátások

A 24. §-hoz

A Javaslat e szakasza felsorolja azokat az ellátásokat, amelyek a törvényben meghatározott feltételek szerint a munkanélkülieket alanyi jogon megilletik.

A Javaslat elsősorban az olyan munkanélkülivé vált munkavállalók ellátását biztosítja, akik a munkanélküliségüket megelőzően bérből és fizetésből éltek. Ez alól kivétel a pályakezdők köre, akik részére nyújtandó ellátásra vonatkozó rendelkezéseket a 32-35. § tartalmazza. Ezen túlmenően a Javaslat lehetővé teszi az előbbiek közé nem tartozó személyek (pl. vállalkozók, szellemi szabadfoglalkozásúak stb.) számára, hogy a munkaügyi központtal kötött megállapodás alapján részesülhessenek munkanélküli ellátásban járulékfizetés alapján [41. § (2) bek.].

Munkanélküli járadék

Munkanélküli járadékra való jogosultság

A 25. §-hoz

A Javaslat e szakasza a munkanélküli járadékra való jogosultság feltételeit határozza meg.

A járadékra való jogosultsághoz szükséges, hogy az érintett személy munkanélküli legyen, munkát akarjon vállalni, de számára az illetékes munkaközvetítő szerv nem tud megfelelő munkahelyet felajánlani.

A munkanélküli ellátás új elemeként szükséges, hogy a munkanélküli megelőzően - a törvényben előírt huzamosabb ideig - munkavállalói járulékot fizessen.

További feltétel, hogy a munkanélküli elhelyezkedése érdekében az illetékes munkaügyi központtal együttműködjön. Az együttműködési kötelezettség tartalmát a Javaslat részletesen meghatározza.

Nem jár a munkanélküli járadék a nyugdíjkorhatárt betöltött, valamint rokkantsági vagy baleseti rokkantsági nyugdíjra jogosult munkavállaló részére. Ez azt jelenti, hogy az ebbe a körbe tartozó munkavállalótól (függetlenül attól, hogy nyugdíjának folyósítása mellett dolgozik, vagy annak igénybevétele nélkül) munkanélküli járulékot nem kell levonni, de munkanélkülisége esetén ellátásban sem részesül.

A Javaslat „a megfelelő munkahely” fogalmát a hatályos jogi szabályozáshoz hasonló módon határozza meg. A munkahely és a lakóhely közötti, naponta történő oda- és visszautazás idejének meghatározása érdekében a Javaslat a szokásos tömegközlekedési eszközökre utal, ideértve a munkaadó által biztosított munkásszállítás lehetőségeit is. A szabályozás új eleme, hogy a kisgyermeket nevelő anya, egyedülálló apa esetében az utazási idő tekintetében kedvezőbb feltételt szab.

A munkanélküli járadék mértéke

A 26. §-hoz

A munkanélküli járadék összegének megállapításánál a megszűnt munkaviszonyban elért átlagkeresetből kell kiindulni, amelyet a munkajogi szabályok szerint kell kiszámítani.

A kiszámítás alapjául az utolsó munkaadónál elért átlagkereset - szövetkezeti tag esetében átlag munkadíj - szolgál. Továbbra is indokolt fenntartani a munkanélküli járadék összege alsó és felső határának meghatározását, amely a minimális bérhez igazodik. A Javaslat szerint a munkanélküli járadékot akkor lehet a minimális bérnél alacsonyabb összegben megállapítani, ha a járadék kiszámításának alapját képező átlagkereset a minimális bérnél alacsonyabb. Új eleme a szabályozásnak, hogy rendelkezik a járadék emelése esetén a járadékemelés módjáról. Eszerint a megemelt minimális bérnél alacsonyabb összegben folyósított járadékokat a minimális bér növekedésének arányában, de legfeljebb a minimális bér összegéig emelni kell.

Azoknak a munkavállalóknak a védelme érdekében, akik munkaképességük romlása miatt kénytelenek voltak a korábbi jól fizető, de nehéz munkájukat könnyebb, kevesebb keresettel járó munkára felcserélni, írja elő a Javaslat a rehabilitációs keresetkiegészítésnek a munkanélküli járadék kiszámításánál történő figyelembevételét.

A munkanélküli járadék folyósításának időtartama

A 27. §-hoz

A munkanélküli járadéknak a munkanélküliek részére történő folyósítási idejét a járulékfizetési idő (az az időtartam, ameddig a munkavállaló járulékfizetési kötelezettségének eleget tett) határozza meg. Minél nagyobb a járulékfizetési idő, annál hosszabb a folyósítás ideje.

A törvényjavaslat átmeneti szabálya [58. § (3) bek.] szerint a törvény hatálybalépését követő négy évig (addig, amíg a járulékfizetési idő megszerezhető) folyósítási időtartamként a munkanélkülivé válást megelőzően négy éven belüli munkaviszony időtartamát kell alapul venni. Ez az időtartam nem azonos a munkaviszonyban töltött idő munkajogi fogalmával. Ebben az esetben csak a tényleges fennálló munkaviszony (munkavégzési kötelezettséggel járó szövetkezeti tagsági, bedolgozói jogviszony) időtartama vehető figyelembe.

A Javaslat a 720 nap feletti járulékfizetési idő (munkaviszony) esetén a járadékfolyósítás idejét egységesen határozza meg.

A Javaslat gondoskodik arról, hogy a munkanélküli járadékra való jogosultság szempontjából ne kerüljenek hátrányos helyzetbe azok a munkavállalók, akiket honvédelmi kötelezettségük teljesítése, egészségi állapotuk, vagy családi körülményük megakadályozott abban, hogy a járadékra való jogosultsághoz szükséges időt megszerezzék. Ez azzal válik lehetővé, hogy a Javaslat a járulékfizetési idő kiszámításánál alapul vett négy éves időszakot az ott felsorolt időtartamokkal meghosszabbítja [27. § (1) bek.].

A munkanélkülit a Javaslat azzal is ösztönözni kívánja a munkaügyi központtal történő együttműködésre, hogy a járadékfolyósítás kezdő időpontját nem a munkanélküli állapot első napjában, hanem a munkaügyi központnál történő jelentkezést követő naptári napban határozza meg.

A Javaslat azonban csak azoknak a munkanélkülieknek biztosítja az ellátást attól az időponttól, akiknek az utolsó munkaviszonya saját akaratukon kívül és nekik fel nem róható okból szűnt meg. Ezért tartalmazza azt a szabályt, hogy az ebbe a körbe nem tartozó munkanélküliek részére munkanélküli járadék csak a jelentkezést követő 90 nap elteltével folyósítható még abban az esetben is, ha a jogosultsághoz szükséges feltételekkel egyébként rendelkeznek.

A munkanélküli járadék folyósításának megszüntetése és szüneteltetése

A 28-29. §-okhoz

A munkanélküli járadék folyósításának megszüntetését a Javaslat akkor írja elő, ha a megállapítás alapjául szolgáló körülmények, vagy a munkanélküli magatartása úgy változik, hogy a munkanélküli járadékra való jogosultsági feltételeket érinti. Idetartoznak az együttműködési kötelezettség megszegésének súlyosabb esetei (megfelelő munkahely vagy átképzési lehetőség el nem vállalása, a munkaviszony létrejöttének a munkanélkülinek felróható okból történő meghiúsulása), továbbá a munkanélküli járadékra jogosult által olyan kereső tevékenység folytatása, amelyből származó jövedelem a mindenkori minimális bért eléri stb.

A Javaslat a munkaügyi központtal való együttműködés hiányát fokozottabban szankcionálja azzal, hogy ha a munkanélküli járadék folyósítása ilyen [a 28. § a) pontjában meghatározott] ok miatt szűnt meg, a jogosult részére munkanélküli járadék újból csak 90 nap elteltével folyósítható abban az esetben is, ha a jogosultsághoz szükséges feltételekkel egyébként rendelkezik.

A munkanélküli járadék folyósításának szünetelése alapjául szolgáló körülmények a járadékra való jogosultságot nem érintik. Ennek megfelelően a Javaslat 30. § (3) bekezdése szerint a szünetelés időtartama a folyósítási időt nem csökkenti, azaz számításánál figyelmen kívül kell hagyni.

Előnyugdíj

A 30. §-hoz

Az előnyugdíj intézménye az életkoruk szerint a nyugdíjkorhatárhoz közelálló munkanélküliek ellátását szolgálja. A Javaslatban meghatározott öregségi nyugdíjkorhatárba be kell számítani a külön jogszabály által biztosított korkedvezményt is. Az a megfontolás teszi indokolttá a bevezetését, hogy az ilyen korú munkanélküliek elhelyezkedésének lehetőségei a többi munkavállalóhoz képest a munkaerőpiacon általában lényegesen szűkebbek.

Bár az előnyugdíjra a munkanélküli a kötelező járulékfizetés alapján szerez jogosultságot, kiszámításának alapjául nem a munkanélküli járadékra vonatkozó, hanem a társadalombiztosítási szabályok az irányadók. Az előnyugdíj alapjaiban eltér a korengedményes nyugdíjtól. Ez utóbbi a munkaadó és a munkavállaló megállapodásán alapul, míg a Javaslat tárgyalt intézménye a kötelező járulékfizetés alapján jár. Mivel az előnyugdíj kifejezetten a munkanélküliséghez kötődő ellátás, folyósítását a munkavállaló által létesített kereső tevékenység idejére meg kell szüntetni, ha az abból származó jövedelem eléri a mindenkori minimális bér összegét.

Költségtérítés

A 31. §-hoz

Szintén a kötelező munkanélküli járulékfizetés alapján illeti meg a munkanélkülit a munkahelykereséssel kapcsolatban indokolt helyközi utazás költségének megtérítése. A munkanélküli által ráfordított költség indokoltságának kérdésében az összes körülmény figyelembevételével a munkaügyi központ dönt.

Pályakezdők munkanélküli segélye

A 32-35. §-okhoz

A Javaslat a munkanélküliek ellátását kötelező járulékfizetésre alapozza. E szabály tekintetében kivételt jelent a pályakezdők munkanélküli segélye, amelynek bevezetését a pályakezdő munkavállalók helyzetének javításához fűződő össztársadalmi érdek indokolja. A Javaslat pályakezdőnek azt a munkavállalót tekinti, aki oklevelét felső vagy középfokú oktatási intézmény nappali tagozatán, két évnél nem régebben szerezte, és első ízben kíván munkaviszonyt létesíteni.

A Javaslat szerint a pályakezdők munkanélküli segélyére az általános iskolát végzett pályakezdők nem jogosultak, mert e fiatal korosztály helyzetét elsődlegesen képzésükkel indokolt megoldani, a segélyezésük pedig ezt nem ösztönözné.

A Javaslat a pályakezdő munkanélküli segélyének megszüntetését és szüneteltetését a munkanélküli járadékra vonatkozó szabályokkal egyezően állapítja meg.

A munkanélküli ellátásokra vonatkozó közös rendelkezések

A 36-38. §-okhoz

A Javaslat e szabályokban rendezi, hogy mely ellátás folyósításának ideje számít munkaviszonyban töltött időnek. Az ellátások jogszerű kifizetéséért a Javaslat az eljárásban részt vevő valamennyi szervezetet és személyt felelőssé teszi. A jogalap nélkül felvett ellátások visszafizetésére - a társadalombiztosítási szabályokhoz hasonlóan - az a személy, illetőleg szerv kötelezhető, akinek az ellátás jogalap nélküli kifizetése felróható.

VI. Fejezet

A munkanélküli ellátások és a foglalkoztatást elősegítő támogatások fedezete

A 39-42. §-okhoz

A Javaslat azt a már korábban hangsúlyozott elvet, hogy a munkanélküliség megelőzésében, hátrányos következményeinek enyhítésében valamennyi, a munkaerőpiacon érdekelt félnek részt kell vennie, az anyagi terhek vállalására vonatkozó szabályozás során is érvényesíti. Ezért a munkaadók és a munkavállalók számára járulékfizetési kötelezettséget, az állam számára költségvetési hozzájárulást ír elő.

Munkavállalói járulékot valamennyi főfoglalkozású munkaviszonyban [58. § (5) bek. a)] álló munkavállaló köteles fizetni. Az e körbe nem tartozó személyek részére a Javaslat megállapodási lehetőséget teremt a munkaügyi központtal a járulékfizetésre, és ennek következtében a munkanélküli ellátásokra való jogosultságra vonatkozóan. Ennek részletes szabályait a Munkaerőpiaci Bizottság határozza meg.

Figyelemmel arra, hogy a Javaslat 25. §-ának (1) bekezdése szerint az öregségi nyugdíjkorhatárt betöltött, továbbá rokkantsági vagy baleseti rokkantsági nyugdíjra jogosult munkavállaló munkanélküli járadékra nem jogosult, a Javaslat a munkavállalóknak ezt a körét a járulékfizetési kötelezettség alól is mentesíti.

A munkaadói és a munkavállalói járulékokból származó befizetéseket az állami adóhatóságok gyűjtik össze és utalják át a Munkanélküliek Szolidaritási Alapja részére (43. §). A járulék kiszámítására, levonására és azok befizetésére, elmulasztásának jogi következményeire vonatkozóan a Javaslat az adózás rendjére irányadó szabályokat alkalmazza.

A munkanélküliek ellátásához az állam is hozzájárul. Ez azt jelenti, hogy amennyiben a Munkanélküliek Szolidaritási Alapjában fedezethiány következne be a tárgyévben befolyt pénzeszközök 10%-át meg nem haladó hiányt a költségvetés terhére kell kifizetni.

Munkanélküliek Szolidaritási Alapja

A 43. §-hoz

A Javaslat elrendeli, hogy a munkaadói és a munkavállalói járulék befizetéséből származó pénzösszeg külön alapot, a Munkanélküliek Szolidaritási Alapját képezze. Garanciális okból meghatározza azt is, hogy a Szolidaritási Alapból az alanyi jogon járó juttatásokon kívül milyen kifizetések teljesíthetők.

A Javaslat szerint - a nemzetközi gyakorlattal egyezően - ebből az Alapból kell biztosítani a munkanélküli ellátások (a munkanélküli járadék, a pályakezdők munkanélküli segélye, az előnyugdíj és a költségtérítés), valamint a képzési támogatásnak a munkanélküli járadék, illetve a pályakezdők munkanélküli segélye mértékével megegyező része, továbbá a munkaügyi szervezet fenntartásának és fejlesztésének költségét.

Foglalkoztatási Alap

A 44-46. §-okhoz

A Javaslat szerint a foglalkoztatáspolitikai eszközök finanszírozása céljából az állami költségvetésből és privatizációs bevételekből elkülönített alapot, Foglalkoztatási Alapot kell képezni. A Foglalkoztatási Alapot a Munkaerőpiaci Bizottság véleményének figyelembevételével a Munkaügyi Minisztérium kezeli. A Munkaügyi Minisztérium az évente jóváhagyott Foglalkoztatási Alap évente jóváhagyott összegét három külön részre osztja.

a) Az első rész előre nem látható események, feladatok finanszírozására szolgál.

b) A második biztosítja a központilag indított, ún. rétegprogramok, különösen kedvezőtlen, halmozottan hátrányos helyzet enyhítésére irányuló állami intézkedések költségeinek, illetve az ezzel kapcsolatos konkrét megállapodások teljesítésének anyagi fedezetét.

c) A Foglalkoztatási Alap harmadik, legnagyobb része meghatározott normatív módszerek szerint a Munkaerőpiaci Bizottságnak a 10. § (2) bekezdése a) pontjában meghatározott állásfoglalása alapján kerül decentralizálásra a megyék közt és ezekből megyei alapok létesítésére kerül sor, amelyekkel a Munkaügyi Tanácsok által meghatározott felhasználási elvek, arányok szerint a munkaügyi központok az év során alapszerűen, önállóan gazdálkodnak. A felosztást legalább negyedévenként felül kell vizsgálni. A Javaslat szerint a felhasználást a Munkaügyi Minisztérium, valamint a munkaügyi központ ellenőrzi.

Azokat a célokat, amelyekre a Foglalkoztatási Alap pénzeszközei a 46. §-ban meghatározott kifizetéseken túlmenően felhasználhatók, a Javaslat szerint csak törvény vagy a Munkaerőpiaci Bizottsággal egyetértésben hozott kormányrendelet határozhatja meg.

VII. fejezet

Munkaerőpiaci szervezet

Munkaügyi Minisztérium

A 47. §-hoz

A Javaslat érzékelteti a Munkaügyi Minisztérium munkaügyi irányításban elfoglalt helyének változását. Elsősorban nem a munkaügyi szervezet csúcsintézménye, hanem alapvetően a Kormány foglalkoztatáspolitikáját kidolgozó és képviselő szervezet, amely elsődlegesen a munkaügyi stratégia kialakításáért és végrehajtásának szervezéséért felelős.

A Munkaügyi Minisztérium ennek érdekében mindenekelőtt irányít (de indirekt eszközökkel), koordinál, szervez és befolyásol, partnereivel szorosan együttműködik a foglalkoztatási feszültségek feloldása érdekében. Egyben a szakterületét érintő kérdésekben törvényességi felügyeletet is ellát.

Országos Munkaügyi Központ

A 48-49. §-okhoz

A munkaügyi szolgáltató irodákkal, a megyei foglalkoztatási központokkal kapcsolatos információs, szervező tevékenységet korábban a Munkaügyi Minisztérium intézményeként az Országos Munkaerőpiaci Központ látta el.

A Kormány a munkaerőpiaci szervezet központi szerveként létrehozta az Országos Munkaügyi Központot, amelyre vonatkozóan szabályokat a Javaslat törvényi szintre emeli.

Az Országos Munkaügyi Központ az információs és szervező tevékenységen túlmenően a megyei munkaügyi központok vonatkozásában irányító tevékenységet is ellát.

Ezen túlmenően - a Munkaerőpiaci Bizottság irányításával - kezeli a Munkanélküliek Szolidaritási Alapját. A megnövekedett feladathoz, a felelősséghez igazodóan rendezi a Javaslat az Országos Munkaügyi Központ főigazgatója feletti munkáltatói jogkör gyakorlását.

Megyei (fővárosi) munkaügyi központ

Az 50-53. §-okhoz

A helyi önkormányzatokról szóló 1990. évi LXV. törvény hatálybalépését megelőzően már megindult a munkaügyi igazgatásban az a folyamat, amelynek során a megyei tanácsok munkaügyi osztályai és a munkaügyi szolgáltató irodák összevonásából legtöbb megyében létrejöttek a megyei foglalkoztatási központok. A helyi önkormányzatok létrejöttével a munkaügyi igazgatási feladatok sokrétűsége, valamint azok speciális szakértelmet igénylő jellege indokolttá tette, hogy azok ellátása ne az önkormányzatok szervezetén belül történjen, hanem azokat egy önálló, az önkormányzati szervezettől független munkaerőpiaci szervezet lássa el. E szervezet helyi szervei a megyei (fővárosi) munkaügyi központok. E szervek irányítása sajátos, nem tekinthetők csak hierarchikusan felülről irányított intézményeknek. Egyrészt azért, mert normatív alapon kiosztott pénzösszegek felett rendelkeznek, másrészt pedig a leglényegesebb kérdésekben a munkaerőpiac helyi szereplői (önkormányzatok, munkavállalók és munkaadók érdekképviseleti szervei) döntő beleszólást kapnak.

A Javaslat szerint a munkaügyi központ ellátja a munkanélküli ellátásokkal, valamint a foglalkoztatás elősegítését szolgáló támogatásokkal összefüggő hatósági feladatokat, továbbá munkaerőpiaci szolgáltató tevékenységet végez. Ez utóbbi feladatának ellátása során pályaválasztási tanácsadást is nyújt.

-----STARTING---POINT---VEGE---

VIII. fejezet

Eljárási szabályok és záró rendelkezések

Az 54-57. §-okhoz

A Javaslat az általa szabályozott jogok és kötelezettségek érvényesítésével összefüggésben az államigazgatási eljárás általános szabályainak alkalmazását rendeli el. E szabályokat a Javaslat néhány speciális szabállyal kiegészíti a hatálya alá tartozó eljárások tekintetében. Így például az illetékességi szabályokat kiegészíti azzal, hogy a munkavállaló kérelmére induló eljárásra az a megyei munkaügyi központ is illetékes, amelynek területén a munkavállalót foglalkoztató munkaadó működik.

A Javaslat a fellebbezést elbíráló felettes szervként az Országos Munkaügyi Központot jelöli meg. A Szolidaritási és a Foglalkoztatási Alap védelme, az abból történő téves kifizetések elkerülése érdekében, tisztázott tényállás esetén a határozat azonnali végrehajtásának elrendelését lehetővé teszi. A Javaslat biztosítja az Országos Munkaügyi Központ határozata elleni bírósági jogorvoslat lehetőségét a határozat megváltoztatására is kiterjedően.

Az 58. §-hoz

Az átmeneti szabályok körében már megszerzett jogok védelmében a Javaslat biztosítja, hogy a hatálybalépésekor juttatásban vagy támogatásban részesülők a juttatásban vagy a támogatásban, a megállapításkor hatályos jogszabályok alapján tovább részesüljenek.

Figyelemmel arra, hogy a Javaslat által szabályozott munkanélküliségi eljárások bevezetésének időpontjában az ellátások folyósításához szükséges minimális járulékfizetési idővel a munkavállalók nem rendelkeznek, annak megszerzéséig (4 évig) a Javaslatban előírt járulékfizetési időként a munkaviszony időtartamát kell alapul venni.

A Javaslat a záró rendelkezések között értelmezi a törvényben használt fogalmakat, így a munkaviszony, a munkavállaló, a munkaadó, a munkanélküli, kereső tevékenység fogalmát.

Figyelemmel arra, hogy a munkaügyi központok az e törvényben meghatározott feladatokon kívül más feladatokat is ellátnak (pl. a polgári szolgálattal kapcsolatos, a külföldi munkavállalás engedélyezésével kapcsolatos feladatok), ezért szükséges rendelkezni arról, hogy ahol a más jogszabályok munkaügyi szakigazgatási szervet, munkaerőközvetítő szervet említenek, ezen a megyei munkaügyi központot kell érteni.