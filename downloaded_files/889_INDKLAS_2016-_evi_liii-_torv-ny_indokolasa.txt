2016. évi LIII. törvény indokolása

a pénzügyi közvetítőrendszert érintő egyes törvények módosításáról

-----STARTING---POINT---ALTALANOS--- 

A törvény célja a pénzügyi közvetítőrendszerre vonatkozó szabályozás egyes elemeinek felülvizsgálata, valamint egyes európai uniós jogi aktusok hazai jogba történő implementálása. E célból a törvény számos - hitelintézeti, tőkepiaci, biztosítási, nyugdíjpénztári területre vonatkozó - jogszabály módosítását tartalmazza. Ehhez kapcsolódóan szükséges a pénzügyi közvetítőrendszer felügyeletét ellátó Magyar Nemzeti Bankra vonatkozó egyes rendelkezések módosítása is, így a Magyar Nemzeti Bankról szóló törvény módosítására is sor kerül.

-----STARTING---POINT---RESZLETES---

Az Önkéntes Kölcsönös Biztosító Pénztárakról szóló 1993. évi XCVI. törvény módosítása

Az 1. §-hoz

A pénztári vagyon- és letétkezelésre vonatkozó jogszabályi háttér hivatkozásainak pontosítása. A kollektív befektetési formákról és kezelőikről, valamint egyes pénzügyi tárgyú törvények módosításáról szóló jogszabály szabályozza a pénztári vagyon 85%-át kezelő befektetési alapkezelők működését.

A 2. §-hoz

A tagi értesítések elektronikus iratként történő megküldése a pénztártag kérésére a jövőben csak akkor lesz kötelező, ha az erre vonatkozó rendelkezést a pénztár alapszabálya tartalmazza.

A 3. §-hoz

Pontosító jellegű módosítás, az alapszabály módosításával, a szolgáltatások felvételével létrejövő egészség- és önsegélyező pénztár a továbbiakban is köteles megőrizni az alapszabály módosítást megelőző szolgáltatási körét. Így egyértelművé válik, hogy a tagság a korábban megszokott szolgáltatásokhoz a pénztár átalakulása után is hozzájuthat. A jövőben egészség- és önsegélyező pénztár alapítással is létrejöhet.

A 4. §-hoz

A tagszervezőkön keresztül belépett új pénztártagok tekintetében a pénztárak a működési tartalék terhére, az általuk megállapított összegű tagszervezési díjat fizethetnek ki, azzal, hogy a tagszervezőkön keresztül más pénztárba átlépő tagok után a pénztárak továbbra is csak a jelenlegi díjkorlátnak megfelelő összegű díjat fizethetnek a tagszervezők részére. Az új tag toborzásáért pedig az általa 12 hónapra vállalt tagdíj 20%-áig fizethető díjazás. Kiemeljük, hogy tagszervezésért díjazás továbbra is a tagsági jogviszony létrejöttétől számított két évig adható és a visszaírásra a tagsági jogviszony létrejöttétől három évig van lehetősége a pénztárnak.

Az 5. §-hoz

A tagdíjfizetés szüneteltetésére vonatkozó szabályozás 2003. január 1-jén törlésre került az önkéntes pénztári szabályozásból, azonban a pénztári piacon több pénztár gyakorlatában fennmaradt a lehetőség. A törvény egyértelművé teszi, hogy a tag nem szüneteltetheti a tagdíjfizetést, amely a pénztártag alapvető kötelezettsége.

A 6. §-hoz

Az egyes önkéntes pénztárak közötti átlépéseket néhány kivételtől eltekintve a szabályozás csak az azonos típusú pénztárak között engedélyezi, a 2016-tól hatályos jogszabály-módosítások eredményeképpen létrejött egészség- és önsegélyező pénztárak, valamint az egészségpénztárak, illetve az önsegélyező pénztárak közötti átlépések jelenleg kifejezetten kimondva nem megengedettek. A módosítások következtében a kivételek köre kibővül ezekkel az átlépési lehetőségekkel. Az új szervezeti forma, az egészség- és önsegélyző pénzár létrejöttével szükségessé vált az átlépési szabályok harmonizációja.

A hatályos személyi jövedelemadó szabályozás alapján a tagok a belépést követő 10 év elteltével juthatnak hozzá a nyugdíjszolgáltatáshoz adómentesen. Ez a nyugdíjkorhatárt betöltött tagokra is érvényes. A törvény alapján biztosított, hogy a tag a nyugdíjszolgáltatás adómentes igénybevételéhez szükséges idő ismeretében dönthet az átlépésről.

A 7. §-hoz

A tagi értesítések elektronikus iratként történő megküldésének lehetőségét, annak igénylésére vonatkozó eljárást a pénztár alapszabálya tartalmazza.

A 8. §-hoz

Az igazgatótanács, mint testület jogkörébe az ügyvezető és - amennyiben a pénztár ügyvezetőt nem alkalmaz - a pénztár alkalmazottai feletti munkáltatói jogok közül a munkaviszony létesítésére, megszüntetésére, illetve javadalmazásra vonatkozó jogosultság tartoznak. A napi szintű operatív jellegű munkáltatói jogok gyakorlása az igazgatótanács elnökének jogkörébe kerül, így a pénztárak napi működése egyszerűbb lehet.

A 9. §-hoz

A munkáltató által az ellenőrző bizottságba kijelölt tag jogállásának pontosításával a tisztség keletkezésének, megszűnésének, valamint a kijelölt tagot megillető jogok és kötelezettségek kerültek meghatározásra.

A 10. §-hoz

A panaszkezelésre vonatkozó szabályokat egészíti ki.

A 11. §-hoz

Az önkéntes pénztári befektetési tevékenységet ellátó személy elnevezésére vonatkozó pontosítás.

Ha a pénztárak már az egyesülésük elhatározása előtt a 37. § (5) bekezdésében írt részesedési korlát felső határáig rendelkeznek a 281/2001. (XII. 26.) Korm. rendelet 1. számú melléklete 1. pont e5) alpontja szerinti befektetési eszközzel, akkor pusztán az egyesülés ténye ne tegye automatikusan „átmenetivé” a jogutód pénztár tekintetében a 10 százalék feletti részesedést és ezzel kötelezővé, hogy a jogutód pénztár a 10 százalék feletti részt elidegenítse. A jogutód pénztárnak az egyazon kibocsátóra vonatkozó, a Kormányrendelet 9. § (1) bekezdésében valamint az 1. sz. melléklet 4. pontjában írt befektetési korlátokra a továbbiakban is figyelemmel kell lennie.

A 12. §-hoz

Pontosítja a végelszámolás során történő átlépésekre, kilépésekre vonatkozó szabályozást.

A 13. §-hoz

A nyugdíjkorhatárt elérő pénztártag nyugdíjszolgáltatására vonatkozó szabályozás pontosítása.

A 14. §-hoz

A pénztárak jelzése alapján a hitelintézetek nem tudják fogadni a hitel törlesztésének pénztár általi teljesítését, mert kialakított eljárásrendjükbe ez a rendszer nem illeszkedik. A hitelintézetek csoportos beszedési megbízással érvényesítik a hiteltörlesztő részletet, az adós számlájának megterhelésével. Ezért a pénztári szolgáltatás igénybevétele csak akkor lehetséges, ha a kifizetés a pénztártag részére történik. Ennek módjára akkor látunk lehetőséget, ha a hitelintézet a törlesztőrészlet adós számlájáról való leemelését követően, a kiegyenlítésről igazolást állít ki a pénztártag részére, mely alapján a pénztártag utólag, az igazolás pénztárhoz való benyújtásával igényelheti a pénztári szolgáltatást.

A 15. §-hoz

Az egészségpénztárból egészség- és önsegélyező pénztárba történő átlépés lehetőségének megteremtésével egyidejűleg szükséges az egyéni számla terhére igénybe vehető egyes önsegélyező pénztári szolgáltatások esetében az egyéni egészségszámlára teljesített befizetések időpontjának megadása. Ezen módosítással biztosítható, hogy a tagok az átlépést követően a befizetéseik időpontjához igazodóan tudjanak önsegélyező pénztári szolgáltatásokat igénybe venni, anélkül, hogy a 180 nap újbóli leteltét meg kellene várniuk. A tagi - fogyasztóvédelmi −, valamint az egyes pénztárak közötti szabad átlépés biztosítása érdekében szükséges a fenti módosítás elfogadása.

A 16. §-hoz

Az Öpt. jelenleg hatályos rendelkezése úgy is értelmezhető, hogy a tevékenységi engedély visszavonására csak akkor kerülhet sor, ha a súlyos jogszabálysértések és a felügyeleti határozatok kötelezéseinek való meg nem felelés együttesen állnak fenn, miközben előfordulhat olyan helyzet is, amikor a jogszabálysértések önmagukban olyan súlyosnak minősülnek, hogy a tagi érdekek védelme érdekében nem késleltethető a tevékenységi engedély visszavonása egy olyan határozat kiadásával, amelynek gyakorlatilag csak az lenne a célja, hogy formailag eleget tegyen az MNB a jogszabályi előírás fentebb említett értelmezésének. Az MNB a jogalkotói szándéknak megfelelően a gyakorlatban eddig is vagylagosként értelmezte ezt a két feltételt, azonban szükségesnek tartjuk ennek olyan módon való megfogalmazását, hogy az minden kétséget kizáróan tükrözze ezt.

A 17. §-hoz

Az Öpt. nem határozza meg a pénztár működésében bekövetkezett súlyos veszélyhelyzet kialakulása esetén az MNB által alkalmazható intézkedések körét. A módosítás alapján ilyen helyzet bekövetkezte esetén az MNB - mérlegelési jogkörében - az Öpt. 65. §-ában foglalt bármely intézkedést alkalmazhatja. Hasonló szabályozást tartalmaz a Bit. az ilyen helyzetbe került biztosítók tekintetében.

A 18. §-hoz

Módosuló rendelkezések.

A jelzálog-hitelintézetről és a jelzáloglevélről szóló 1997. évi XXX. törvény módosítása

A 19-23. §-hoz

A hitelintézetek forint lejárati összhangjának szabályozásáról szóló 20/2015. (VI. 29.) MNB rendelet bevezeti a jelzáloghitel-finanszírozás megfelelési mutatót (JMM), amely szerint a jelzáloghiteleket legalább 15 százalékban hosszú lejáratú értékpapírokkal kell finanszírozni, amelyek elsődlegesen jelzálog-hitelintézetek által kibocsátott jelzáloglevek lehetnek. A JMM bevezetése csökkenti a hitelintézetek eszközeinek és forrásainak eltérő lejárati idejéből eredő kockázatot. Az MNB rendeletnek történő megfelelés érdekében a hitelintézeteknek jelzáloghitel-állományuk egy részét (legalább 15%-át) jelzálog-hitelintézettel kell refinanszíroztatniuk. A jelzálog-hitelintézetről és a jelzáloglevélről szóló 1997. évi XXX. törvény (Jht.) egyes rendelkezései akadályozzák a korábban létrejött jelzáloghitel állományok refinanszírozását. A JMM mutatóra vonatkozó rendelkezés az MNB rendelet februárban elfogadott módosítása alapján 2016. október 1. helyett 2017. április 1-jén lép hatályba. A refinanszírozás lehetőségének biztosítása érdekében azonban a Jht. mielőbbi módosítása indokolt. A módosítás törli a refinanszírozás feltételei közül az elidegenítési és terhelési tilalomra vonatkozó előírást, valamint a közjegyzői okiratba foglalt egyoldalú kötelezettségvállalás esetén a jelzálog-hitelintézet követeléseinek kielégítésére vonatkozó tűrési kötelezettséget. Az elidegenítési és terhelési tilalomra vonatkozó előírás törlésétől függetlenül a jövőben, mind a jelzálog-hitelintézetek, mind a kereskedelmi bankok kiköthetik, ha szükségesnek tartják. A szövegcserés módosítások egyértelművé teszik, hogy a refinanszírozás időpontjában kell megfelelni a hitel tőkeösszegére vonatkozó egyes követelményeknek.

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

A 24. §-hoz

A tagsági jogviszony megszűnésének időpontjára vonatkozó pontosítás.

A 25. §-hoz

A pénztári szabályozás egységessége érdekében, illetve a jogszabályi környezet megváltozása miatt szükségessé vált, a befektetési vezetővel szemben támasztott követelmények pontosítását tartalmazza.

A 26. §-hoz

A hosszú távú, rendszerszerű működés érdekében a módosítás célja, hogy a pénztári járadékszolgáltatás biztonsági tartalékául szolgáló saját tevékenységi tartalék mértéke igazodjon a pénztárt terhelő kötelezettségekhez, ezáltal a szolgáltatási tartalék figyelembe veszi a közeljövőben aktuálissá váló járadékszolgáltatások mértékét is. A saját tevékenységi tartalék új szabálya figyelembe veszi a pénztárak által már megképzett tartalékokat, így a szolgáltatási tartalék fedezetéül a működési tartalék és a likviditási tartalék egy része figyelembe vehető.

A 27. §-hoz

A törvény alapján a pénztár - a vagyonkezelési tevékenység ellenértékével együttesen - a tagok egyéni számlája tárgyévet megelőző év utolsó napján fennálló egyenlegének 0,3 százalékát számolhatja el költségként. A törvény célja a magánnyugdíjpénztári rendszer működésének hosszú távú biztosítása.

A 28. §-hoz

A panaszkezelésre vonatkozó szabályokat egészíti ki.

A 29. §-hoz

A törvény alapján a végelszámolás alatt álló pénztárból más pénztárba átlépő tagok tagsági jogviszonya a vagyonfelosztási javaslat elfogadását követően az egyéni számlán nyilvántartott tagi megtakarítás átutalásával egyidejűleg szűnik meg. Így biztosított, hogy a pénztár jogutód nélküli megszűnéséhez kapcsolódó döntések meghozatalában a pénztárban a végelszámolás kezdő időpontjában tagsággal rendelkező tagok is részt vehessenek.

A 30. §-hoz

Átmeneti rendelkezést tartalmaz.

A 31. §-hoz

A szövegpontosító és a pénztári szektor egységes kezelését megvalósító rendelkezéseket tartalmazza.

A 32. §-hoz

Hatályukat vesztő rendelkezések.

A tőkepiacról szóló 2001. évi CXX. törvény módosítása

A 33. §-hoz

A piaci visszaélésekről szóló 596/2014/EU rendelet felhatalmazásán alapuló 2015/2392/EU végrehajtási irányelv a rendelet tényleges vagy lehetséges megsértésének bejelentését szolgáló eljárás kereteit szabályozza. A rendelkezés a másodszintű jogszabály átültetése miatt szükségessé vált, új definíciók átültetését szolgálja.

A 34. §-hoz

A törvény az első mondat szóhasználatához igazítja a rendelkezés további részeit, amennyiben egyértelműsíti, hogy nem a kereskedelmi kommunikáció tervezete, hanem maga a kommunikáció nyújtandó be a Felügyelethez, amelynek közzététele ennélfogva nem igényel felügyeleti engedélyt. Ugyanakkor változatlan a Felügyelet joga a kommunikáció utólagos megtiltására, amely jogosultság pontosítást is tartalmaz a további nyilvános közlés tiltási lehetősége vonatkozásában.

A 35. §-hoz

A hatályos tőkepiaci törvény rendelkezik arról, hogy ha az értékpapír forgalomba hozatala a befektetők szempontjából a szokásostól eltérő kockázatú (ezekre több példát is felsorolva, de a Felügyelet számára egyéb, nem előrelátható szempontok figyelembevételére is lehetőséget hagyva), a Felügyeletnek köteleznie kell a kibocsátót ennek - a tájékoztató elején, valamint a kereskedelmi kommunikációjában - a feltűnő módon történő feltüntetésére. A törvény a releváns rendelkezést pontosítja akként, hogy némileg diverzifikált megközelítést alkalmazva két külön kategóriát vezet be a kockázatosságra (fokozottan kockázatos, kiemelten kockázatos). Ez azonban érdemi változást nem jelent, a módosítás az eddig alkalmazott rendszerhez képest nem hordoz többlettartalmat: az elhatárolások alapját adó adatok most is részei a tájékoztatónak, csupán szabatosabb, követhetőbb értékelési szempontrendszert állít fel.

A 36. §-hoz

A szabályozás nem tartalmazott semmilyen kifejezett rendelkezést az elektronikus, online jegyzés tekintetében, holott egyértelmű piaci igény tapasztalható e tekintetben. A módosítás egyértelműsíti, hogy a jegyzés történhet elektronikus formában is, amelynek részleteit a tájékoztatónak kell tartalmaznia. Mivel a tájékoztatót a Felügyelet jóváhagyja, így biztosítható, hogy a Felügyelet az általa nem megfelelőnek tartott, vagy nem kellő részletességgel leírt elektronikus jegyzési módot ne engedélyezze.

A 37. §-hoz

A módosítás a jogalkalmazási bizonytalanságok tisztázása érdekében egyértelműen rögzíti, hogy a forgalomba hozatali eljárás lezárultával az eredmény nyilvánosságra hozatalával kapcsolatban a Tpt. 32. §-át nem kell alkalmazni.

A 38. §-hoz

A módosítás indoka, hogy 2016. július 3-án hatályba lép az 596/2014/EU rendelet, amely közvetlenül alkalmazandó európai uniós jogszabály. Erre tekintettel hatályon kívül helyezésre kerül a Tpt. 200-206. §-a. Ebből következően az egyéb hazai jogszabályokban rendezni kell a Tpt. ezen szakaszaira történő hivatkozásokat, mégpedig azáltal, hogy a hatályon kívül helyezésre kerülő Tpt.-szakaszokra való hivatkozás helyébe az 596/2014/EU rendeletre való hivatkozás kerül.

A 39. §-hoz

A törvény rögzíti, hogy a tőkepiaci törvény releváns intézkedéseit a vonatkozó uniós szabályozási keretek figyelembevételével szükséges alkalmazni.

A 40. §-hoz

A 2015/2392/EU végrehajtási irányelv átültetésekor figyelembe kell venni a panaszok és közérdekű bejelentések definícióját tartalmazó, azok kezelésének általános szabályait rögzítő hazai rezsim, a panaszokról és a közérdekű bejelentésekről szóló 2013. évi CLXV. törvény rendelkezéseit. A módosítás kimondja, hogy a Tpt. speciális, a jogsértések bejelentését szabályozó rendelkezései kiegészítik, illetve felülírják a fent hivatkozott törvény általános jellegű szabályait.

A módosítás ezután lefekteti a jogsértések bejelentését szolgáló eljárások kereteit. Többek között rögzíti a Felügyeletnek a bejelentéseket kezelő munkatársak kijelölésére vonatkozó kötelezettségét, valamint a kijelölés részletszabályait. Felsorolja a Felügyelet honlapján az eljárás kapcsán közzéteendő információkat, külön részletezve a jogsértések bejelentését szolgáló eljárás leírásának kötelező tartalmi elemeit. Végül a módosítás kulcsfontosságú része, hogy mind a munkaszerződés alapján foglalkoztatott bejelentő személyek, mind pedig a bejelentett személyek védelméről rendelkezik.

A 41. §-hoz

A rendelkezés pontosító jellegű, a befektető-kártalanítás kapcsán a nem megállapítható követelés esetén a bírósági határozatra vonatkozó rendelkezést egyértelműsíti.

A 42. §-hoz

A törvény tisztázza, hogy a Befektető-védelmi Alappal kapcsolatos operatív feladatokat az Országos Betétbiztosítási Alap ügyvezető igazgató-helyettesének irányításával az Országos Betétbiztosítási Alap elkülönített munkaszervezete végzi. Rendelkezik továbbá arról, hogy a Befektető-védelmi Alap igazgatósági ülésein az Országos Betétbiztosítási Alap ügyvezető igazgatója tanácskozási joggal részt vehet.

A 43. §-hoz

Pontosítja és kiegészíti a Befektető-védelmi Alap igazgatóságának feladatait.

A 44. §-hoz

A KKV-k tőkepiaci beágyazottságának növelése érdekében - összhangban az európai és régiós piacokon indult kezdeményezésekkel - a törvény biztosítja, hogy a tőzsde a KKV-k igényeire specializálódott alpiacokat, így zártkörű finanszírozási platformot és ún. crowdfunding platformot is működtethessen.

Nevesíti, hogy a tőzsde - a tőzsdei tevékenységet kiegészítő tevékenysége keretében - a kibocsátók tőzsdére lépését segítő tanácsadói tevékenységet is végezhet. E tevékenység végzése ösztönözheti a tőzsdei bevezetést és csökkentheti a leendő tőzsdei vállalatokra nehezedő adminisztratív terheket.

A jogállamiság követelményével összhangban meghatározza a jó üzleti hírnév megállapításával kapcsolatos szempontokat a tőzsdei termékek bevezetésével és forgalomban tartásával összefüggésben.

A 45. §-hoz

Biztosítja annak lehetőségét, hogy a tőzsde is előírhassa a leendő és meglévő kibocsátói számára a jó üzleti hírnév meglétét.

A 46. §-hoz

Pontosító jellegű rendelkezéseket tartalmaz.

A 47. §-hoz

Tekintettel a vonatkozó európai uniós szabályozás (909/2014/EU rendelet) másodszintű szabályainak megjelenésével kapcsolatos bizonytalanságokra, szükségessé vált az elszámolóházra vonatkozó átmeneti rendelkezés módosítása.

A 48. §-hoz

Szövegcserés, pontosító jellegű módosítások.

A 49. §-hoz

Hatályukat vesztő rendelkezések.

Az 50. §-hoz

Jogharmonizációs klauzula.

A foglalkoztatói nyugdíjról és intézményeiről szóló 2007. évi CXVII. törvény módosítása

Az 51. §-hoz

A foglalkoztatói nyugdíjszolgáltató intézmény tagja is igényelheti a részére megküldendő dokumentumok elektronikus irat formájában történő megküldését.

Az 52. §-hoz

A foglalkoztatói nyugdíjszolgáltató intézményekhez csatlakozó önfoglalkoztató a csatlakozó foglalkoztatóval esik egy tekintet alá.

Az 53. §-hoz

A foglalkoztató nyugdíjszolgáltató intézmény jogászára vonatozó részletes szabályozás. A rendelkezésekben foglaltaknak a foglalkoztatói nyugdíjszolgáltató intézmények 2019. január 1-jétől kötelesek megfelelni.

Az 54. §-hoz

A panaszkezelésre vonatkozó szabályokat egészíti ki.

Az 55. §-hoz

A törvény értelmében a foglalkoztatói nyugdíjszolgáltató intézmény vagyonkezelési tevékenység irányítására olyan büntetlen előéletű befektetésekért felelős vezetőt köteles alkalmazni, aki szakirányú felsőfokú végzettséggel (egyetemen vagy főiskolán szerzett jogi, államigazgatási, közgazdasági vagy pénzügyi diploma, oklevél, illetőleg könyvvizsgálói végzettség), értékpapír forgalmazásra feljogosító szakmai vizsgával és legalább három év szakmai gyakorlattal rendelkezik.

Az 56. §-hoz

A jövőben a foglalkoztatói nyugdíjszolgáltató intézmények letétkezelését az Európai Unió más tagállamában székhellyel rendelkező letétkezelő is elvégezheti. A törvény a 41/2003/EK irányelv rendelkezéseivel való összhangot biztosítja.

Az 57. §-hoz

Átmeneti rendelkezés.

Az 58. §-hoz

Jogharmonizációs klauzula.

Az 59. §-hoz

Pontosító jellegű rendelkezések.

A befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény módosítása

A 60. §-hoz

Az általános szabály szerint az ügyfél részére vezetett ügyfélszámla, értékpapírszámla fölött az ügyfél képviselőjeként a befektetési vállalkozás munkavállalója nem rendelkezhet. E tilalom alól a befektetési vállalkozás munkavállalója az eddigi kivételek fennállása mellett akkor is mentesíthető, ha a Ptk. szerinti közeli hozzátartozójának számlája feletti rendelkezésre meghatalmazása van.

A 61. §-hoz

A módosítás indoka, hogy 2016. július 3-án hatályba lép az 596/2014/EU rendelet, amely közvetlenül alkalmazandó európai uniós jogszabály, erre tekintettel hatályon kívül helyezésre kerül a Tpt. 200-206. §-a. Ebből következően az egyéb hazai jogszabályokban rendezni kell a Tpt. ezen szakaszaira történő hivatkozásokat, mégpedig azáltal, hogy a hatályon kívül helyezésre kerülő Tpt.-szakaszokra való hivatkozás helyébe az 596/2014/EU rendeletre való hivatkozás kerül. A pontosítás egyrészről az európai uniós jogból eredő kötelezettségek teljesítését, azaz az európai uniós joggal való harmonizációt, másrészről pedig a fentiekből fakadóan a jogrendszer egységességét is szolgálja.

A 62. §-hoz

A hitelintézetekre vonatkozó szabályozással összhangban a törvény biztosítja az értékpapírtitok alóli felmentés lehetőségét a befektetési vállalkozás ügyfele által nyilvánosságra hozott állítással összefüggésben a nyilvánosság előtti válaszadáshoz szükséges mértékű adatközlés esetében.

A 63. §-hoz

Pontosítja a felszámolási eljárás során követendő eljárást vitatott tulajdoni igény felmerülése esetén.

A 64. §-hoz

Pontosító jellegű rendelkezés.

A 65. §-hoz

A módosítás a felügyeleti szankciók kapcsán a vezető állású személyek és az alkalmazottak felelősségére vonatkozó rendelkezéseket egyértelműsíti.

A 66. §-hoz

Pontosító jellegű rendelkezések.

A 67. §-hoz

Hatályon kívül helyező rendelkezést tartalmaz.

A kötelező gépjármű-felelősségbiztosításról szóló 2009. évi LXII. törvény módosítása

A 68. §-hoz

A törvény összefügg a kártérítési összeghatárok felülvizsgálatával kapcsolatos rendelkezésekkel. Az euróban megadott összegek forintban történő meghatározására mondanak ki rendelkezéseket az egyes irányelvi értékhatárok hazai alkalmazhatósága érdekében.

A 69. §-hoz

A peres, nemperes vagy egyéb eljárások következtében bekövetkező érdekmúlás esetére meghatározza a biztosítási kötelezettség kezdetét.

A 70. §-hoz

A peres, nemperes vagy egyéb eljárások következtében bekövetkező érdekmúlás esetére meghatározza a szerződés megszűnését.

A rendelkezés annak az egyértelműsítésére szolgál, hogy amennyiben az üzemben tartó személyének az okmányokban és a nyilvántartásban történő változása jogutódlás miatt következik be, akkor nem következik be érdekmúlás a biztosítás szempontjából.

A 71. §-hoz

A gépjármű-felelősségbiztosításról és a biztosítási kötelezettség ellenőrzéséről szóló 2009/103/EK irányelv rendelkezései szerint a kártérítési összeghatárokat ötévente felül kell vizsgálni az európai fogyasztói árindexszel (EICP) összhangban. A kiigazított összegeket az Európai Bizottság közzéteszi az Európai Unió Hivatalos Lapjában. A rendelkezés a kiigazított összegek törvényi módosítását szolgálja.

A 72. §-hoz

A peres, nemperes vagy egyéb eljárások következtében bekövetkező érdekmúlás esetére meghatározza a kockázatviselés megszűnését.

A 73. §-hoz

A fedezetlenségi díj kiszámításával kapcsolatban rögzíti, hogy az alapjául szolgáló fedezetlenségi időtartam legfeljebb öt év lehet.

A 74. §-hoz

A rendelkezés annak az egyértelműsítésére szolgál, hogy a Kártalanítási Számla kezelőjét a 34. §-ban meghatározott egyes esetkörökhöz hasonlóan megilleti a visszkereseti jog, tekintve, hogy a rendelkezés alkalmazása során nem volt korábban egységes joggyakorlat.

A 75. §-hoz

A törvény célja, hogy a károsult ügyfél a saját biztosítójától kaphassa meg a károkozó felelősségbiztosítójának a nevét és a biztosítási szerződés kötvényszámát. Ezáltal a károsult egyszerűbben juthat hozzá a kárrendezéshez szükséges alapvető adatokhoz. Garanciális szabály, hogy az adatkérés csak a károsult meghatalmazása alapján, és csak a kárrendezés érdekében valósulhat meg.

A 76. §-hoz

A törvény célja annak a megvalósítása, hogy a más tagállamban felhasználható kárelőzményi igazolásokat a Kártörténeti Nyilvántartást vezető kárnyilvántartó szerv is kiállíthassa.

A 77. §-hoz

A biztosítási tevékenységről szóló 2014. évi LXXXVIII. törvény 168. §-ával való összhang megvalósítását biztosítja.

A 78. §-hoz

Pontosító rendelkezéseket tartalmaz.

A 79. §-hoz

Hatályon kívül helyező rendelkezéseket tartalmaz.

A pénzforgalmi szolgáltatás nyújtásáról szóló 2009. évi LXXXV. törvény módosítása

A 80. §-hoz

A törvény új fogalomként definiálja a fizetési számla váltását.

A 81. §-hoz

Fizetési számla vezetésére irányuló keretszerződésnek más - fizetési számlákhoz nem kapcsolódó - szolgáltatásokkal csomagban történő ajánlása esetén indokolt az egyéb szolgáltatások díjairól is tájékoztatást nyújtani, ha ezen szolgáltatások külön is igényelhetőek.

A 82. §-hoz

A törvény rögzíti, hogy a fizetési számla váltásához kapcsolódó szolgáltatást - jogszabályban meghatározott feltételek teljesülése esetén - valamennyi, fogyasztónak fizetési számlát vezető pénzforgalmi szolgáltató köteles biztosítani.

A 83. §-hoz

A felhatalmazó rendelkezések kiegészítése a számlaváltás lehetőségének jogszabályi rögzítésének, valamint az átlátható díjstruktúra megteremtésének érdekében.

A 84. §-hoz

A törvényben használt fogalmakat indokolt a végrehajtási rendeletekre is kiterjeszteni.

A fogyasztónak nyújtott hitelről szóló 2009. évi CLXII. törvény módosítása

A 85. §-hoz

A módosítás a lakóingatlanokhoz kapcsolódó fogyasztói hitelmegállapodásokról szóló 2014/17/EU irányelv és a fogyasztói hitelmegállapodásokról szóló 2008/48/EK irányelv előírásával összhangban pontosítja a fogyasztónak nyújtott hitelről szóló 2009. évi CLXII. törvény (Fhtv.) hatálya alól kivett hitelekre vonatkozó rendelkezést. A módosítás szerint nem kell alkalmazni az Fhtv. rendelkezéseit azokra a hitelekre, amelyek célja meglévő tartozás díj- és költségmentes átütemezése, kiváltása. Az irányelvi rendelkezéssel összhangban a módosítás szerint a hitel kamatmentessége nem feltétel, csak a kiváltás díj- és költségmentessége. A szabályozás ezáltal megkönnyíti a fizetési gondokkal küzdő fogyasztók esetén a meglévő hitelük kiváltását.

A 86. §-hoz

Az árukapcsolásra vonatkozó rendelkezés módosítása biztosítja, hogy az a hitelező is előírhassa a fogyasztó részére a jelzáloghitel törlesztését szolgáló fizetési számla nyitását, amelyik nem rendelkezik pénzforgalmi szolgáltatás nyújtására vonatkozó engedéllyel.

A Polgári Törvénykönyvről szóló 2013. évi V. törvény módosításáról szóló T/10528. törvényjavaslat enyhíti ugyan a fiduciárius ügyletek semmisségére vonatkozó rendelkezést, de az nem terjed ki a Polgári Törvénykönyv alapján fogyasztónak minősülő személyek által vállalt fiduciárius kötelezettségekre. A fogyasztók számára kedvezőbb hitelfeltételek elérése érdekében indokolt lehetővé tenni a fogyasztó számára, hogy a hitelszerződéshez kapcsolódóan általa kötött életbiztosítási vagy a fedezetül szolgáló ingatlanra vonatkozó vagyonbiztosítási szerződésből származó - biztosítási összegre vonatkozó - követelését biztosítékként a hitelezőre ruházza át.

A 87. §-hoz

A módosítás kiveszi a THM-plafon számításánál figyelembe veendő díjak közül a jelzáloghitel fedezetéül szolgáló ingatlanra vonatkozó vagyonbiztosítás díját. 2016. március 21-ét megelőzően a vagyonbiztosítás díját jelzáloghitel esetén nem kellett figyelembe venni a THM értékének meghatározásánál. E szabály módosítását az Európai Unió jelzáloghitelekre vonatkozó 2014/17/EU irányelvének átültetése tette szükségessé, amely szerint a biztosítási díj is a THM részét képezi. Az ingatlanra vonatkozó vagyonbiztosítás díja azonban az ingatlanfedezet értékétől függ, nem a hitel összegéhez kötődik. Egy kisebb összegű hitelt fedező nagy értékű ingatlannál a magas biztosítási díj túl magas THM-értéket eredményezne. A korábbi szabály ezért gátolja a kisebb lakáskiadásokra, lakásfelújításra, bővítésre nyújtott hitelek felvételét.

A 88. §-hoz

A módosítás pontosítja az idegen pénznemben fennálló tartozás meghatározását annak egyértelművé tétele érdekében, hogy a hitel igénylésekor kell vizsgálni az arra vonatkozó feltételek fennállását és ennek megfelelően tud a hitelező rendelkezni az adott hitelnél a fogyasztó árfolyamkockázatának csökkentését biztosító megoldásról.

A 89. §-hoz

A hiteltartozás pénznemének átváltása esetére vonatkozó kamatszabály módosítása a visszaélések elkerülését szolgálja.

A pénzügyi konglomerátumok kiegészítő felügyeletéről szóló 2013. évi LXXXIII. törvény módosítása

A 90. §-hoz

A törvény módosítása azért szükséges, mert adott esetben az önmagában pénzügyi konglomerátumnak nem minősülő csoportra is indokolt kiterjeszteni a kiegészítő felügyeletet.

A 91. §-hoz

Pontosító rendelkezés.

A Magyar Nemzeti Bankról szóló 2013. évi CXXXIX. törvény módosítása

A 92. §-hoz

Jogharmonizációs klauzula.

A 93. §-hoz

A nem kötelező elektronikus kapcsolattartást vezeti be bizonyos ellenőrzési eljárásokban bizonyos szervezetek vonatkozásában.

A 94. §-hoz

Az ügyintézési határidőre állapít meg rendelkezéseket.

A 95. §-hoz

A rendkívüli célvizsgálattal kapcsolatban állapít meg pontosító rendelkezéseket.

A 96. §-hoz

A törvény lehetővé teszi, hogy az elnök mellett az alelnök is kijelölhesse azt a személyt, amely jogosult a 39. §-ban meghatározott törvények hatálya alá tartozó szervezetek igazgatósági ülésein, közgyűlésein, ügyvezető testületének és a legfőbb szervének hatáskörét gyakorló testület ülésein jelen lenni.

A 97. §-hoz

A helyszíni ellenőrzés szabályaival összefüggésben kiegészíti a másolatkészítés szabályait a tárhelyszolgáltató által tárolt adatok vonatkozásában.

A 98. §-hoz

A fogyasztói jogviták alternatív rendezéséről, valamint a 2006/2004/EK rendelet és a 2009/22/EK irányelv módosításáról szóló 2013/11/EU európai parlamenti és tanácsi irányelv miatt szükséges fogalmakat állapítja meg.

A 99. §-hoz

A fogyasztóvédelemről szóló törvény mintájára előírja, hogy az MNB bírságot szab ki, ha a Pénzügyi Békéltető Testület eljárásában a szolgáltató nem tesz eleget az együttműködési kötelezettségének. Erre azonban a szolgáltatót előre figyelmeztetni kell, és kimentés is lehetséges a mulasztás esetén.

A 100. §-hoz

Pontosító jellegű, a rendelkezés hatályát határozza meg.

A 101. §-hoz

A törvény előírja, hogy a Pénzügyi Békéltető Testület tagjairól a testület elnöke listát vezet, továbbá meghatározza ennek tartalmát.

A 102. §-hoz

A fogyasztói jogviták online rendezéséről, valamint a 2006/2004/EK rendelet és a 2009/22/EK irányelv módosításáról szóló, 2013. május 21-i 524/2013/EU európai parlamenti és tanácsi rendelet végrehajtásához szükséges rendelkezéseket, továbbá a fogyasztói jogviták alternatív rendezéséről, valamint a 2006/2004/EK rendelet és a 2009/22/EK irányelv módosításáról szóló 2013/11/EU európai parlamenti és tanácsi irányelv miatt szükséges módosításokat állapít meg.

A 103. §-hoz

A fogyasztói jogviták alternatív rendezéséről, valamint a 2006/2004/EK rendelet és a 2009/22/EK irányelv módosításáról szóló 2013/11/EU európai parlamenti és tanácsi irányelv miatt szükséges módosításokat állapít meg.

A 104. §-hoz

A fogyasztói jogviták online rendezéséről, valamint a 2006/2004/EK rendelet és a 2009/22/EK irányelv módosításáról szóló, 2013. május 21-i 524/2013/EU európai parlamenti és tanácsi rendelet végrehajtásához szükséges rendelkezéseket, továbbá a fogyasztói jogviták alternatív rendezéséről, valamint a 2006/2004/EK rendelet és a 2009/22/EK irányelv módosításáról szóló 2013/11/EU európai parlamenti és tanácsi irányelv miatt szükséges módosításokat állapít meg.

A 105. §-hoz

Pontosítja az eljárás megszüntetésére vonatkozó szabályokat az elutasítási indokokkal történő összhang érdekében.

A 106. §-hoz

A kötelezést tartalmazó határozat eseteit egészíti ki az egymillió forintot meg nem haladó ügyértékű ügyekben is, arra az esetre, ha nem tett a szolgáltató alávetési nyilatkozatot.

A 107. §-hoz

Új alcímet állapít meg.

A 108. §-hoz

A fogyasztói jogviták alternatív rendezéséről, valamint a 2006/2004/EK rendelet és a 2009/22/EK irányelv módosításáról szóló 2013/11/EU európai parlamenti és tanácsi irányelv miatt szükséges módosításokat állapít meg a Pénzügyi Békéltető Testület beszámolójával összefüggésben.

A 109. §-hoz

A fogyasztói jogviták alternatív rendezéséről, valamint a 2006/2004/EK rendelet és a 2009/22/EK irányelv módosításáról szóló 2013/11/EU európai parlamenti és tanácsi irányelv miatt szükséges módosításokat állapít meg.

A 110. §-hoz

Pontosítja a már meglévő szabályozást.

A 111. §-hoz

Átmeneti rendelkezést állapít meg.

A 112. §-hoz

Jogharmonizációs rendelkezéseket állapít meg.

A 113. §-hoz

A rendelkezés pontosító jellegű.

A 114. §-hoz

Hatályon kívül helyező rendelkezéseket tartalmaz.

A 115. §-hoz

A mellékleteket módosítja.

Az egyes fizetési szolgáltatókról szóló 2013. évi CCXXXV. törvény módosítása

A 116. §-hoz

A számlaváltás kezdeményezhetősége okán szükséges a fizetési titokra vonatkozó szabályozás pontosítása.

A 117. §-hoz

Pontosító rendelkezés.

A hitelintézetekről és a pénzügyi vállalkozásokról szóló 2013. évi CCXXXVII. törvény módosítása

A 118. §-hoz

A közösségi támogatások közvetítésén túl a pénzügyi intézmények számára az állami támogatások közvetítésének üzletszerű végzését is indokolt megengedni.

A 119. §-hoz

A közvetítő tevékenységi engedélyének visszavonási lehetőségét indokolt kiegészíteni azzal is, ha a közvetítő nem a hitelintézeti törvény hatálya alá tartozó személy által végezhető tevékenységet végez jogosulatlanul.

A 120. §-hoz

A tevékenységi engedély visszavonását követően engedményezett követelések beszámításának tilalmazását indokolt kiegészíteni arra az esetre is, ha a visszavonást a szövetkezeti hitelintézetek integrációs szervezetéből történő kizárás indokolja.

A 121. §-hoz

A közvetítői alvállalkozók bejelentési kötelezettsége okán szükséges kiegészítés. A közvetítői díj fogyasztónak minősülő ügyfelek védelme érdekében történő korlátozásával összhangban szükséges a Hpt. közvetítői díjra vonatkozó definíciójának a módosítása.

A 122. §-hoz

A közvetítői alvállalkozók bejelentési kötelezettsége okán szükséges kiegészítés. A közvetítői díj fogyasztónak minősülő ügyfelek védelme érdekében történő korlátozásával összhangban szükséges a Hpt. közvetítői díjra vonatkozó definíciójának a módosítása.

A 123. §-hoz

A számlaváltás kezdeményezhetősége okán szükséges a banktitokra vonatkozó szabályozás pontosítása.

A 124. §-hoz

A törvény 2. alcímében foglalt, a jelzálog-hitelintézetekről és a jelzáloglevélről szóló 1997. évi XXX. törvénynek a jelzáloghitel-finanszírozás megfelelési mutatónak való megfelelés okán szükséges módosításához kapcsolódóan egyidejűleg a banktitokra vonatkozó szabályokat is ki kell egészíteni.

A 125. §-hoz

Pontosító jellegű rendelkezés.

A 126. §-hoz

A törvény arról rendelkezik, hogy az OBA ügyvezető igazgató-helyettese, aki a Befektető-védelmi Alappal kapcsolatos operatív feladatok végrehajtását irányítja, tanácskozási joggal részt vehet az OBA igazgatótanácsának ülésein.

A 127. §-hoz

Pontosítja és kiegészíti az OBA igazgatótanácsának feladatait.

A 128. §-hoz

Az OBA és a BEVA operatív és szakmai irányításának elhatárolása miatt szükséges pontosítás.

A 129. §-hoz

A módosítás kiegészíti a betétbiztosítási díj meghatározásának szabályait az Európai Bankhatóság tájékoztatására vonatkozó rendelkezéssel az Európai Unió betétbiztosítási rendszerekről szóló 2014/49/EU irányelv előírásának megfelelően.

A 130. §-hoz

A fogyasztók megfelelő tájékoztatása érdekében indokolt annak biztosítása is, hogy az üzletszabályzatok módosítását megelőzően hatályos szabályzatok is rendelkezésre álljanak.

A 131. §-hoz

A törvény egyrészt kimondja, hogy az EGT-államban tartózkodásra jogosult fogyasztóval szemben állampolgárság vagy tartózkodási hely alapján nem lehet megkülönböztetést alkalmazni a fizetési számla-szerződés megkötése és vezetése tekintetében, másrészt az érintett hitelintézeteket alapszámla biztosítására is kötelezi.

A 132. §-hoz

Rögzíti, hogy a hitelintézetek legalább kétévente felülvizsgált stratégiával rendelkezzenek az általuk nyújtott pénzügyi szolgáltatási szerződések fogyatékos személyek általi egyenlő esélyű hozzáférés lehetőségének elősegítésére.

A 133. §-hoz

Felhatalmazó rendelkezés kiegészítése.

A 134. §-hoz

Pontosító jellegű rendelkezések.

A kollektív befektetési formákról és kezelőikről, valamint egyes pénzügyi tárgyú törvények módosításáról szóló 2014. évi XVI. törvény módosítása

A 135. és 137. §-hoz

A módosítás indoka, hogy 2016. július 3-án hatályba lép az 596/2014/EU rendelet, amely közvetlenül alkalmazandó európai uniós jogszabály. Erre tekintettel hatályon kívül helyezésre kerül a Tpt. 200-206. §-a. Ebből következően az egyéb hazai jogszabályokban rendezni kell a Tpt. ezen szakaszaira történő hivatkozásokat, mégpedig azáltal, hogy a hatályon kívül helyezésre kerülő Tpt.-szakaszokra való hivatkozás helyébe az 596/2014/EU rendeletre való hivatkozás kerül.

A 136. §-hoz

A rendelkezés egyértelműsíti a kezelési szabályzat módosítására vonatkozó rendelkezéseket.

A 138. §-hoz

Pontosító jellegű rendelkezések.

A 139. §-hoz

A befektetők számára elérhető információ áttekinthetőségének elősegítése érdekében szükséges az összevont kezelési szabályzat, illetve az összevont tájékoztató alkalmazási lehetőségének törlése.

A pénzügyi közvetítőrendszer egyes szereplőinek biztonságát erősítő intézményrendszer továbbfejlesztéséről szóló 2014. évi XXXVII. törvény módosítása

A 140. §-hoz

A hitelezői feltőkésítéshez kapcsolódó egyértelmű jogalkalmazás érdekében szükséges a fedezett kötelezettség fogalmának meghatározása.

A 141. §-hoz

A törvény belső koherenciája miatt szükséges szövegpontosítás.

A 142. §-hoz

A vagyonértékesítés, mint szanálási eszköz hatékony alkalmazhatóságának biztosítása érdekében szükséges annak egyértelmű rögzítése, hogy a hatóság határozatához nincs szükség más személy egyetértésére, ide nem értve azt az esetet, ha az átruházás egyidejűleg befolyásoló részesedés szerzését is eredményezi.

A 143. §-hoz

Az áthidaló intézmény, mint szanálási eszköz hatékony alkalmazhatóságának biztosítása érdekében szükséges annak egyértelmű rögzítése, hogy a hatóság határozatához nincs szükség más személy egyetértésére.

A 144. §-hoz

Az eszközelkülönítés, mint szanálási eszköz hatékony alkalmazhatóságának biztosítása érdekében szükséges annak egyértelmű rögzítése, hogy a hatóság határozatához nincs szükség más személy egyetértésére.

Ezen felül egyértelműsíti, hogy a szanálási vagyonkezelőre ruházott eszközök, források értékesítése nem a szanálási feladatkörében eljáró MNB közigazgatási hatósági döntésének függvénye.

A 145. §-hoz

Az eszközelkülönítés alkalmazásával összefüggő befolyásoló részesedés szerzésének, betétállomány átruházásának az engedélyezésére indokolt a vagyonértékesítésre vonatkozó szabályrendszer analóg alkalmazása.

A 146. §-hoz

A szanálási feladatkörében eljáró MNB üzletmenet folytonosságot biztosító intézkedésének megtételére vonatkozó jogosultság tekintetében a jogalkalmazás kiszámíthatóbbá tételének biztosítása.

A 147. §-hoz

Pontosítja a szanálási feladatkörében eljáró MNB által a szanálás alá vont intézmény felett gyakorolt tulajdonosi és irányítási jogosultságok időbeli, tárgybeli és módszerbeli korlátait.

A 148. §-hoz

Szükséges annak egyértelmű rögzítése, hogy a szanálási biztos a szanálási célok és a szanálási intézkedések érvényre juttatása érdekében fejti ki a tevékenységét.

A 149. §-hoz

A szanálási eljárásra vonatkozó törvényi alapkövetelmény, hogy egyetlen tulajdonos vagy hitelező sem viselhet annál nagyobb - a szanálási intézkedések alkalmazásával közvetlenül összefüggő - veszteséget, mint amelyet akkor viselt volna, ha az intézményt felszámolják. Ezen elvnek a megfelelő érvényesülése érdekében szükséges, hogy az elvhez kapcsolódó szabályok pontos és a szabályozás céljával összhangban álló megfogalmazására kerüljön sor.

A 150. §-hoz

Szövegpontosító rendelkezés.

A 151. §-hoz

Pontosító jellegű rendelkezés.

A 152. §-hoz

A vagyonértékesítéssel potenciálisan érintett egyes szerződésekre még a régi polgári törvénykönyv vonatkozik.

A biztosítási tevékenységről szóló 2014. évi LXXXVIII. törvény módosítása

A 153. §-hoz

A pontosító jellegű rendelkezés.

A 154-155. §-hoz

A Bit. módosítások ezen, meghatározott köre az ügyfélvédelmet erősíti (befektetéshez kapcsolódó életbiztosítás esetén minimum befektetési összegek meghatározása; költségek átláthatóságának követelménye; közvetítők biztonságosabb működését célzó rendelkezések).

A 156. §-hoz

A rendelkezés azt hivatott szolgálni, hogy a közlekedési igazgatási hatóság és a KEK KH közvetlenül lekérdezhesse a biztosítóknál található kötvény-adatokat annak érdekében, hogy járműnyilvántartásban nem szereplő - ideiglenes rendszámtáblát viselő - egyes járművek esetében is hatékonyabban kikényszeríthető legyen a kötelező gépjármű-felelősségbiztosítások megkötése, továbbá az ezzel kapcsolatos visszaélések kiszűrése megvalósulhasson.

A törvény hiánypótló jelleggel megteremti a biztosítási titok kiadásának a lehetőségét a mezőgazdasági biztosításokkal kapcsolatban a hatáskörrel rendelkező szervek számára.

A 157-158. §-hoz

A veszélyközösség érdekében történő állományátruházással összefüggésben határoz meg kiegészítő szabályokat, amelyek azt hivatottak szolgálni, hogy az ilyen intézkedéssel érintett ügyfeleket - az intézkedés sikertelensége esetén - ne érje hátrány.

A 159. §-hoz

Pontosító jellegű rendelkezés.

A 160. §-hoz

Az ingatlan-nyilvántartási bejegyzéshez kötött egyes jogokkal kapcsolatban fogalmaz meg szabályokat.

A 161. §-hoz

A biztosítási és viszontbiztosítási üzleti tevékenység megkezdéséről és gyakorlásáról szóló 2009/138/EK európai parlamenti és tanácsi irányelv (Szolvencia II) kiegészítéséről szóló (EU) 2015/35 felhatalmazáson alapuló rendelet kizárni rendeli a különleges célú gazdasági egység partnere általi kezdeményezést a felszámolási eljárás megindítására. Az ezzel való összhang érdekében szükséges a módosítás.

A 162. §-hoz

Pontosító jellegű rendelkezés.

A 163. §-hoz

A Felügyelet proaktív tevékenységére fogalmaz meg kiegészítő szabályokat az intézkedési tervvel kapcsolatban, továbbá a különleges célú gazdasági egységekkel kapcsolatos intézkedésekre állapít meg kiegészítő szabályokat.

A 164. §-hoz

Egyértelműsíti, hogy a tevékenységi engedély visszavonása után a biztosítási szerződéseket teljesíteni kell, mindaddig, amíg azok bármely okból (felmondás, közös megegyezés, vagy felszámolás elrendelése stb.) meg nem szűnnek. Nem minősül tehát a biztosító által vállalt kötelezettség növelésének a szerződés teljesítése, tekintve, hogy a kockázat elvállalásakor a biztosító e kötelezettség felmerülésével számolhatott.

A 165. §-hoz

Pontosító jellegű, terminológiai változások miatti módosítást tartalmaz. E mellett a felügyeleti díj mértékét változtatni szükséges annak érdekében, hogy a fizetési kötelezettség a korábbihoz hasonló szinten kerüljön megállapításra a terminológia változás miatt bekövetkező vetítési alap változása okán.

A 166. §-hoz

A többes ügynök függő biztosításközvetítői jellegéhez igazodóan rendezi a díj megfizetésének törvényi vélelmét.

A 167-168. §-hoz

A rendelkezés pontosító jellegű, a felügyeleti jogalkalmazást könnyíti.

A 169. §-hoz

A rendelkezés pontosító jellegű, a felügyeleti jogalkalmazást könnyíti. Egyértelműen rögzíti, hogy a nyilvántartási szám az aktív biztosításközvetítőkhöz kapcsolódik, és nem életre szóló jelleggel kerül megállapításra.

A 170. §-hoz

A rendelkezés pontosító jellegű, a többes ügynöki felelősségbiztosítási követelményhez kapcsolódik.

A 171. §-hoz

Pontosító jellegű rendelkezések.

A 172-173. §-hoz

A módosítás kapcsolódik a Bit. 167. §-ában meghatározott intézkedéshez, amely a veszélyközösség érdekében történő állományátruházás szabályait állapítja meg, azonban e szabályok nem alkalmazhatóak a rendelkezés által érintett biztosítói körre. Ennek a hiányosságnak a pótlását szolgálja a jogrendszer egységességének biztosítása, továbbá annak érdekében, hogy az ilyen biztosítók ügyfelei egyenlő bánásmódban részesülhessenek az ilyen intézkedések meghozatala során más biztosítók ügyfeleihez mérten.

A módosítás indoka annak a biztosítása, hogy ezen intézkedési lehetőség olyan esetekben is alkalmazható legyen, amikor a kölcsönös biztosító egyesület az Öpt. 10. § (1) bekezdés a) pontjában meghatározott szolgáltatás nyújtására is jogosult. Ezzel összefüggésben szükséges arról is rendelkezni, hogy az Öpt. szerinti szolgáltatásokat tartalmazó szerződések miként „kerülhetnek” át egy nyugdíjpénztárhoz, amely egyúttal jogviszonyváltozást is eredményez (szerződéses jogviszony tagsági jogviszonnyá válik). Abban az esetben, ha nem önkéntes pénztár venné át a biztosítási szerződésállományt, hanem biztosító, akkor a biztosítási tevékenység zártságának elvéhez igazodóan meghatározásra kerültek a biztosítási szerződés azon elemei, amelyek az állományátruházással felülvizsgálhatók.

Garanciális jelleggel szükségessé vált olyan szabályok törvénybe iktatása, amelyek az állományátruházás esetére átlépést tesznek lehetővé a tagnak arra az esetre, ha esetleg más szervezetnek kívánja a szolgáltatásait igénybe venni.

Tekintettel arra, hogy önkéntességi alapon működnek e szolgáltatók, lehetőséget kell biztosítani arra is, hogy a biztosító egyesület tagja önkéntesen átléphessen egy nyugdíjpénztárba, amely esetben szintén jogviszonyváltozás következik be.

A 174. §-hoz

Átmeneti jellegű rendelkezések.

A 175. §-hoz

Pontosító jellegű rendelkezések. Emellett - ügyfélvédelmi szempontból - a közvetítők biztonságosabb működését célzó és a kezdeti jutalék szintjének távlati, lépcsőzetes, mértékletes csökkentését biztosító rendelkezéseket fogalmaz meg.

A 176. §-hoz

Hatályukat vesztő rendelkezések.

A tőkepiac stabilitásának erősítése érdekében tett egyes kárrendezési intézkedésekről szóló 2015. évi CCXIV. törvény módosítása

A 177. §-hoz

Pontosító jellegű rendelkezés.

A 178. §-hoz

Pontosítja és kiegészíti az igazgatóság feladatait.

-----STARTING---POINT---VEGE---

Záró rendelkezések

A 179. §-hoz

Hatályba léptető rendelkezéseket tartalmaz.

A 180. §-hoz

Az uniós jogi aktusoknak való megfelelésről szól.