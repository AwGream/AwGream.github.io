2008. évi XLV. törvény indokolása

az egyes közjegyzői nemperes eljárásokról

-----STARTING---POINT---ALTALANOS--- 

A jogalkotó a közjegyzőségnek alapvetően azt a szerepet szánta, hogy jogszolgáltató hatósági tevékenységgel járuljanak hozzá a jogviták elkerüléséhez, és ezzel tehermentesítsék a bíróságokat. A közhitelességgel felruházott közjegyzők a jogügyletekről és jogi jelentőségű tényekről közokiratot állítanak ki, és lefolytatják a hatáskörükbe utalt hagyatéki eljárást és egyéb nemperes eljárásokat.

Magyarországon a közjegyzőség - visszatérve a korábbi magyar jogi hagyományokhoz - 1992. január 1-jével vált ki a bírósági szervezetből, amikor hatályba lépett a közjegyzőkről szóló 1991. évi XLI. törvény; ez hozta létre az új szabadfoglalkozású, ún. latin típusú közjegyzői szervezetet. Ennek értelmében a közjegyző a hivatását szabadfoglalkozású személyként gyakorolja, de a bíróéhoz hasonló kötelmek mellett. A közjegyzőség ezzel a rendletetéssel, mint jogi szakma a kontinentális jogrendszerű, latin-német jogi kultúrába tartozó országokban található meg; a latin típusú közjegyzőség Európa 26 országában létezik. A latin típusú közjegyzői rendszerekben a közjegyző hivatalos személynek minősül, ebből következően pedig közreműködési kötelezettség terheli; ez a kötelezettség az állami feladat ellátásának kötelezettségéből következik. A közjegyzői tevékenység feletti felügyelet a közjegyzői tevékenység jellegéből kiindulva állami feladat, amely tipikusan vagy a szakmai kamarák vagy a bíróságok feladata. A közjegyzői székhelyek száma és illetékessége abból a megfontolásból szabályozott, hogy a közhitelességi feladatok ellátása csak ellenőrzött keretek között biztosítható, valamint ez teszi lehetővé azt, hogy a közjegyző az ország egész területén egységes szolgáltatást nyújtva elérhető legyen. A közjegyző tevékenységének díját valamennyi latin típusú közjegyzőséggel rendelkező országban jogszabályban rögzítik, melynek szükségessége közvetlenül levezethető a fenti jellemzőkből. Annak érdekében viszont, hogy az egyes közjegyzők rugalmasan tudjanak alkalmazkodni az időszakosan változó munkamennyiséghez, a feladatukat a szabadfoglalkozás keretei között láthatják el.

A közjegyzői eljárások szükségességét jól jelzi, hogy évről évre nagyszámú nemperes eljárás indul, hatékonyságukat pedig szemléltetik a statisztikai adatok, amelyek kétségtelenné teszik, hogy a közjegyzőség alkalmas arra, hogy a hatáskörébe utalt ügyeket időszerűen és jogerősen lezárva intézze. A közjegyzőkhöz 2007-ben közel 125 ezer hagyatéki és egyéb nemperes ügy érkezett, melynek 98,8%-át befejezték a tárgyévben, mindössze az ügyek 19,8%-a húzódott át a 2008. évre; a folyamatban maradt ügyek 98%-a hagyatéki ügy volt. A közjegyzői nemperes eljárások hatékonyságát mutatja, hogy a közjegyzők a befejezett nemperes eljárások közül közel 99 ezer ügyet három hónapon belül, közel 17 ezer ügyet pedig hat hónapon belül intéztek el. A tizenkét hónapon belül befejezett, és az egy, valamint a két év elteltével befejezett ügyek száma elenyésző és döntően a hagyatéki eljárásoknál fordul elő, amelyek jellegüknél fogva hosszabb elintézési határidőt igényelnek, mint az egyéb nemperes eljárások. A gyakorlati tapasztalatok szerint az ügyek ilyen mutatók szerinti elintézését az országos, de helyi specialitásokhoz, ügyérkezési adatokhoz is igazodó intézményi hálózat, a fejlett adminisztratív és informatikai rendszer alkalmazása teszi lehetővé. A törvénynek a közjegyzők által lefolytatott nemperes eljárások körének bővítésével az a célja, hogy más területeken is biztosítsa ezen intézményrendszer igénybe vehetőségét.

A közjegyző feladata többek között az, hogy a feleknek pártatlan jogi segítséget nyújtson annak érdekében, hogy a jövőbeni jogviták elkerülhetőek legyenek; ez a célja azoknak a közjegyzői nemperes eljárásoknak is, melyekre - eltérő rendelkezés hiányában - a Polgári perrendtartás szabályait kell alkalmazni. E nemperes eljárások szabályai ma a közjegyzőkről szóló 1991. évi XLI. törvényben, illetve egyéb jogszabályokban találhatók. A törvény megalkotásának alapvető célja ennek figyelembe vételével az, hogy törvényben kerüljenek szabályozásra a közjegyzői nemperes eljárások főbb szabályai, érvényesüljön a kívánt jogforrási (törvényi) szint, és megvalósuljon a jelenleg széttagolt szabályozás egységesítése. Ezzel deregulálható a polgári perrendtartásról szóló 1952. évi III. törvény (Pp.) hatálybalépése folytán szükséges rendelkezések tárgyában című 105/1952. (XII. 28.) MT rendelet jelentős - közjegyzői nemperes eljárásokat érintő - része; az ebben szereplő rendelkezések nagy része ugyanis átkerül a törvénybe és modern szabályozást kap. A jogérvényesítés hatékonyságának növelése nemcsak a bírósági eljárások modernizálását, az ügyfélbarát ügyintézés jogi és intézményi feltételinek megteremtését igényli, hanem azt is, hogy olyan - a bírósági nemperes eljárások alternatívájaként megjelenő - új nemperes eljárásokat hozzon létre a jogalkotó, melyekkel jogkeresők jogvitáikat per nélkül zárhatják le, elkerülhetik a pereskedést, vagy jelentősen egyszerűsödhet a perbeli bizonyítás.

A törvény a fentiek alapján egyrészt megállapítja a közjegyzői nemperes eljárások közös szabályait, másrészt négy nemperes eljárást teljes körűen szabályoz. Az okiratok és értékpapírok megsemmisítésére irányuló eljárást ma is a közjegyzők folytatják le; e tekintetben tehát csak a szabályozás korszerűsítése, törvényi szintre emelése történik meg. A többi nemperes eljárás - a közjegyző előtti előzetes bizonyítás, az igazságügyi szakértő közjegyzői eljárásban történő kirendelése és az általános meghatalmazások nyilvántartásának vezetése - új igényérvényesítési lehetőségek, melyek hozzájárulnak a perek gyorsításához, azok elkerüléséhez, illetve szükségtelenné teszik a képviseleti jogosultság későbbi, időről időre történő igazolását. A törvényben szabályozott előzetes bizonyítást, valamint az igazságügyi szakértő kirendelését a fél továbbra is kérheti a bíróságtól; így a jövőben a jogkeresők dönthetik el, hogy a bíróság vagy a közjegyző eljárását kezdeményezik-e.

Figyelemmel arra, hogy a közjegyzői eljárásban ma sem biztosított költségkedvezmény, a törvény sem ad lehetőséget költségmentességre, valamint költségfeljegyzésre. A törvénynek ezért költségvetési kihatása nincs.

A jelenleg hatályos szabályozás a magyar jogrendben négy, a Polgári perrendtartás szabályainak megfelelő alkalmazásával lefolytatandó közjegyzői nemperes eljárást ismer; a törvény hatályba lépésével ezen eljárások száma hétre fog emelkedni. A törvény a nemperes eljárások általános szabályait - részben a közjegyzőkről szóló 1991. évi XLI. törvényből (a továbbiakban: Kjtv.) átemelve - tartalmazza; a szabályozás jellegéből adódóan e szabályok azon nemperes eljárások tekintetében is alkalmazandóak lesznek, amelyek részletszabályait nem ez a törvény tartalmazza. A törvény nem vonta szabályozási körébe a hagyatéki eljárás szabályait, az ingó jelzálogjogi nyilvántartás vezetését, továbbá a bejegyzett élettársi kapcsolat közjegyzői eljárásban történő megszüntetését. Ennek indokai a következők. A hagyatéki eljárás szabályait jelenleg a hagyatéki eljárásról szóló 6/1958. (VII. 4.) IM rendelet tartalmazza, az új, kódexjellegű, az új Polgári Törvénykönyv örökölési szabályaihoz igazodó eljárási törvény előkészítése folyamatban van; erre figyelemmel a hagyatéki eljárásra vonatkozó joganyagot továbbra is indokolt külön jogszabályban rendezni. A zálogjogi nyilvántartás vezetésének szabályait a zálogjogi nyilvántartás részletes szabályainak megállapításáról szóló 11/2001. (IX. 1.) IM rendelet, míg a bejegyzett élettársi kapcsolat megszüntetését a bejegyzett élettársi kapcsolatról szóló 2007. évi CLXXXIV. törvény szabályozza, melyek szorosan kötődnek a Polgári Törvénykönyvről szóló 1959. évi IV. törvény (a továbbiakban: Ptk.), és az előkészítés alatt álló új Polgári Törvénykönyv rendelkezéseihez. Az új kódex elfogadását követően ugyanakkor ezen közjegyzői szolgáltatások eljárási szabályaival is kiegészíthető az egyes közjegyzői nemperes eljárásokat szabályozó törvény, hiszen a Polgári Törvénykönyv alapvetően az anyagi jogi szabályozásra fenntartott jogforrás.

A törvény új közjegyzői nemperes eljárást hoz létre a közjegyző előtti előzetes bizonyítás eljárásának bevezetésével. Az eljárás megalkotásának célja az, hogy ezáltal - a felek választási lehetőségének szélesítése mellett - lehetővé váljon a bíróságok tehermentesítése, azokban az esetekben, amikor az ügyben polgári per vagy büntetőeljárás nincs folyamatban. A törvény hatálybelépését követően azok a jogkeresők, akiknek jogvitájuk lezárásához előzetes bizonyítás szükséges, választhatnak, hogy a bizonyítás lefolytatását a bíróságtól vagy a közjegyzőtől kérik-e. Az eljárás lényeges újdonsága, hogy kihasználva a közjegyzői szervezet rugalmas igazgatási rendszerében rejlő lehetőségeket, lehetővé teszi, hogy az eljárásra illetékes közjegyző - amennyiben egyéb ügyek intézése miatt az eljárás lefolytatásában akadályozva van - ennek tényét jelezhesse a székhelye szerint illetékes területi közjegyzői kamarának (a továbbiakban: területi kamara). A területi kamara ez esetben haladéktalanul másik közjegyzőt rendel ki az eljárás lefolytatására. Ez az eljárási szabály lehetővé teszi, hogy az előzetes bizonyítás időszerűen és eredményesen folytatódjék le; az érintett ügyekben ugyanis alapvető fontosságú a bizonyítás gyors elvégzése, sőt az számos esetben a későbbiekben nem is pótolható. A területi kamara a másik közjegyző kirendelésekor nem vizsgálja azt, hogy az eljárás lefolytatása illetékes közjegyző valóban akadályozva volt-e; ezt a területi kamara a közjegyző tevékenységének vizsgálata során ellenőrzi. A Kjtv. 48. §-a alapján a közjegyző székhelye szerint illetékes területi közjegyzői kamara elnökségének feladata, hogy felügyeletet gyakoroljon a területi kamarához tartozó közjegyzők, közjegyzőjelöltek és közjegyző-helyettesek ügyvitele, hivatali működése és magatartása felett; ez a felügyeleti, igazgatási jogkör teszi lehetővé az akadályoztatásról szóló bejelentések indokoltságának utólagos vizsgálatát, nem az érdemi eljárást késleltetve ezzel.

Az igazságügyi szakértő kirendelése közjegyzői eljárásban ugyancsak olyan nemperes eljárás, amely bírósági nemperes eljárásként már létezik. Közjegyzői eljárásként való megteremtésére azért kerül sor, hogy a felek választásuk szerint akár a bírósághoz, akár közjegyzőhöz is fordulhassanak igazságügyi szakértő kirendelését kérve.

Az értékpapírok és okiratok semmissé nyilvánítását jelenleg is közjegyzők végzik a 105/1952. (XII. 28.) MT rendelet szabályai alapján; a törvény a hatályos szabályozás modernizációját valósítja meg. A jelenlegi rendelkezéseket - egyebek mellett - úgy egészíti ki a törvény, hogy az eljárás egyes szakaszaiban igénybe veszi a technikai fejlődés által nyújtott lehetőségeket: a modern informatikai megoldások alkalmazását. Ezzel lehetővé válik, hogy a hirdetményi határidő (melynek lejárta után kerül sor a semmissé nyilvánításra) lerövidüljön, a Magyar Országos Közjegyzői Kamara honlapján megjelenő elektronikus hirdetmények nyilvántartása pedig jóval többek számára teszi elérhetővé a hirdetményeket.

-----STARTING---POINT---RESZLETES---

Az 1. §-hoz

A törvény - más nemperes eljárások szabályozásához hasonlóan, célszerűségi megfontolásból, elkerülendő számos rendelkezés megismétlését - rögzíti, hogy a közjegyzői nemperes eljárások mögöttes joganyaga Polgári perrendtartásról szóló 1952. évi III. törvény (a továbbiakban: Pp.), melynek rendelkezései mindazon eljárási kérdésekre alkalmazandóak, melyet e törvény, vagy a közjegyzői nemperes eljárásokról szóló külön jogszabályok nem rendeznek. A törvény egyúttal rögzíti azt is, hogy a törvényben foglalt nemperes eljárások lefolytatása közjegyzői hatáskörbe tartozik, egyértelműen meghatározva a törvény tárgyi hatályát, illetve az állami jogszolgáltató tevékenység végzésére irányuló hatáskört. A közjegyző eljárása - mint polgári nemperes eljárás - a bíróság eljárásával azonos hatályú.

A 2. §-hoz

A törvény rendelkezik arról, hogy a közös eljárási szabályokat tartalmazó I. fejezet rendelkezéseit - melyek meghatározzák a közjegyzői nemperes eljárások alapvető szabályait - mely eljárásokban kell alkalmazni. Eszerint e szabályokat mind a törvény szerinti nemperes eljárásokban, mind - jogszabály eltérő rendelkezése hiányában - azokban az egyéb közjegyzői eljárásokban is alkalmazni kell, melyeket az adott eljárást szabályozó jogszabály közjegyzői nemperes eljárásnak minősít.

A 3. §-hoz

A közjegyző eljárása során - hasonlóan a bíró eljárásához - előfordulhat, hogy tőle az ügy tárgyilagos elintézése elfogultság miatt nem várható el; e helyzet kezelésére szolgálnak a kizárásra vonatkozó rendelkezések. Ezeket a kizárási okokat, illetve a kizárás nem igazgatási úton történő elintézését a törvény nem szabályozza önállóan, csak utal arra, hogy e vonatkozásban a Pp.-nek a bíró kizárására vonatkozó szabályait kell megfelelően alkalmazni. A rendelkezés indoka, hogy a közjegyzői nemperes eljárások során biztosítható legyen az eljáró közjegyző pártatlansága és függetlensége, ugyanúgy, ahogy a Pp. is biztosítja az eljáró bíró függetlenségét a bírósági eljárások során. E rendelkezést a törvény a Kjtv. 172/B. §-ából változatlanul emeli át, összhangban azzal a jogalkotói céllal, hogy a közjegyzői nemperes eljárások szabályai egy jogszabályban kerüljenek elhelyezésre.

A törvény szerint abban az esetben, ha a közjegyző az eljárásban a vele szemben fennálló kizárási okot maga jelentette be, vagy egyébként a mellőzéséhez hozzájárult, a kizárásról és az eljáró közjegyző kijelöléséről a területi kamara elnöke dönt, feltéve, hogy az eljárás lefolytatására a területi kamara illetékességi területén székhellyel rendelkező közjegyzők közül másik közjegyző kijelölhető. A Magyar Országos Közjegyzői Kamara elnökségének kell döntenie a kizárásról, abban az esetben, ha a területi kamara illetékességi területére kinevezett közjegyzők közül másik közjegyző nem jelölhető ki. A kizárásról a Pp. szabályainak megfelelő alkalmazásával az érintett közjegyző székhelye szerint illetékes helyi bíróság nemperes eljárásban határoz a következő esetekben: a területi kamara vagy a Magyar Országos Közjegyzői Kamara elnökének döntése szerint a kizárási ok nem áll fenn, a kizárási okot nem a közjegyző jelentette be, vagy kizárásához a közjegyző nem járult hozzá. Amennyiben a területi kamara vagy a Magyar Országos Közjegyzői Kamara elnökének döntése szerint a kizárási ok nem áll fenn a döntését - a kizárási ügyben keletkezett iratokkal együtt - megküldi a kizárásról való döntés végett a bíróságnak. A bíróság kizárás tárgyában hozott végzése ellen jogorvoslatnak helye nincs.

Ha a bíróság az eljárásból a közjegyzőt kizárta, az erről szóló végzést az eljáró közjegyző kijelölése végett megküldi a területi vagy a Magyar Országos Közjegyzői Kamara elnökének; az eljáró közjegyzőt a területi, illetve a Magyar Országos Közjegyzői Kamara elnöke jelöli ki. A területi, illetve a Magyar Országos Közjegyzői Kamara elnökének e § szerinti döntése ellen jogorvoslatnak helye nincs.

A 4. §-hoz

A törvény illetékességi szabályának célja, hogy biztosítsa, hogy az ország valamennyi területén legyen olyan közjegyző, amely illetékes és - az együttműködési kötelezettség elvéből következően - köteles az eljárás lefolytatására. Az illetékesség szabályozásánál a törvény meghatározza az általános illetékességi okot, amely magánszemély kérelmező esetében a kérelmező lakóhelye, míg jogi személy, jogi személyiséggel nem rendelkező gazdasági társaság, valamint olyan, jogi személyiséggel nem rendelkező szervezet esetében, amelyet törvény jogképesnek nyilvánít, a székhely vagy a képviseletére hivatott szerv székhelye (székhelynek kétség esetében a központi ügyintézés helyét kell tekinteni). A törvény szerint bármelyik közjegyző illetékes az eljárás lefolytatására, ha a természetes személynek belföldi lakóhelye vagy tartózkodási helye nincs, vagy a jogi személy székhelye, vagy az annak képviseletére hivatott szerv székhelye és az ügyintézés helye is külföldön van.

Az 5. §-hoz

A célszerűség érdekében a törvény úgy rendelkezik, hogy a közjegyzőnek az illetékességi területén kívül elvégezendő eljárási cselekményeket megkeresés útján kell foganatosítania, így nem tagadhatja meg az eljárás lefolytatását arra való hivatkozással, hogy annak elvégzéséhez az illetékességi területén kívül kellene eljárási cselekményt lefolytatnia. Ez az ügyfélbarát rendelkezés mentesíti a kérelmezőt annak kötelezettsége alól, hogy az eljárási cselekmény lefolytatására illetékes közjegyzőt neki kelljen megkeresnie. Ha a közjegyző saját illetékességi területén kívül közvetlenül eljárási cselekményt foganatosít, e cselekménye érvénytelen, viszont ha a Kjtv. alapján helyettesként jár el, s az eljárási cselekményeket a helyettesítés szabályait betartva a helyettesített közjegyző illetékességi területén foganatosítja, eljárása szabályos, hiszen a helyettes közjegyző a helyettesített közjegyző jogkörében jár el. Az illetékességi területen kívül közvetlenül foganatosított eljárási cselekmény érvénytelensége az illetékesség általános szabályaiból, illetőleg az illetékesség hiányának jogkövetkezményeiből levezethető; a törvény alapvetően az egységes jogalkalmazást elősegítendő mondja ki e cselekmények érvénytelenségét.

A 6. §-hoz

A közjegyző eljárása kérelemre indul, a kérelemnek tartalmaznia kell az illetékes közjegyző megjelölését, a kérelmező adatait, a rövid tényállást, a kérelem előterjesztésének indokait, a közjegyző illetékességének megállapításához szükséges adatokat, valamint a közjegyzői eljárás lefolytatására irányuló kérelmet. A kérelmet írásban vagy a közjegyzőnél szóban lehet előterjeszteni, mely utóbbit a közjegyző - a Pp. szabályainak megfelelő alkalmazásával - jegyzőkönyve foglal.

A 7-8. §-hoz

A Kjtv., valamint a közjegyzői díjszabásról szóló 14/1991. (XI. 26.) IM rendelet (a továbbiakban: díjrendelet) értelmében a közjegyzőt az elvégzett munkájáért jogszabályban meghatározott díj és költségtérítés illeti meg. Ez vonatkozik a nemperes eljárások díjára is; a díjrendeletet természetesen - az új nemperes eljárások specialitásaira, illetve a törvényben foglalt új közös szabályokra figyelemmel (pl. megkeresés intézménye) - kiegészíteni szükséges a törvény hatályba lépéséig. A nemperes eljárások során a közjegyző díjrendeletben meghatározott díját az eljárás kezdetekor előlegként kell megfizetni; így elkerülhetővé válik - összhangban az előterjesztésben megfogalmazott többi perkímélő megoldással -, hogy a közjegyzőnek végrehajtási eljárásokat kelljen kezdeményeznie annak érdekében, hogy hozzájusson az őt jogszabály szerint megillető díjhoz.

A közjegyző az általa felszámított munkadíját és költségtérítését a külön jogszabály - a díjrendelet - szerinti díjjegyzékben állapítja meg; a díjrendelet 27. §-a és 28. §-a szerint ha a fél a közjegyző által a díjjegyzékben feltüntetett munkadíj és költségtérítés összegét kifogásolja, egyeztetés végett a közjegyző székhelye szerinti területi közjegyzői kamara elnökségéhez fordulhat, ennek eredménytelensége esetén pedig a közjegyző, illetőleg a fél az el nem ismert igényét bírósági úton érvényesítheti. E rendelkezésekkel a kérelmező jogszabálynak megfelelő díjfelszámításhoz való joga - méghozzá a törvényben megtestesülő jogalkotói célokkal is összhangban álló, perkímélő módon - megfelelően biztosított, így arra a törvény speciális rendelkezéseket nem tartalmaz. Ehelyett mindössze arra utal a törvény, hogy a fél a közjegyző által a díjjegyzékben feltüntetett munkadíj és költségtérítés összegét külön jogszabályban meghatározott módon kifogásolhatja; a díjrendelet értelmében a díj összegének tárgyában a területi közjegyzői kamara elnökétől kérhető egyeztetés, ennek eredménytelensége esetén dönt a díjról a bíróság. Figyelemmel arra, hogy a törvény rendelkezéseit azon közjegyzői nemperes eljárásokban is alkalmazni kell, ahol az irányadó jogszabály másképp nem rendelkezik, a fenti rendelkezés kiterjed a bejegyzett élettársi kapcsolatról szóló 2007. évi CLXXXIV. törvényben szabályozott közjegyzői nemperes eljárásra is. E törvény 11. §-ának (2) bekezdése szerint a közjegyző a bejegyzett élettársi kapcsolat megszüntetéséről rendelkező végzésében rendelkezik az eljárásért fizetendő díjról és költségtérítésről, az eljárás egyéb költségeiről pedig a felek kérelmére dönt. A 12. § (1) bekezdése szerint a közjegyző végzése ellen - a (2) bekezdésben foglalt kivétellel - fellebbezésnek van helye a közjegyző székhelye szerinti megyei bírósághoz. A díjrendelet 26. §-a értelmében a közjegyző az általa felszámított munkadíjról és költségtérítésről díjjegyzéket állít ki, melyet a tevékenysége során keletkezett okiratra vezet rá. A bejegyzett élettársi kapcsolat megszüntetése iránti eljárás során tehát a díjjegyzéket a végzésre vezetik rá, azonban az ellen nem a végzés elleni fellebbezés a jogorvoslati lehetőség, hanem a díjrendeletben meghatározott eljárás (egyeztetés kezdeményezése, bírósági út).

A 9. §-hoz

A közjegyzői nemperes eljárások jellegéből kiindulva az eljárásban nincs helye bizonyításnak, ha annak elvégzéséhez kényszerintézkedésre lenne szükség, harmadik személy számára kötelezettség teljesítését tenné szükségessé, és a kérelmező nem rendelkezik e személy kötelezettségvállaló nyilatkozatával, vagy pedig a bizonyítás lefolytatásához harmadik személy jogszabályon alapuló hozzájárulása szükséges és ez nem áll a kérelmező rendelkezésre. A törvény e hiányok pótlására lehetőséget ad az eljárásban: eszerint a közjegyző kérelemre megkísérelheti megszerezni a szükséges hozzájárulásokat. A közjegyző mérlegeli, hogy van e reális lehetőség a hozzájárulások megadására: amennyiben valószínűsíthető, hogy eljárása eredményre vezet, meg kell kísérelnie a hozzájárulás megszerzését. Ezzel a rendelkezéssel lehetővé válik, hogy lefolytatható legyen az eljárás azokban az esetekben, amikor a harmadik személy ahhoz hozzájárul.

Igazságügyi szakértő nemperes eljárásban történő kirendelését jelenleg a bíróságtól lehet kérni (az igazságügyi szakértő nemperes eljárásban történő kirendeléséről és ezzel összefüggésben a Polgári Perrendtartásról szóló 1952. évi III. törvény módosításáról szóló 2005. évi XLVIII. törvény), a törvény hatályba lépését követően azonban a közjegyzőtől is. A törvény rendelkezései a közjegyzőnek ezen eljárásban aktívabb szerepet biztosítanak, mint a bíróságnak a rá vonatkozó rendelkezések, hiszen a bíróságnak nincs lehetősége arra, hogy a fél kérelmére megkísérelje megszerezni a korábban említett hozzájárulást vagy kötelezettségvállalást. A bíróság feladata, hogy elbírálja a felek kérelmeit; eljárásrendjétől idegen az, hogy közvetlenül beavatkozva az eljárásba az egyik fél igényérvényesítésének megkönnyítése érdekében a másik féltől valamit kérjen, ezzel szemben a közjegyző rugalmasabb eljárásrendje - a hangsúlyozott permegelőző funkciónak teret engedve - ezt megengedi. E szabály alkalmazásával lehetővé válik, hogy a fél kérelmére a közjegyző megkíséreljen hozzájárulást szerezni harmadik féltől, lehetővé téve például azt, hogy az igazságügyi szakértő a vizsgálata lefolytatása érdekében a harmadik személy ingatlanjába belépjen.

A 10. §-hoz

Amennyiben a közjegyző eljárására irányuló kérelem hiányos és a kérelem hiányossága pótolható, a közjegyző hiánypótlásra hívja fel a kérelmezőt. A törvény értelmében a közjegyző a személyesen megjelent kérelmezőt azonnal felhívja a hiányok pótlására, ha pedig a kérelmet írásban nyújtotta be, 8 munkanapon belül adja ki a felhívást. Ha a hiányosság olyan jellegű, hogy az nem pótolható, a közjegyző a kérelmet hiánypótlás kibocsátása nélkül indokolt végzéssel elutasítja.

A 11. §-hoz

A bizonyítás akadálya az eljárás lefolytatásának akadálya is lehet: a közjegyző a törvény értelmében az eljárást - a Pp.-ben szabályozott eseteken kívül - akkor is megszünteti, ha eredménytelen volt a bizonyítás lefolytatásához szükséges kötelezettségvállalás, hozzájárulás beszerzése, vagy ha a harmadik személy a kötelezettségvállaló nyilatkozata ellenére utóbb mégsem tett eleget vállalt kötelezettségének, s enélkül az eljárást nem lehet eredményesen lefolytatni. A közjegyző az eljárást akkor is megszünteti, ha a harmadik személy a bizonyítás lefolytatásához adott hozzájárulását visszavonta.

A 12. §-hoz

Az eljárásokban a törvény szerint felfüggesztésnek és szünetelésnek - az eljárások jellegéből adódóan - nincs helye; a bizonyítások során pedig vizsgálat tűrésére senki nem kötelezhető. Ez utóbbi szabály jelentősége az, hogy általánosan kizárja annak lehetőségét, hogy közjegyzői nemperes eljárás során bárkit vizsgálat tűrésére kötelezzenek; ez nem egyeztethető össze a közjegyző eljárásának céljával és kereteivel.

A 13. §-hoz

A közjegyzőnek az eljárás során hozott határozata a jogorvoslat szempontjából a helyi bíróság végzésével azonos hatályú; a határozat elleni fellebbezést a határozatot hozó közjegyzőnél kell előterjeszteni. A Pp. 233. §-a értelmében a közjegyző határozata ellen is fellebbezésnek van helye; a fellebbezést másodfokú bíróságként a megyei bíróság bírálja el. A fellebbezést a megyei bíróságnak kell címezni; e szabály abban az esetben is érvényesülne, ha azt a törvény külön nem mondaná ki, azonban a jogalkalmazás megkönnyítése érdekében (az ügyfelek jogorvoslati jogáról való egyértelmű rendelkezés szükségessége miatt) indokolt, hogy a törvény is kifejezetten rendelkezzen erről.

A 14. §-hoz

Ha a határozat több személyt vagy vagyontárgyat, illetve ügyet érint, és a határozatban foglalt egyes rendelkezések alapján történő intézkedésekhez a határozat rendelkező részét az abban foglaltak teljesítése céljából bármely hatóságnak, intézménynek (pl. ingatlanügyi hatóság, pénzügyi intézmény), vagy egyéb érdekeltnek meg kell küldeni, a közjegyző a határozatnak csak az adott személyre, és vagyontárgyra vonatkozó azon rendelkezését küldi meg, amely az intézkedés foganatosításához szükséges. Ezzel a rendelkezéssel - amely jelenleg a Kjtv. 172/A. §-ában szerepel - a törvény eleget tesz annak a jogalkotásban általánossá vált követelménynek, hogy minden olyan jogszabályi rendelkezésnek, amely állampolgárok személyi és vagyoni adataival kapcsolatos információk kezelését külön nem szabályozza, figyelembe kell vennie a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseit.

A 15. §-hoz

Az eljárásban az adatok, az iratok és a tények nyilvántartása, kezelése, az adatokba történő betekintés engedélyezése és az adatok kiadása tekintetében a bíróságokra vonatkozó jogszabályok megfelelően irányadóak. A közjegyző nem sérti a titoktartási kötelezettséget, ha a jogszabályban előírt adatszolgáltatási vagy tájékoztatási kötelezettségének tesz eleget. E rendelkezést a törvény a Kjtv. 174/A. §-ából emeli át. A közjegyzői titoktartás szabályai a Kjtv. 9. §-ához képest eltérően alakulnak a közjegyző által lefolytatott nemperes eljárás esetén. A törvény ezért úgy rendelkezik, hogy a közjegyző nem sérti a titoktartási kötelezettségét például akkor, ha a jogerős hagyatékátadó végzést az illeték kiszabása végett az illetékes illetékhivatal részére küldi meg. A Kjtv. 9. §-ának (1) bekezdése szerint a közjegyzőt - ha törvény kivételt nem tesz - az eljárása során tudomására jutott adat és tény tekintetében titoktartási kötelezettség terheli; e kötelezettsége a közjegyzői működésének megszűnése után is fennmarad.

A 16. §-hoz

A törvény rendelkezéseit a II. fejezetben szabályozott eljárásokban az e fejezetben foglalt eltérésekkel kell alkalmazni. Ezzel lehetővé válik olyan részletszabályok elhelyezése a törvényben, melyek az egyes eljárások sajátosságaira tekintettel szükségesek. Az általános szabályok külön fejezetben történő elhelyezésének indoka az, hogy ezáltal az eljárásokra vonatkozó általános szabályok és a csak az egyes eljárásokra vonatkozó speciális szabályok egymástól jól elkülöníthetőek.

A 17. §-hoz

Az előzetes bizonyítás a magyar jogban ismert, a Pp.-ben szabályozott jogintézmény. A törvény hatálybalépését követően a közjegyzők a bíróságok eljárásához hasonló szabályozás mellett folytathatják le az előzetes bizonyítást. A Pp. 207. §-a szerint előzetes bizonyításnak van helye akár a per megindítása előtt, akár annak folyamatban léte alatt. A törvény szerint előzetes bizonyításnak lenne helye a Pp. 207. §-ában szabályozott esetekben, továbbá ha a kérelmezőnek bizonyíték beszerzéséhez - különösen jelentős tény vagy állapot megállapításához - jogi érdeke fűződik. Összhangban azzal, hogy a Pp. szabályait a polgári nemperes eljárás sajátosságaiból eredő eltérésekkel kell alkalmazni, valamint azzal, hogy a törvény szerint előzetes bizonyításnak nincs helye, ha az ügyben polgári per vagy büntetőeljárás van folyamatban, a törvénynek a Pp. 207. §-ára utaló szabályát csak úgy lehet értelmezni, hogy előzetes bizonyításnak akkor van helye, ha az ügyben polgári per vagy büntetőeljárás nincs folyamatban.

A 18. §-hoz

A törvény az előzetes bizonyításra - a felek választási lehetőségének bővítése érdekében és a bizonyítás mielőbbi elvégzéséhez fűződő jogi érdekre figyelemmel - tartalmaz egy vagylagos illetékességi szabályt is: a bizonyítás helye is megalapozza a közjegyző illetékességét.

A 19. §-hoz

Az előzetes bizonyítás iránti kérelemnek az általános kellékeken túlmenően tartalmaznia kell a bizonyítani kívánt tényeket és az azokra vonatkozó bizonyítékokat, azokat a körülményeket, amelyek alapján előzetes bizonyításnak helye van, továbbá az igazságügyi szakértő kirendelése iránti kérelmet, ha a kérelmező szerint az eljárás lefolytatásához ez is szükséges. A törvény ez utóbbi rendelkezéssel lehetővé teszi, hogy - a kérelmező döntése szerint - előzetes bizonyítás lefolytatását kérje a közjegyzőtől, és ennek keretében a szükséges szakértői vélemény is beszerezhető legyen. A bizonyíték beszerzését megkönnyítendő a törvény az eljárás megindíthatóságának feltételeként csak azt követeli meg a kérelmezőtől, hogy valószínűsítse: az eljárás lefolytatásának előfeltételei fennállnak.

A 20. §-hoz

Arra figyelemmel, hogy a bizonyítani kívánt tények vagy állapot jellege miatt az eljárás egyes esetekben eredményesen csak akkor folytatható le, ha arra rövid időn belül sor kerül, a törvény a közjegyzői eljárásban eddig ismeretlen - csak az előzetes bizonyításra alkalmazandó - új jogintézményt vezet be. Előírja, hogy a közjegyző, amennyiben az eljárást megfelelő időn belül nem tudja lefolytatni, ennek tényét jelezze a területi kamarának, amely az eljárás lefolytatására egy másik közjegyzőt rendel ki. A mielőbbi kirendelés érdekében a másik közjegyző kirendelése előtt nem kell vizsgálnia a kamarának a bejelentés megalapozottságát; ez egy későbbi, területi kamarai felügyeleti eljárásnak lehet a tárgya. A kirendelt közjegyző - a Kjtv. szerint - a helyettesként kirendelt közjegyzőre vonatkozó szabályok szerint (teljes közjegyzői jogkörben) jár el; e jogállása az eljárás befejezéséig illeti meg.

A 21. §-hoz

Az igazságügyi szakértő kirendelése iránti közjegyzői eljárás - az előzetes bizonyításhoz hasonlóan - a bírósági eljárások körében már ismert jogintézmény speciális változata. Amennyiben a szakértő által készített szakvéleményt a későbbiekben peres eljárásban kívánja a kérelmező felhasználni (ez lenne a bizonyíték beszerzésének az alapvető célja, ha a per elkerülésére nincs mód), az a Pp. 183/A. §-ának erre irányuló módosításával lehetővé válik. A perben felmerülő szakkérdésben így az e törvény alapján eljárt szakértő - azonos szakkérdésben adott - szakvéleménye ugyanolyan bizonyítási eszköznek minősül, mintha a szakvéleményt a perben kirendelt szakértő terjesztette volna elő. A bíróság a szakértőt megidézheti, meghallgatására az általános szabályok megfelelően irányadók; a fél pedig - ha a bizonyítás szempontjából szükségesnek látszik - a perben más szakértő kirendelését is indítványozhatja.

Az igazságügyi szakértő igénybevételének célja, hogy a tudomány állásának megfelelő, magas szakmai színvonalú szakvélemény adásával járuljon hozzá a jogviták megfelelő megoldásához. A per előtti szakvélemény-beszerzés ennek megfelelően alapvetően a bizonyítékok rögzítését, a későbbi bizonyítás megkönnyítését, de akár a per elkerülését is szolgálja.

A törvény szerint akkor kérhető igazságügyi szakértő kirendelése, ha a kérelmező számára jelentős tény vagy egyéb körülmény megállapításához különleges szakértelem szükséges. Az eljárások megkettőződésének elkerülése érdekében a törvény kizárja az eljárás megindítását, ha abban a kérdésben, amelyre a szakértői véleményt be kívánják szerezni a kérelmező által vagy ellene indított más bírósági eljárás, vagy a kérelmező ellen indított büntetőeljárás van folyamatban. Amennyiben a kérelmező e rendelkezést megsértve kéri a közjegyző eljárását, az így készült - lényegében jogszabálysértő - szakvélemény bírósági eljárásban nem használható fel. A szakértő kirendelésére irányuló eljárásban bizonyításnak nincs helye.

A Pp. szabályai szerint az előzetes bizonyítás eredményét a perben bármelyik fél felhasználhatja; erre figyelemmel, ha az igazságügyi szakértő kirendelésével érintett ügyben utóbb perre kerül sor, s a fél tudomást szerez arról, hogy az ellenérdekű fél ilyen szakvéleménnyel rendelkezik, a bíróságtól kérheti a szakvélemény másolatának közjegyzőtől történő beszerzését.

A törvény 9. §-ának (2) bekezdése a közjegyző kérelemre felhívhatja a harmadik személyt az (1) bekezdés b) és c) pontjában foglalt nyilatkozat megtételére. A törvény 21. §-ának (3) bekezdése szerint az igazságügyi szakértő kirendelésére irányuló eljárás során bizonyításnak nincs helye, így e rendelkezés kizárja a 9. alkalmazását az igazságügyi szakértő kirendelésére irányuló eljárásban. Annak érdekében, hogy ebben az eljárásban is mód legyen arra, hogy a közjegyző harmadik személyt kereshessen meg az igazságügyi szakvélemény elkészítése érdekében, a rendelkezés rögzíti, hogy a közjegyző kérelemre felhívhatja a harmadik személyt, hogy tegye lehetővé az igazságügyi szakértői szakvélemény elkészítését. A szakvélemény elkészítése adott esetben annak is érdeke lehet, akivel a szakvélemény kérője érdekellentétben áll, hiszen a szakvélemény birtokában a felek megalapozottabb döntést hozhatnak arról, hogy vitájukat peres úton kívánják-e megoldani.

A 22. §-hoz

A törvény igazságügyi szakértő kirendelésére irányuló speciális illetékességi szabályai megegyeznek az előzetes bizonyítás speciális illetékességi szabályaival.

A 23. §-hoz

Az igazságügyi szakértő kirendelése iránti kérelemnek az általános kellékeken túlmenően tartalmaznia kell a szakértői vizsgálat tárgyát és annak helyét, azokat a kérdéseket is, amelyekre a szakértőnek véleményt kell nyilvánítania.

A 24. §-hoz

A törvény szerint a közjegyző a szakértői díj egyértelmű viselésének kötelezettségére figyelemmel kötelezi a kérelmezőt, hogy a szakértői díj fedezésére előreláthatólag szükséges költséget helyezze bizalmi őrzésbe. [Az igazságügyi szakértő díjáról az igazságügyi szakértők díjazásáról szóló 3/1986. (II. 21.) IM rendelet rendelkezik, emellett a szakértőnek lehetősége van arra is, hogy az igazságügyi szakértői tevékenységről szóló 2005. évi XLVII. törvény szerint a következő évre díjat jelentsen be]. E rendelkezés célja, hogy biztosított legyen az igazságügyi szakértő díjának fedezete, így a szakértő a szakvélemény elkészítését követően hozzájuthasson az őt megillető díjhoz.

A 25. §-hoz

A közjegyző a szakértői névjegyzékben szereplő igazságügyi szakértőt, szakvélemény adására feljogosított gazdasági társaságot, szakértői intézményt, vagy külön jogszabályban meghatározott állami szervet, intézményt, szervezetet rendelhet ki szakértőként; más szakértő csak ezek hiányában, kivételesen alkalmazható. A törvény a közjegyző döntésére bízza azt, hogy a fentiek hiányában kirendel-e eseti szakértőt: e rendelkezés lehetővé teszi, hogy mérlegelje, van-e olyan személy, aki a kérdés megválaszolásához kellő szakértelemmel rendelkezik. A közjegyző a kirendelésre kerülő igazságügyi szakértő személyéről a kérelmező meghallgatása nélkül dönt, így annak függetlensége, pártatlansága nem vonható kétségbe.

A 26. §-hoz

A szakértő a szakvéleményt a kirendelő végzés kézhezvételétől számított 30 napon belül köteles előterjeszteni; amennyiben ez a határidő számára nem elegendő, annak lejárta előtt kérelmezheti a közjegyzőtől a szakvélemény előterjesztési határidő meghosszabbítását; a közjegyző a határidőt egy alkalommal, legfeljebb 30 nappal hosszabbíthatja meg. A szakértő kirendelésének költségeit a kérelmező viseli, ideértve azt az esetet is, ha a szakértő a szakvélemény elkészítéséhez szükséges vizsgálatot nem tudta lefolytatni (ez esetben is felmerülhetnek ugyanis költségei a szakértőnek).

A 27. §-hoz

A közjegyző a szakértő díját - a szakértő által benyújtott díjjegyzék alapul vételével - a szakvélemény beérkeztét követően, legkésőbb 15 napon belül végzéssel megállapítja. Ha a szakértő költségeit a kérelmező által bizalmi őrzésbe helyezett összeg nem fedezi, a közjegyző a végzésében kötelezi a kérelmezőt a még szükséges összeg bizalmi őrzésbe helyezésére.

A közjegyző a szakvéleményt a kérelmezőnek csak a szakértő költségeinek fedezésére szükséges teljes összeg bizalmi őrzésbe helyezését követően küldi meg. Ez a rendelkezés biztosítja, hogy a szakértő az elvégzett munkájáért megkapja a díját, függetlenül attól, hogy a szakértő szakmai álláspontja megegyezik-e annak az álláspontjával, aki kirendelését kérte.

A szakértő díját megállapító végzés ellen a kérelmező és a szakértő fellebbezéssel élhet. A fellebbezésnek csak a kifogásolt összeg erejéig van halasztó hatálya. A közjegyző a végzés jogerőre emelkedését követően intézkedik a szakértői díjnak a szakértő részére történő kifizetése iránt. A szakértői díj kifizetésére a szakértői díj kifizetését szabályozó jogszabály rendelkezései megfelelően irányadóak.

A 28. §-hoz

Az értékpapírok és okiratok megsemmisítése jelenleg is a közjegyzők által lefolytatott eljárás, melyet a polgári perrendtartásról szóló 1952. évi III. törvény (Pp.) hatálybalépése folytán szükséges rendelkezések tárgyában szóló 105/1952. (XII. 28.) MT rendelet szabályoz. Azzal, hogy az érintett rendelkezések - természetesen újjáalkotott formában - átkerülnek a törvénybe, biztosított lesz a szabályozás megfelelő jogszabályi szintje, emellett pedig lehetővé válik az MT rendelet jelentős részének deregulációja. A törvény megváltoztatja az eljárás elnevezését: „az értékpapír és okirat megsemmisítése” elnevezés az „értékpapír és okirat semmissé nyilvánítása” elnevezésre változik. Az új megnevezés jobban kifejezi azt, hogy az eljárás célja az okirat jogi értelemben vett megsemmisítése (hiszen fizikai megsemmisítés nem is lehetséges, tekintve, hogy az okirat elveszett, eltulajdonított vagy megsemmisült), a semmisség másrészt értelemszerűen nem polgári jogi semmisséget jelent - az okirat alapját képező jogviszony tekintetében. Azzal is pontosabbá válik a szabályozás, hogy megjelenik a törvényszövegben az eljárás alapját képező élethelyzet: az értékpapír, okirat elvesztése vagy megsemmisülése.

Az értékpapír megsemmisítését a közjegyzőtől annak utolsó birtokosa, valamint az is kérheti, akit az értékpapír alapján valamely jog illet meg, vagy valamely kötelezettség terhel. A törvény értelmező rendelkezése szerint értékpapírnak a nyomdai úton előállított olyan értékpapír minősül, melynek kiállítójának (kibocsátójának) székhelye Magyarországon van. A törvény ezzel kiveszi hatálya alól a külföldön kiállított értékpapírt, hiszen a külföldön kiállított értékpapír semmissé nyilvánítására irányuló eljárást abban az államban kell lefolytatni, ahol azt kiállították. Emellett kiveszi hatálya alól a dematerializált értékpapírt is, hiszen a dematerializált értékpapír egy adat, amelyet a dematerializált értékpapír előállításának és továbbításának módjáról és biztonsági szabályairól, valamint az értékpapírszámla és az ügyfélszámla megnyitásának és vezetésének szabályairól szóló 284/2001. (XII. 26.) Korm. rendelet alapján értékpapírszámlákon kezelnek. Ez a rendelet szabályozza azt, hogy a dematerializált értékpapírt hogyan kell kezelni, és mi a teendő akkor, ha valamilyen technikai hiba vagy külső behatolás eredményeként megváltozik az adattartalom, elvesznek az értékpapírszámlák, ügyfélszámlák adatai. Ezekben az esetekben nem merülhet fel a törvényben írt elvesztés, eltulajdonítás, vagy megsemmisülés; az adatsor megsemmisítése alapvetően más okból lehet indokolt (pl. kiüresedik az a jogviszony, amely alapján az értékpapír kiadásra került, megszűnik az értékpapírt kibocsátó társaság).

A 29. §-hoz

Az eljárás lefolytatására - eltérve az általános illetékességi szabályoktól - bármelyik közjegyző illetékes. Ez a szabály megkönnyíti a kérelmezők helyzetét, akik a jelenleg hatályos szabályozás értelmében csak az értékpapír kiállítójának, vagy utolsó birtokosának általános illetékessége, vagy az értékpapírban meghatározott hely alapján illetékes közjegyzőtől kérhetik az értékpapír megsemmisítését. A szabályozás enyhítésének indoka az, hogy a törvény értelmében az eljárás során a hirdetményeket a Magyar Országos Közjegyzői Kamarának központilag kell közzétennie, így nincs gyakorlati jelentősége annak, hogy az eljárást melyik közjegyző folytatja le, másrészt az eljárások gyakorisága folytán sem lehet számítani kezelhetetlen ügyteher-koncentrálódásra.

A 30. §-hoz

A kérelemnek az általános szabályokon túlmenően tartalmaznia kell az értékpapír kiállítójának (kibocsátójának) azonosításához szükséges adatokat, valamint az értékpapír lényeges tartalmát. A törvény értelmében az értékpapír lényeges tartalmának minősül az értékpapír megnevezésre, az általa megtestesített jog, követelés, az értékpapír ISIN azonosítója, sorozatszáma, sorszáma. A kérelem előterjesztésének megkönnyítése érdekében nem kell valamennyi adatot megadni, hanem csak azokat, amelyek rendelkezésre állnak. Azt, hogy elégséges adat áll-e rendelkezésre az értékpapír azonosításához, a közjegyzőnek kell megítélnie. Az értékpapír azonosításának megkönnyítése érdekében a kérelemhez csatolni kell az értékpapír másolatát, amennyiben az rendelkezésre áll.

A 31. §-hoz

Amennyiben a kérelem megfelel a törvény rendelkezéseinek, a közjegyző hat hónapig hirdetményt tesz közzé; ez tartalmazza az értékpapírra vonatkozó, a nyilvánosság számára releváns legfontosabb adatokat, továbbá az értékpapír birtokosának felhívását az értékpapír bemutatására azzal a tájékoztatással, hogy ennek elmaradása esetén a közjegyző az értékpapírt semmissé fogja nyilvánítani. Új elem a szabályozásban a hirdetmények elektronikus formában, a Magyar Országos Közjegyzői Kamara által az interneten történő közzététele. Ez jóval szélesebb kör tájékoztatására, illetve az értékpapírokkal való visszaélések eredményesebb megelőzésére ad lehetőségét (az, aki értékpapírt kíván megszerezni, előtte ellenőrizheti, hogy az szerepel-e a nyilvántartásban), ugyancsak csökkentve a lehetséges jogviták számát. A 105/1952. (XII. 28.) MT rendelet a hirdetményeknek a helyi bíróság hirdetőtábláján való kifüggesztését írja elő; ez értelemszerűen elmarad a törvényből, ezzel a bíróságok adminisztratív jellegű, ítélkezéssel össze nem függő feladatai tovább csökkennek. A közjegyző a hirdetmény közzétételéről a kérelmezőt, az értékpapír kiállítóját (kibocsátóját), a központi értéktárat és az egyéb érdekeltet is értesíti.

A 32. §-hoz

A közjegyző a kérelmet a hirdetmény közzététele nélkül elutasítja, ha az értékpapír semmissé nyilvánítása iránt már eljárás van folyamatban, az értékpapír semmissé nyilvánítása nem tartozik közjegyzői hatáskörbe, a kérelmező ilyen kérelem előterjesztésére nem jogosult, vagy az eljárás lefolytatásának egyéb, el nem hárítható akadálya van.

A 33. §-hoz

Ha az értékpapír megsemmisítése irányuló kérelemmel együttesen vagy utóbb kérik, a közjegyző felhívja az értékpapír alapján kifizetésre kötelezett személyt (szervezetet), hogy további rendelkezésig az értékpapír alapján kifizetést ne teljesítsen, illetőleg, hogy az időközben esedékessé váló összeget helyezze bírói letétbe. A felhívás címzettje a felhívást köteles teljesíteni; ezt a törvény külön már nem írja elő, hiszen az következik a törvény 1. §-ában foglalt azon rendelkezésből, mely szerint a közjegyző eljárása a bíróság eljárásával azonos hatályú. Amikor a közjegyző az értékpapír alapján kifizetésre kötelezettet arra, hogy az értékpapír alapján kifizetést ne teljesítsen, vagy hogy az időközben esedékessé váló összeget helyezze bírói letétbe, olyan állami érdeket érvényesít, amely szükségessé teszi azt, hogy felhívásának harmadik személyek irányában is (tehát olyan személyekkel szemben is akik nem alanyai eljárásának) olyan jogkövetkezménye legyen, mintha a felhívást a bíróság tette volna meg.

A 34. §-hoz

Ha a hirdetményi határidő alatt az értékpapírt bemutatják, a közjegyző az eljárást megszünteti és egyben korábbi intézkedését (a kifizetésre kötelezett felhívását) visszavonja. Ha viszont a hirdetményi határidő alatt az értékpapírt nem mutatták be, illetőleg annak hollétére vonatkozó adatot sem jelentettek be, a közjegyző az értékpapírt semmissé nyilvánítja. A közjegyző a törvény értelmében az eljárást megszüntető, vagy az értékpapírt semmissé nyilvánító végzését közli mindazokkal, akiket az eljárás megindításáról is értesített, és azokkal az érdekeltekkel, akikről az eljárás folyamán szerzett tudomást.

A 35. §-hoz

Amennyiben a közjegyző az értékpapírt semmissé nyilvánítja, az azzal a következménnyel jár, hogy az értékpapírral a benne foglalt jogot gyakorolni, követelést érvényesíteni nem lehet; ez a törvénnyel immár meg is jelenik a jogszabályszövegben. Ez természetesen nem jelenti azt, hogy önmagában ettől az értékpapír alapját képező jogviszonyban bármilyen változás állna be, mindössze lehetőséget teremt arra, hogy új, a korábbi értékpapírt pótló értékpapír kiállítására kerülhessen sor.

A 36. §-hoz

Az értékpapír semmissé nyilvánítására vonatkozó szabályokat az okiratok semmissé nyilvánítására is megfelelően alkalmazni kell azzal az eltéréssel, hogy a hirdetményi határidő egy hónapra leszállítható. A váltó és csekk szabályait a váltójogi szabályok közzétételéről szóló 1/1965. (I. 24.) IM rendelet (a továbbiakban: váltórendelet), valamint a csekkjogi szabályok közzétételéről szóló 2/1965. (I. 24.) IM rendelet (a továbbiakban: csekkrendelet) tartalmazza. A 105/1952. (XII. 28.) MT rendelet 45. §-a szerint az elveszett váltó és csekk megsemmisítésére vonatkozó eljárást a közjegyző előtt a váltótörvényben, illetőleg a csekktörvényben megállapított külön szabályok szerint kell lefolytatni. A váltótörvényt, illetőleg a csekktörvényt a fenti két IM rendelet váltotta fel. A váltórendelet nem tartalmaz szabályokat a váltó megsemmisítésére, míg a csekkrendelet 63. §-ának (2) bekezdése úgy rendelkezik, hogy az elveszett csekk hirdetményi határideje egy hónap, s a megsemmisítési eljárásra a 105/1952. (XII. 20.) MT rendeletnek az értékpapírok megsemmisítésére vonatkozó szabályait kell alkalmazni. E rendelkezéseket értelemszerűen módosítani kell a törvény hatályba lépését követően. A csekkrendeletben a jövőben arra kell majd utalni, hogy a csekk semmissé nyilvánítását a külön jogszabályban meghatározott módon lehet kérni; ilyen jellegű szabály elhelyezése továbbá a váltórendeletben is indokolt.

-----STARTING---POINT---VEGE---

A 37. §-hoz

A törvény 2009. január 1-jén lép hatályba, a felhatalmazó rendelkezései viszont 2008 június 28-án hatályba léptek.

A 38. §-hoz

A törvény III. fejezete a záró rendelkezések között ad az igazságügyért felelős miniszter részére felhatalmazást arra, hogy rendeletben szabályozza az azonos illetékességi területen működő közjegyzők közötti ügyelosztási rendet, amennyiben az adott illetékességi területen több közjegyző működik (hasonló ügyelosztási rend már ma is érvényesül közjegyzői nemperes eljárásokban: így a hagyatéki eljárásokban).

A 39. §-hoz

A törvény értelmében az értékpapírok és okiratok megsemmisítésére irányuló eljárást váltja fel az értékpapír és okirat semmissé nyilvánítására irányuló eljárás. Tekintve, hogy ezek tipikusan hosszabb ideig tartó eljárások (a hirdetményt pl. 1 évig kell közzétenni), a törvény hatályba lépésének időpontjában számolni kell folyamatban lévő ügyekkel is. Mivel a törvény az eljárás lefolytatásának alapvető menetét nem változtatta meg, ezért lehetőség van a folyamatban lévő ügyekben történő alkalmazására is, így a jogalkotói célok - hacsak részlegesen is, de - már ezekben az eljárásokban is teljesülhetnek. A 105/1952. (XII. 28.) MT rendelet szerint az elveszett értékpapír megsemmisítése iránt indított eljárásban a közjegyző által kibocsátott hirdetményt a helyi bíróság hirdetőtábláján kell kifüggeszteni. A törvény hatálybalépésekor folyamatban levő ügyekben a hirdetményhez fűződő jogkövetkezmények a helyi bíróság hirdetőtábláján való kifüggesztéshez kötődnek, azonban annak érdekében, hogy mind szélesebb kör tájékoztatására nyíljon lehetőség, a törvény úgy rendelkezik, hogy a közjegyzőnek a hirdetmény kivonatát meg kell küldenie az országos kamarának, amely azt a honlapján - a hirdetmény közzétételére vonatkozó szabályokat megfelelően alkalmazva - közzéteszi. A hirdetményi határidő lejártának időpontját ez esetben természetesen nem a Magyar Országos Közjegyzői Kamara honlapján való közzététel időpontjától, hanem a helyi bíróság hirdetőtábláján való kifüggesztésétől kell számítani.

A 40. §-hoz

A hatályukat vesztő rendelkezések között olyan jogszabályi rendelkezések találhatók, amelyek deregulációja a törvény hatálybalépésével egyidejűleg szükséges; akár azért, mert azok szabályai a törvénybe kerültek átültetésre, akár azért mert rendelkezései ellentétessé váltak a törvény rendelkezéseivel. A törvény - az eltérő jogszabályi szintre figyelemmel - nem szól a bírósági ügyvitelről szóló 14/2002. (VIII. 1.) IM rendelet általános meghatalmazások jegyzékére vonatkozó rendelkezéseinek hatályon kívül helyezéséről, de a törvény hatálybalépéséig természetesen megtörténik a rendelet módosítása.

A törvény részben azokat a jogszabályokat módosítja, amelyek a törvény rendelkezéseinek alkalmazásához szükségesek, másrészt azokat, amelyek megteremtik a törvényben szabályozott eljárások anyagi jogi hátterét. A törvény hatályba lépésével egyidejűleg hatályát veszti a 105/1952. (XII. 28.) MT rendelet 14. §-a és 40-44. §-ai (ezek jelenleg az értékpapírok és okiratok megsemmisítésének szabályait tartalmazzák), valamint a Kjtv. 172/A-173. §-a és 174-174/A. §-ai. A Kjtv. e rendelkezései a közjegyzői nemperes eljárások közös szabályait tartalmazták, melyek átemelésre kerülnek a törvénybe (csakúgy, mint a 105/1952. (XII. 28.) MT rendelet hivatkozott rendelkezései).

A 41. §-hoz

A törvény annak érdekében módosítja a Pp.-t, hogy a közjegyző által kirendelt igazságügyi szakértő által készített szakvéleménynek ugyanolyan bizonyító ereje legyen, mint a bíróság által a per folyamán, vagy bírósági nemperes eljárásban kirendelt szakértő által készített szakvéleménynek.

A 42. §-hoz

A törvény más jogszabályokba beépülő módosító rendelkezései 2009. január 2-án a hatályukat vesztik, s a törvény az ezt kimondó rendelkezést is deregulálja.