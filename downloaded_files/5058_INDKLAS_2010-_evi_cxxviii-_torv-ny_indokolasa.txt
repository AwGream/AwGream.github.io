2010. évi CXXVIII. törvény indokolása

az Európai Unióról szóló Szerződéshez, az Európai Unió Működéséről szóló Szerződéshez és az Európai Atomenergia-közösséget létrehozó Szerződéshez csatolt, az átmeneti rendelkezésekről szóló jegyzőkönyv módosításáról szóló jegyzőkönyv, valamint a Belga Királyság, a Dán Királyság, a Németországi Szövetségi Köztársaság, a Görög Köztársaság, a Spanyol Királyság, a Francia Köztársaság, Írország, az Olasz Köztársaság, a Luxemburgi Nagyhercegség, a Holland Királyság, az Osztrák Köztársaság, a Portugál Köztársaság, a Finn Köztársaság, a Svéd Királyság, Nagy-Britannia és Észak-Írország Egyesült Királysága (az Európai Unió tagállamai) és a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság között, a Cseh Köztársaságnak, az Észt Köztársaságnak, a Ciprusi Köztársaságnak, a Lett Köztársaságnak, a Litván Köztársaságnak, a Magyar Köztársaságnak, a Máltai Köztársaságnak, a Lengyel Köztársaságnak, a Szlovén Köztársaságnak és a Szlovák Köztársaságnak az Európai Unióhoz történő csatlakozásáról szóló, Athénban 2003. április 16-án aláírt szerződés helyesbítéséről szóló ötödik, illetve hatodik helyesbítő jegyzőkönyv kihirdetéséről

-----STARTING---POINT---ALTALANOS---

Általános indokolás

A 2009. júniusi Európai Parlamenti választások még a Nizzai Szerződés alapján zajlottak, így összesen 736 képviselői mandátum került kiosztásra. A Lisszaboni Szerződés viszont úgy rendelkezik, hogy az Európai Parlament (továbbiakban: EP) képviselőinek száma - az elnököt nem számítva - legfeljebb 750 fő lehet. A Nizzai Szerződésben foglalt szabályok szerint megtartott 2009-es Európai Parlamenti választáson (továbbiakban: EP-választáson) így 12 tagállam (Spanyolország, Franciaország, Ausztria, Svédország, Bulgária, Olaszország, Lettország, Málta, Hollandia, Lengyelország, Szlovénia, Egyesült Királyság) kevesebb Európai Parlamenti képviselői helyhez (továbbiakban: EP képviselői hely) jutott, mint ha a választásokat a Lisszaboni Szerződés alapján tartották volna.

Az Európai Tanács 2008. decemberi és 2009. júniusi következtetései kimondják, hogy abban az esetben, ha a Lisszaboni Szerződés a 2009-es EP-választások után lép hatályba, átmeneti intézkedést kell elfogadni, hogy azok a tagállamok, amelyek a Lisszaboni Szerződés szerint több EP-képviselői hellyel rendelkeztek, mint a Nizzai Szerződés szerint, a 2009-2014. közötti ciklusban már megkaphassák az összesen 18 többlethelyet. Szükséges továbbá engedélyezni azt is, hogy az Európai Parlament összlétszáma ideiglenesen átlépje a 750+1 főt, ugyanis Németország, aki a Nizzai Szerződés értelmében a 2009-es EP-választásokon 99 képviselői helyhez jutott, a Lisszaboni Szerződés rendelkezései szerint már csak 96 helyre lenne jogosult. Az Európai Tanács 2009. júniusi határozata értelmében azonban az EP létszáma átmenetileg 754 főre növekszik, Németország tehát a három plusz helyet 2014-ig megtarthatja.

Tekintettel arra, hogy a Lisszaboni Szerződés a választásokat követően lépett hatályba, az Európai Parlamenti helyek kiigazításához szerződésmódosítás, a Lisszaboni Szerződéshez csatolt, az átmeneti intézkedésekről szóló jegyzőkönyv módosítása vált szükségessé.

Az EP-képviselői helyek kiigazítására vonatkozó jegyzőkönyv-módosítási javaslatot Spanyolország nyújtotta be 2009. december 4-én, amely összhangban az Európai Tanács 2008. decemberi következtetéseivel - a 2009-2014. közötti EP-ciklusban 736 helyett 754-re javasolja emelni az EP-képviselők létszámát. Mivel a spanyol javaslat megegyezik a Lisszaboni Szerződés hatályos szabályaival, az EP-helyek két választás közötti kiigazításának gyors elfogadása érdekében az Európai Tanács úgy döntött, hogy konzultációt kezdeményez a Bizottsággal és az Európai Parlamenttel, és javasolta az egyébként a szerződések rendes felülvizsgálati eljárásban történő módosítása esetén szükséges konvent összehívásának mellőzését a kérdésben. Az Európai Parlament és a Bizottság is hozzájárult ahhoz, hogy mielőbb kerüljön sor a kormányközi konferencia összehívására, mellőzve a konventet.

Mindezek alapján a kormányközi konferencia összehívásáról szóló Európai Tanácsi határozatot az Európai Tanács 2010. június 17-ei ülésén fogadták el az állam- és kormányfők. A kormányközi konferenciára a 2010. június 23-ai Coreper ülés alkalmával, állandó képviselői szinten került sor, amelyen a tagállamok megállapították és aláírták az EP képviselői helyeinek kiigazításáról szóló szerződés-módosítás végleges szövegét. Jelenleg a tagállamok feladata, hogy saját belső alkotmányos rendjüknek megfelelően ratifikálják a módosításokat, amelyek 2010. december 1-jén, vagy az utolsó ratifikációs okmány letétbe helyezését követően léphetnek hatályba.

-----STARTING---POINT---RESZLETES---

Részletes indokolás

Az 1. §-hoz

Az Európai Parlament képviselői helyeinek kiigazításáról szóló szerződés-módosító Jegyzőkönyv 2. cikke szerint azt a szerződő feleknek alkotmányos kötelezettségeiknek megfelelően kell megerősíteni.

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontja szerint a Magyar Köztársaság külkapcsolatai szempontjából kiemelkedő fontosságú nemzetközi szerződés esetében a nemzetközi szerződés kötelező hatályának elismerésére az Országgyűlés adhat felhatalmazást.

Az Alkotmány 2/A. §-a szerint az Országgyűlésben a megválasztott képviselők kétharmadának támogatása szükséges, amennyiben a hatályos uniós szerződések módosításán keresztül egyes, Alkotmányból eredő hatásköröknek a többi tagállammal történő közös gyakorolásáról, illetve e hatáskörgyakorlásnak az Európai Unió intézményei útján való megvalósulásáról rendelkezik.

A 2. §-hoz

A szerződést, szövegének végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

E § megjelöli a módosító Jegyzőkönyv hiteles magyar szövegének helyét.

A módosító Jegyzőkönyv 1. cikke tartalmazza az Európai Unióról szóló szerződéshez, az Európai Unió Működéséről szóló szerződéshez és az Európai Atomenergia-közösséget létrehozó szerződéshez csatolt, az átmeneti rendelkezésekről szóló jegyzőkönyv 2. cikke helyébe lépő szöveget. Ennek értelmében az Európai Parlament 2009-2014-es megbízatási időszakának hátralévő részére a 2009. júniusi EP-válaszok időpontjában hatályos szerződések alapján megválasztott 736 EP-képviselői összlétszám 18 képviselői hellyel bővül, ezáltal a képviselők száma 2009-2014-es megbízatási ciklus végéig 754 főre növekszik. Spanyolország 4, Ausztria, Svédország és Franciaország 2, Bulgária, Olaszország, Lettország, Málta, Hollandia, Lengyelország, Szlovénia és az Egyesült Királyság pedig 1 képviselői helyet kapnak.

Az 1. cikk rögzíti, hogy a 18 új képviselőt az érintett tagállamok jogszabályaiknak megfelelően jelölik ki, feltéve, ha a szóban forgó személyeket az általános és közvetlen választójog alapján választották meg

a) az érintett tagállamban az általános és közvetlen választójog alapján tartott ad hoc választásokon, az európai parlamenti választások tekintetében alkalmazandó rendelkezéseknek megfelelően;

b) a 2009. június 4-7-i európai parlamenti választások eredményei alapján; vagy

c) az érintett tagállam nemzeti parlamentje által a saját képviselői közül kijelölve a szükséges számú képviselőt, az ezen egyes tagállamok által megállapított eljárásnak megfelelően.

Kiemelendő, hogy ezek a rendelkezések a 2009-2014-es ciklus végéig szólnak. Erre utal az 1. cikk azon rendelkezése is, miszerint a 2014-es európai parlamenti választások előtt - összhangban az Európai Unióról szóló szerződés 14. cikke (2) bekezdésének második albekezdésével - az Európai Tanács határozatot fogad el, amelyben meghatározza az Európai Parlament összetételét.

A módosító Jegyzőkönyv 2. cikke szabályozza a módosító Jegyzőkönyv megerősítését és hatálybalépését. A 2. cikk (2) bekezdése értelmében a módosítások 2010. december 1-jén lépnek hatályba, feltéve, hogy valamennyi megerősítő okiratot letétbe helyezték, ennek hiányában az azt követő hónap első napján, hogy az utolsó aláíró állam is letétbe helyezte megerősítő okiratát.

A módosító Jegyzőkönyv szövege az Unió valamennyi hivatalos nyelvén, így magyarul is hiteles.

A 4. §-hoz

Mivel a 2004. évi XXX. törvénnyel kihirdetett csatlakozási szerződés, illetve az azzal együtt kihirdetett alapszerződések magyar szövegéhez időközben született egy ún. ötödik helyesbítő jegyzőkönyv, amelyet a szerződések jogáról szóló bécsi egyezményben rögzített eljárásnak megfelelően a szerződések hiteles szövegének letéteményese, az Olasz Köztársaság Kormánya állított ki, és amely a szerződések magyar szövegében fellelt néhány nyilvánvaló hibát orvosolja, szükséges e jegyzőkönyv szövegének kihirdetéséről is rendelkezni, hiszen az a korábban törvénnyel kihirdetett magyar szerződésszövegeket korrigálja. E helyesbítés kihirdetése azért is szükséges, mert a Lisszaboni Szerződésben foglalt módosítások már az alapszerződések helyesbített szövegét veszik alapul.

A helyesbítő jegyzőkönyv megerősítése nem szükséges, tekintve, hogy a szerződések jogáról szóló 1969. évi bécsi egyezmény 79. cikk (2) bekezdésének b) pontja értelmében e helyesbítések elfogadása úgynevezett csendes eljárásban történik. A szerződések magyar szövegéhez korábban született első két helyesbítő jegyzőkönyvet a 2004. évi XXX. törvény már figyelembe vette, a harmadikat pedig a 2007. évi CLXVIII. törvény hirdette ki, így azok kihirdetésére nincs újból szükség.

Az 5. §-hoz

E § a 4. §-nak megfelelően megjelöli az ötödik helyesbítő jegyzőkönyv hiteles magyar szövegének helyét.

A 6. §-hoz

Mivel a 2004. évi XXX. törvénnyel kihirdetett csatlakozási szerződés, illetve az azzal együtt kihirdetett alapszerződések magyar szövegéhez időközben született egy ún. hatodik helyesbítő jegyzőkönyv, amelyet a szerződések jogáról szóló bécsi egyezményben rögzített eljárásnak megfelelően a szerződések hiteles szövegének letéteményese, az Olasz Köztársaság Kormánya állított ki, és amely a szerződések magyar szövegében fellelt néhány nyilvánvaló hibát orvosolja, szükséges e jegyzőkönyv szövegének kihirdetéséről is rendelkezni, hiszen az a korábban törvénnyel kihirdetett magyar szerződésszövegeket korrigálja. E helyesbítés kihirdetése azért is szükséges, mert a Lisszaboni Szerződésben foglalt módosítások már az alapszerződések helyesbített szövegét veszik alapul.

A helyesbítő jegyzőkönyv megerősítése nem szükséges, tekintve, hogy a szerződések jogáról szóló 1969. évi bécsi egyezmény 79. cikke (2) bekezdése b) pontja értelmében e helyesbítések elfogadása úgynevezett csendes eljárásban történik. A szerződések magyar szövegéhez korábban született első két helyesbítő jegyzőkönyvet a 2004. évi XXX. törvény már figyelembe vette, a harmadikat pedig a 2007. évi CLXVIII. törvény hirdette ki, így azok kihirdetésére nincs újból szükség.

A 7. §-hoz

E § a 6. §-nak megfelelően megjelöli az ötödik helyesbítő jegyzőkönyv hiteles magyar szövegének helyét.

A 8. §-hoz

A törvény hatálybalépése több lépcsőben történik. A kötelező hatály elismerésére adott felhatalmazást tartalmazó 1. §, az ötödik helyesbítő jegyzőkönyv kihirdetéséről szóló 4. és 5. §, a hatodik helyesbítő jegyzőkönyv kihirdetéséről szóló 6. és 7. §, valamint a hatályba léptető rendelkezéseket tartalmazó 8. § a kihirdetést követő napon lép hatályba.

A módosító Jegyzőkönyv 2. cikk (2) bekezdése értelmében a módosító Jegyzőkönyvet a szerződő felek alkotmányos követelményeiknek megfelelően megerősítik. A megerősítő okiratot az Olasz Köztársaság Kormányánál kell letétbe helyezni. A 2. cikk (2) bekezdése alapján a szerződés 2010. december 1-jén lép hatályba, feltéve, hogy valamennyi megerősítő okiratot letétbe helyezték. Ennek hiányában az azt követő hónap első napján lép hatályba, amelyen az utolsó megerősítő okiratot letétbe helyezték.

A hatálybalépés naptári napját a külpolitikáért felelős miniszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.