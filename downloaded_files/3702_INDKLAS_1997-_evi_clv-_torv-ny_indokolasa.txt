1997. évi CLV. törvény indokolása

a fogyasztóvédelemről

-----STARTING---POINT---ALTALANOS--- 

1. Jogharmonizációs kötelezettség

A Magyar Köztársaság és az Európai Közösségek és azok tagállamai között társulás létesítéséről szóló, 1991. december 16-án Brüsszelben aláírt és az 1994. évi I. törvénnyel kihirdetett Európai Megállapodás 68. cikke meghatározza a jogszabályok közelítésének kiemelt területeit, amelyek között szerepel a fogyasztói érdekvédelemmel kapcsolatos szabályozás. Az Európai Megállapodás alapján a fogyasztóvédelemmel kapcsolatos magyar jogszabályoknak a közösségi normákhoz való közelítésére, illetve a közösségi színvonalú fogyasztóvédelem elérésére Magyarországnak 10 év áll rendelkezésére. A Megállapodás e területen hazánk számára egyéb kötelezettséget nem ír elő.

A fogyasztóvédelmi jogharmonizáció - a szoros összefüggésre tekintettel - az áruk és a szolgáltatások szabad forgalma megteremtésével összhangban került megtervezésre, az előrehaladt gazdasági jogalkotással párhuzamosan célszerűnek látszott a fogyasztók minél magasabb szintű védelmét megvalósítani. Ezért az Európai Megállapodásban meghatározott első ötéves szakaszra vonatkozó, átfogó jogharmonizációs programról szóló 2174/1995. (VI. 15.) Korm. határozat az ötéves periódus első felére ütemezte a fogyasztóvédelmi tárgyú közösségi jogszabályokkal összhangban álló magyar szabályozás kialakítását.

Az ötéves átfogó jogharmonizációs program alapján kiadott, a részletes jogharmonizációs programról szóló 2343/1995. (XI. 16.) Korm. határozat a még nem teljesült jogharmonizációs feladatokat is felmérve, több mint 35 közösségi jogszabály átvételét irányozta elő.

Az Európai Bizottság az EU-tagállamok állam-, illetve kormányfőiből álló Európa Tanács 1995. júniusi Cannes-i ülésére elkészítette a közép- és kelet-európai társult országok számára az egységes belső piaci közösségi jogszabályok átvételéhez iránymutatást adó ún. Fehér Könyvet. A Fehér Könyv mellékletének 23. fejezete határozza meg a fogyasztóvédelmi szabályozás területén szükséges jogközelítési feladatokat.

Az Európai Unió fogyasztóvédelmi joganyagát az jellemzi, hogy közösségi szinten nem jelenik meg egységes fogyasztóvédelmi jogszabály, hanem a fogyasztóvédelmi előírásokat elsősorban áru- és szolgáltatásspecifikus irányelvek és ajánlások tartalmazzák.

Ebből következően a tagállamok saját nemzeti jogalkotásukon keresztül eltérő jogforrási szinten vezetik be a közösségi előírásokat. Ennek megfelelően nem minden EU tagállamban fogadtak el fogyasztóvédelmi törvényt, az EU azon tagállamai, amelyek önálló fogyasztóvédelmi törvényt alkottak, a törvények szabályozási tárgyát és körét illetően eltérő megoldásokat alkalmaznak.

Az osztrák fogyasztóvédelmi törvény például elsősorban sajátos polgári jogi szabályokat tartalmaz, a belga fogyasztóvédelmi törvény viszont átfogó. E törvények tárgykörei kiterjednek a sajátos polgári jogi rendelkezések, a termékfelelősség szabályozásán kívül a fogyasztók megtévesztésére, beleértve a megtévesztő reklámot, valamint a tisztességtelen kereskedelmi magatartás tilalmát is.

Az egyik legátfogóbb törvény a görög, amely rendezi a tisztességtelen szerződési feltételekre, a házaló kereskedésre, a csomagküldő tevékenységre, a javító-karbantartó szolgáltatásokra, a termékfelelősségre, az általános termékbiztonságra, a reklámra, a bíróságon kívüli egyeztetésre, a fogyasztói érdekképviseletre vonatkozó szabályozási területeket is.

Az Európai Bizottság országvéleményének elkészülte után a jogharmonizáció valódi távlatait a csatlakozási tárgyalások jelölik ki, így a közösségi joghoz való igazodás immár nem csupán a társadalmi viszonyból adódó kötelezettség teljesítése, hanem a csatlakozásra való felkészülés része.

Az Európai Megállapodás szerint fennálló jogharmonizációs követelményeknek hatékonyan tudunk megfelelni egy átfogó, az EU-ban elismert fogyasztói jogokat egységesen szabályozó fogyasztóvédelmi törvény megalkotásával.

2. A fogyasztóvédelmi szabályozás jelenlegi helyzete

A törvény nem a kezdetét jelenti a fogyasztóvédelmi jogalkotásnak, hiszen annak előzményeiként kell megemlíteni a termékfelelősségről szóló 1993. évi X. törvény, a házaló kereskedésről szóló 17/1994. (VI. 30.) IKM rendelet, a nemzeti szabványosításról szóló 1995. évi XXVIII. törvény, valamint a laboratóriumok, a tanúsító és az ellenőrző szervezetek akkreditálásáról szóló 1995. évi XXIX. törvény, továbbá a fogyasztóvédelem hatékonyságának javításáról szóló 2192/1995. (VII. 6.) Korm. határozat és a fogyasztóvédelmi szabályozás korszerűsítésének koncepciójáról szóló 2145/1996. (VI. 13.) Korm. határozat elfogadását is.

A fentieken túlmenően a fogyasztóvédelem alapvető intézményei (szavatosság, jótállás, általános szerződési feltételek, megtévesztő szerződési klauzulák, közüzemi szerződés) a Polgári Törvénykönyvben nyernek szabályozást. A tisztességtelen piaci magatartás és a versenykorlátozás tilalmáról szóló 1996. évi LVII. törvény a gazdasági verseny körében önálló fejezetet szentel a fogyasztók védelmét szolgáló rendelkezések rögzítésére. A fogyasztóvédelmi rendelkezések megsértésével összefüggő szankciókat pedig jelenleg a szabálysértési törvény rendezi, illetve egyes tényállások a Büntető Törvénykönyvben jelennek meg.

Az intézményi hátteret áttekintve megállapítható, hogy a Fogyasztóvédelmi Főfelügyelőség mellett számos más hatóság rendelkezik a fogyasztóvédelmet érintő hatáskörrel (Állami Pénz- és Tőkepiaci Felügyelet, Magyar Energia Hivatal, Biztosításfelügyelet, ÁNTSZ, Közlekedésfelügyelet, Hírközlési Felügyelet, önkormányzati jegyző).

Meg kell említeni azt is, hogy a Fehér Könyvben meghatározott irányelvek és az OECD fogyasztóvédelmi jellegű ajánlásainak jogközelítése már megkezdődött, néhány irányelv már a belső jog részét képezi. A törvény ágazatspecifikus irányelvek honosítását nem tűzi ki célul, viszont megteremti az ezek honosításához szükséges törvényi alapot.

A törvényben foglalt szabályok közvetlenül összeegyeztethetőek a Tanács 92/59/EGK irányelvével az általános termékbiztonságról és a Tanács 90/88/EGK irányelvével módosított 87/102/EGK irányelvével a fogyasztási kölcsönről, a Tanács 87/357/EGK irányelvével a megjelenésükben másnak látszó és ezáltal a fogyasztó egészségét vagy biztonságát veszélyeztető árukról, valamint a Bizottság 88/41/EWG ajánlásával a fogyasztóknak a szabványosításba való bevonásáról és fokozottabb közreműködésük ösztönzéséről, a Tanács 1986. június 9-i határozatával az általános és a középiskolákban való fogyasztóvédelmi oktatásról, valamint a Tanács 1987. június 25-i határozatával a fogyasztói jogorvoslatról.

A törvény szabályai figyelemmel vannak az OECD Tanácsának ajánlására a fogyasztási hitelről [C(77)39] számú, a Tanács ajánlására a fogyasztási cikkek biztonságáról [C(81)7] számú, valamint a Tanács ajánlására a gyermekek érdekében hozott biztonsági intézkedésekről.

A törvény felhatalmazó rendelkezései alapján honosításra kerül a Tanács 94/47/EGK irányelve az ingatlanok időben megosztott bérleti jogának védelméről, a Tanács 85/577/EGK irányelve az üzlethelyiségen kívül megkötött szerződésekről, a Tanács 97/7/EK irányelve a távollévők között létrejött szerződésekről.

3. A fogyasztóvédelmi szabályozás és intézményrendszer továbbfejlesztése

A fogyasztóvédelmi szabályozás és a fogyasztóvédelmi intézményrendszer fejlesztése és megújítása - a jogharmonizációs kötelezettségeken túlmenően is - időszerűvé vált.

Ennek egyik oka, hogy az intézményrendszer elavult, amelyet mutat az, hogy a Fogyasztóvédelmi Főfelügyelőség hatásköre az Országos Kereskedelmi és Piaci Főfelügyelőség jogutódjaként még ma is csak a kereskedelmi tevékenységek és egyes szolgáltatások ellenőrzésére korlátozódik, és ezért nem felel meg a korszerű fogyasztóvédelmi feladatok ellátásával kapcsolatos követelményeknek. Ezt felismerve a Kormány a 2145/1996. (VI. 13.) Korm. határozata 1.1. cb) pontjában úgy döntött, hogy a Fogyasztóvédelmi Főfelügyelőség feladat- és hatáskörét bővíteni szükséges, valamint, hogy a Fogyasztóvédelmi Főfelügyelőséget fel kell jogosítani arra, hogy közérdekű keresetet nyújthasson be a fogyasztók érdekeinek védelmében.

A hatósági eszközök továbbfejlesztését indokolja az, hogy a fogyasztóvédelmi hatóságok jelenleg csak igen csekély szankciórendszerrel rendelkeznek, ezért a hatékonyabb fogyasztóvédelem érvényesítése érdekében szükséges szigorúbb jogkövetkezmények alkalmazását lehetővé tenni a fogyasztóvédelmi hatóságok részére.

Jelenleg nem megoldott a fogyasztói igények peren kívüli gyors, olcsó és hatékony érvényesítése. Ezért a kormányhatározat rendelkezett a békéltető testületek létrehozásának szükségességéről.

Szintén megoldásra vár a fogyasztóvédelmi társadalmi szervezetek helyzetének jogi és pénzügyi megerősítése, hogy a fogyasztói érdekvédelmet magasabb szinten legyenek képesek ellátni.

Ugyancsak fontos a fogyasztók oktatásának korszerű szabályozása, amely jelenleg nem megoldott. Ennek az elvárásnak felel meg az az új törvényi szabályozás, amely szerint az iskolai fogyasztóvédelmi oktatás a jövőben a Nemzeti Alaptanterv részét képezi.

4. A fogyasztóvédelemről szóló törvény alapvető szabályozási elemei

A Kormány 2145/1996. (VI. 13.) Korm. határozatának és a jogharmonizációs kötelezettségünknek megfelelően a törvény különösen az alábbiakat szabályozza:

- a preambulum deklarálja a fogyasztók alapvető érdekeit és azok biztosítását,

- a fogyasztó, az áru, a szolgáltatás és a fogyasztói forgalom fogalmát,

- a fogyasztók életének, egészségének és biztonságának védelmét (általános termékbiztonság),

- a fogyasztók vagyoni érdekeinek védelmét (fogyasztási kölcsön),

- a fogyasztók tájékoztatását, (címkézés, használati-kezelési útmutató, megfelelőség-tanúsítás, árfeltüntetés és csomagolás szabályai),

- a fogyasztók iskolarendszerű és iskolán kívüli oktatását,

- a fogyasztói igények bírósági eljáráson kívüli érvényesítésének rendszerét, (békéltető testület),

- a fogyasztóvédelem állami, önkormányzati és érdekképviseleti intézmény-rendszerét,

- a Fogyasztóvédelmi Főfelügyelőség és a területi fogyasztóvédelmi felügyelőségek eljárását.

4.1. A fogyasztóvédelmi szabályozás alapvető céljai

A törvény kidolgozása során az előterjesztők - a hivatkozott Korm. határozatban foglaltakkal összhangban - abból indultak ki, hogy a szabályozásnak és az intézményrendszernek biztosítania kell a fogyasztók egészségének és biztonságának, vagyoni érdekeinek védelmét, a hatékony és gyors jogorvoslat, a megfelelő tájékoztatás és információhoz jutás lehetőségét és a fogyasztói oktatást, valamint a fogyasztói érdekek képviseletét.

4.2. A fogyasztó fogalma

A fogyasztó fogalmát a törvény a 2145/1996. (VI. 13.) Korm. határozat 1.1. a) pontjával és az Európai Bizottság fogyasztóvédelmi jellegű jogszabályaival összhangban határozza meg. Ennek megfelelően a törvény alkalmazása során fogyasztó az a személy, aki - gazdasági vagy szakmai tevékenység körén kívül - árut vesz, rendel, kap, használ, illetve, akinek a részére a szolgáltatást végzik, továbbá, aki az áruval vagy a szolgáltatással kapcsolatos tájékoztatás vagy ajánlat címzettje.

4.3. Általános termékbiztonság

A törvény tartalmazza az általános termékbiztonságról szóló 92/59. EGK irányelv harmonizációját biztosító alaprendelkezéseket. A törvény előírja, hogy csak biztonságos termék vagy szolgáltatás kerülhet fogyasztói forgalomba. Meghatározza az áru és a szolgáltatás biztonságának elemeit és felhatalmazást ad a Kormány részére, hogy a részletes szabályokat rendeletben állapítsa meg.

4.4. A címkézéssel, a csomagolással és az ár feltüntetésével kapcsolatos általános szabályok

A törvény tartalmazza a fogyasztók megfelelő tájékoztatásával kapcsolatban a címkézésre, a csomagolásra és az ár feltüntetésére vonatkozó azon általános szabályokat, amelyek biztosítják azt, hogy a fogyasztó megfelelő információk birtokában vásárolhasson árut vagy vehessen igénybe szolgáltatást.

4.5. A fogyasztóvédelmi intézményrendszer továbbfejlesztése

a) Békéltető testület létrehozása

Az Európai Unióhoz tartozó országokban jól megfigyelhető az a tendencia, hogy a bírósági rendszer mellett alternatív vitarendező fórumok jöjjenek létre még ott is, ahol a bírósági rendszer hatékonyan működik. A Fehér Könyv mellékletének 23. fejezetében előírt hatékony igényérvényesítési eljárások kidolgozása is szükségessé teszi olyan fórum létrehozását, amely a nemzetközi tendenciáknak megfelelően (olcsón, gyorsan, paritásos alapon) elősegíti a fogyasztói jogérvényesítést, előtérbe helyezve a békéltetést, de bizonyos esetekben döntési hatáskörrel is rendelkezve.

A törvény szerint a területi gazdasági kamarák feladata olyan békéltető, egyezséget létrehozó fórum működtetése, melybe a gazdasági kamarák és a fogyasztók érdekképviseletét ellátó szervezetek azonos számú képviselőt delegálnak, és a képviselők megállapodás alapján egy harmadik, független személyt vonnak be a testületbe.

A békéltető testület feladata, hogy a fogyasztó és az eladó, illetve a szolgáltató közötti vitás ügyben egyezséget kíséreljen meg létrehozni. Ennek hiányában dönt az ügyben. A békéltető testülethez az a fogyasztó fordulhat, aki panaszával eredménytelenül fordult az eladó, illetve a szolgáltató panaszirodájához. A békéltető testülethez a fogyasztók érdekképviseleti szervezetei is fordulhatnak a több fogyasztót érintő vitás ügyekben. A békéltető testület döntése a felekre nem kötelező, az csak ajánlás jellegű. A békéltető testület döntése csak abban az esetben lehet kötelező a gazdasági tevékenységet végzőre, ha az a döntés kötelező jellegét magára nézve előzetesen elfogadta. A békéltető testület eljárása, illetve döntése nem zárja ki azt, hogy a fogyasztó bírósághoz forduljon igényei érvényesítésével. A békéltető testület feladatköre nem érintheti más szervek hatáskörét. Ez az eljárás nem alkalmazható azokban a vitás ügyekben, melyek rendezését külön jogszabály valamely hatóság feladatkörévé teszi.

A tervezett szabályozás szerint a békéltető testület eljárásáért eljárási díjat kell fizetni, ez várhatóan azonban a működtetés költségeit teljes körűen nem fedezi. Tekintettel arra, hogy a fogyasztóvédelem alapvetően állami feladat, ezért az intézményi háttér működtetéséhez, az intézményrendszer fejlesztéséhez szükséges pénzeszközöket túlnyomó részt állami forrásból kell megvalósítani.

b) Az intézményrendszer másik, alapvető fontosságú kérdése a Fogyasztóvédelmi Főfelügyelőség feladat- és hatáskörének bővítése.

A Fogyasztóvédelmi Főfelügyelőség, mint országos hatáskörű szerv, a fogyasztók védelme érdekében fontos szerepet tölt be, különösen azáltal, hogy elősegíti a fogyasztók jogainak érvényesítését, a fogyasztók tájékoztatását, oktatását.

A hatásköre azonban jelenleg korlátozott. Az Országos Kereskedelmi és Piaci Főfelügyelőség jogutódjaként csak a kereskedelmi tevékenységek és egyes szolgáltatások ellenőrzésére jogosult. A fogyasztók kiterjedt védelme érdekében indokolt a Főfelügyelőség feladat- és hatáskörének bővítése.

A Fogyasztóvédelmi Főfelügyelőség feladatkörét a kormányhatározatnak megfelelően - az egységes Állami Pénz- és Tőkepiaci Felügyeletről szóló jogszabállyal összhangban - a pénzügyi szolgáltatások, illetve a kölcsönszerződések, a biztosítási szerződések, valamint a közüzemi szerződések tekintetében felmerülő bejelentések megvizsgálására is ki kell terjeszteni. A törvény a Fogyasztóvédelmi Főfelügyelőséget feljogosítja arra, hogy bármely a fogyasztókat érintő ügyben vizsgálatot folytasson és a fogyasztóvédelmi rendelkezések megsértése esetén fogyasztóvédelmi bírságot szabjon ki. Ugyanakkor hatásköre nem érintheti jogszabály alapján más szerv hatáskörébe utalt fogyasztóvédelmi feladat- és hatásköröket, ezt a törvényben meghatározott hatáskör elvonás általános tilalma egyértelműen rögzíti. Ez utóbbi ügyekben is jogosult azonban vizsgálat lefolytatására, de a panaszok megvizsgálását követően - a fogyasztóvédelmi bírság kiszabása kivételével - a hatáskörrel rendelkező szervhez köteles fordulni a javasolt intézkedés megtétele érdekében.

c) A helyi önkormányzatok feladata a fogyasztóvédelem terén

A helyi önkormányzatok - összhangban az 1027/1996. (IV. 3.) Korm. határozattal

- segítik a fogyasztók önszerveződéseit, támogathatják a társadalmi szervezetek helyi érdekérvényesítő tevékenységét;

- önkéntesen, a kamarával történő egyeztetés alapján részt vállalhatnak a békéltető testület működtetésének feladataiból;

- a lakosság igényeitől függően fogyasztóvédelmi tanácsadó irodát működtethetnek.

-----STARTING---POINT---RESZLETES---

ELSŐ RÉSZ

ÁLTALÁNOS ÉS A FOGYASZTÓI ÉRDEKVÉDELMET BIZTOSÍTÓ RENDELKEZÉSEK

I. Fejezet

Általános rendelkezések

A törvény hatálya

Az 1. §-hoz

A törvény hatálya a gazdálkodó szervezeteknek és a fióktelepeknek a Magyar Köztársaság területén végzett mindazon tevékenységére kiterjed, amelyek a fogyasztókat érintik vagy érinthetik. A hatály ezen funkcionális módon való megfogalmazása a törvény alkalmazási körét a fogyasztók érdekeinek minél szélesebb körű védelme érdekében a fogyasztói kapcsolatok egészére kiterjeszti.

Értelmező rendelkezések

A 2. §-hoz

A törvény a teljesség igényével felsorolja és értelmezi a törvény szempontjából kiemelkedő jelentőségű fogalmakat. Fontosságára tekintettel megfogalmazást nyer a fogyasztó fogalma is. Így fogyasztónak minősül az a személy, aki gazdasági vagy szakmai tevékenység körén kívül árut vesz, rendel, kap, használ, továbbá aki az áruval vagy szolgáltatással kapcsolatos tájékoztatás vagy ajánlat címzettje, valamint akinek a részére a szolgáltatást végzik. Ez a definíció összhangban van az Európai Unió közösségi szintű joggyakorlatával.

II. Fejezet

A fogyasztók életének, egészségének és biztonságának védelme

A 3-5. §-hoz

Az Európai Bizottság Fehér Könyvének fogyasztóvédelmi jellegű ajánlásai között szerepel az általános termékbiztonságáról szóló 92/59. EGK irányelv is. A termékbiztonság területe a közösségi szabályozás hatálya alá tartozik a műszaki előírásokat rögzítő irányelvekkel összhangban. Ahol ezek nem érvényesek, ott és tagállamok szabályainak és termékbiztonsági szabványainak ekvivalenciája is kölcsönös elismerése érvényesül. Az Európai Unióban a 92/59. EGK irányelv az összes olyan fogyasztási cikk átfogó, általános szabályozását valósítja meg, amelyek biztonsági aspektusait nem, vagy nem egészen fedték le a specifikus irányelvek. Az irányelv bevezetése előtt csak Svédország, Finnország és Franciaország fogadott el a termékbiztonságra vonatkozó általános szabályozást. Más országokban (pl. Portugáliában, Spanyolországban) átfogó fogyasztóvédelmi törvényeket hoztak, amelyek a termékbiztonságra vonatkozó általános rendelkezéseket foglaltak magukban. Az irányelv hatálya olyan árukra korlátozódott, amelyeket a fogyasztók részére forgalmaznak, a hatály kérdése azonban nem tisztázott az Európai Bizottságban. Az irányelvet átvett tagállamok egy része (Belgium, Franciaország, Dánia, Finnország, Svédország) a szabályozás hatályát mind az árukra, mind pedig a szolgáltatásokra kiterjesztette.

A törvény e rendelkezései az irányelvvel teljes összhangban a fogyasztók életének, egészségének és biztonságának védelmét szolgálják. A rendelkezések alapvető célja, hogy forgalomba csak biztonságos áru kerüljön. A forgalmazó nem hozhat forgalomba olyan árut, amelyről tudja, vagy a rendelkezésre álló adatok, illetve tájékoztatás alapján tudnia kell vagy tudnia kellene, hogy az áru nem biztonságos. Ezen túlmenően a forgalmazó köteles megtenni az áru biztonságosságának megőrzéséhez szükséges intézkedéseket.

III. Fejezet

A fogyasztók vagyoni érdekeinek védelme

A fogyasztók vagyoni érdekeinek védelmét biztosító általános rendelkezések

A 6. §-hoz

A fogyasztók vagyoni érdekeinek védelme céljából - a tisztességtelen piaci magatartás és a versenykorlátozás tilalmáról szóló 1996. évi LVII. törvény rendelkezéseivel is összhangban - a törvény szankcionálni rendeli az olyan gazdasági tevékenységek folytatását, amelyek a jogszabályi előírások megsértésével a fogyasztókat megkárosíthatják vagy vagyoni érdekeiket egyéb módon sérthetik.

Fogyasztási kölcsön

A 7. §-hoz

A Tanács a fogyasztói hitelre vonatkozó, a 90/88/EGK irányelvével módosított 87/102/EGK irányelve alapján a törvény meghatározza a fogyasztási kölcsönszerződés kötelező tartalmi elemeit, valamint az ezektől és a fogyasztási kölcsönszerződésre vonatkozó más szabályoktól a fogyasztó hátrányára való eltérés jogkövetkezményeit. Ezek a rendelkezések összhangban vannak az OECD Tanácsának C[77]39 számú Ajánlásával is.

IV. Fejezet

A fogyasztók tájékoztatása

A tájékoztatás célja

A 8-16. §-hoz

A törvény tartalmazza a fogyasztók tájékoztatására, a címkézésre, a megfelelőség-tanúsításra, az árfeltüntetésre, illetve a csomagolásra vonatkozó alapvető szabályokat. A rendelkezések célja, hogy a címkézés, csomagolás, árfeltüntetés ne vezessen a fogyasztó megtévesztésére, nevezetesen az áru vagy szolgáltatás természetére, mennyiségére, minőségére, összetételére, eltarthatóságára, származására, gyártására vonatkozó adatok és információk megfelelő módon és helyen feltüntetésre kerüljenek, az áru ne sugalljon olyan hatást vagy sajátosságot, amellyel az egyébként nem rendelkezik, továbbá ne keltsen olyan látszatot, hogy az árunak olyan különleges tulajdonságai vannak, amelyekkel minden hasonló termék nem rendelkezik.

A fogyasztók tájékoztatására vonatkozó szabályok megtartásáért a címkézés, a használati és kezelési útmutató, a megfelelőség-tanúsítás, valamint a csomagolás tekintetében a gyártó köteles, a fogyasztói ár feltüntetése a forgalmazó kötelezettsége. A törvény azt is rögzíti, hogy amennyiben a gyártó a törvényben meghatározott tájékoztatással az árut nem látja el, a forgalmazó köteles azt pótolni. Annak bizonyítása, hogy a forgalmazó a tájékoztatást a fogyasztónak megadta, a forgalmazó terhére esik.

V. Fejezet

Fogyasztók oktatása

A 17. §-hoz

Új elemként a törvény szabályai közé beépítésre került, hogy a fogyasztóval iskolai és iskolán kívüli oktatás keretében meg kell ismertetni az igényei érvényesítéséhez szükséges jogszabályokat. Ennek megvalósítása elsősorban állami feladat. Az állam az iskolai fogyasztóvédelmi oktatással kapcsolatos feladatait az oktatási intézményeken keresztül, a Fogyasztóvédelmi Főfelügyelőséggel és a fogyasztói érdekek képviseletét ellátó társadalmi szervezetekkel együttműködve látja el. Az iskolai fogyasztóvédelmi oktatás a törvény szerint a Nemzeti Alaptantervbe is beépítésre kerül.

VI. Fejezet

A fogyasztói jogok érvényesítése

Békéltető testület

A 18-37. §-hoz

A törvény a fogyasztóvédelmi intézményrendszer továbbfejlesztése és a fogyasztói jogok hatékonyabb érvényesítése céljából a területi gazdasági kamarák mellett békéltető testület felállítását írja elő. A békéltető testületet az azonos területen működő kereskedelmi és iparkamara, kézműves kamara és agrárkamara közösen működteti. A békéltető testület eljárásának célja a fogyasztó és a gazdálkodó szervezet közötti vitás ügy egyezségen alapuló rendezésének megkísérlése, ennek eredménytelensége esetén pedig az ügy eldöntése a fogyasztói jogok gyors, hatékony és egyszerű érvényesítésének biztosítása érdekében.

A békéltető testület hatásköre az áruk és szolgáltatások minőségével, biztonságosságával, a termékfelelősséggel, valamint a szerződések megkötésével és teljesítésével kapcsolatos fogyasztói jogviták bírósági eljáráson kívüli rendezésére terjed ki. A békéltető testület nem járhat el olyan ügyekben, amelyekre jogszabály valamely hatóság hatáskörét állapítja meg.

A testületi tagokat a területi gazdasági kamarák, másrészt a fogyasztói érdekek képviseletét ellátó társadalmi szervezetek jelölik egy listára, így biztosítandó az eljáró tanácsokban az arányos képviseletet. Az eljáró tanács szükség esetén a feleket meghallgatja, a felmerülő bizonyítási eljárást lefolytatja, esetlegesen szakértőt vesz igénybe, majd a rendelkezésre álló adatok és információk alapján a vitázó felek között egyezség létrehozását kísérli meg.

Az eljáró tanács határozata ajánlás, ha a panasszal érintett gazdálkodó szervezet az eljárás kezdetekor úgy nyilatkozott, hogy a tanács döntését kötelezésként nem fogadja el vagy kötelezést tartalmazó határozat, ha a panasszal érintett gazdálkodó szervezet az eljárás kezdetekor vagy a határozat kihirdetésekor nyilatkozatában a békéltető testület döntését magára nézve kötelezőként elismerte.

A tanács határozata nem zárja ki a fogyasztónak a bírósági eljárás kezdeményezésére való jogát, azonban a tanács határozata ellen fellebbezésnek nincs helye, csak a határozat érvénytelenítése kérhető a bíróságtól a törvényben meghatározott okok alapján.

Ügyfélszolgálat

A 38. §-hoz

A fogyasztói bejelentések intézésére és a fogyasztók tájékoztatására, a panaszok kivizsgálására és orvoslására a közüzemi, valamint a pénzügyi szolgáltatási tevékenységet folytató gazdálkodó szervezetek ügyfélszolgálatot kötelesek működtetni. Az ügyfélszolgálat úgy is megszervezhető, hogy - különösen kis létszámú szervezeti egységek esetén - osztott munkakörben, egy dolgozó munkaköri kötelezettségévé teszik az ügyfélszolgálati feladatok ellátását. A fogyasztók védelme érdekében az ügyfélszolgálat a panasz esetleges elutasítását köteles indokolással ellátva írásba foglalni és annak egy példányát a fogyasztónak átadni vagy 15 napon belül megküldeni.

Keresetindítás

A 39. §-hoz

A törvény lehetővé teszi, hogy az ellen, aki jogszabályba ütköző magatartásával a fogyasztók széles körét érintő vagy jelentős nagyságú hátrányt okoz, akkor is, ha a sérelmet szenvedett fogyasztók személye nem állapítható meg, a Fogyasztóvédelmi Főfelügyelőség, a fogyasztói érdekek képviseletét ellátó társadalmi szervezet vagy az ügyész pert indíthat a fogyasztói igények érvényesítése iránt. Ettől függetlenül e per nem érinti a fogyasztónak azt a jogát, hogy a jogsértővel szemben igényeit a polgári jog szabályai szerint érvényesítse.

MÁSODIK RÉSZ

A FOGYASZTÓVÉDELEM ÁLLAMI, ÖNKORMÁNYZATI ÉS ÉRDEKKÉPVISELETI INTÉZMÉNYRENDSZERE

VII. Fejezet

A fogyasztóvédelem állami intézményrendszere

A 40-43. §-hoz

A fogyasztóvédelmi intézményrendszer továbbfejlesztése céljából a törvény a fogyasztóvédelem állami tevékenysége keretében feladatként határozza meg az ipari, kereskedelmi és idegenforgalmi miniszter részére, hogy kidolgozza és jóváhagyásra a Kormány elé terjessze a fogyasztóvédelmi politika koncepcióját és javaslatot tegyen a megvalósítás szervezeti és intézményei feltételeire.

A törvény meghatározza, hogy a Fogyasztóvédelmi Főfelügyelőség önálló feladat és hatáskörrel rendelkező központi hivatal, amely a Kormány által kijelölt miniszter irányatása alatt áll. A Fogyasztóvédelmi Főfelügyelőség és a területi felügyelőségek feladata többek között a fogyasztókat érintő jogszabályok előkészítésében, végrehajtásában, érvényesítésében, továbbá ellenőrzésében való közreműködés, a piacfelügyeleti feladatok ellátása, a fogyasztók minőségi kifogásaival és panaszaival kapcsolatos ügyek intézése, a fogyasztói érdekek képviseletét ellátó társadalmi szervezetek tevékenységéhez és a fogyasztók oktatásához szakmai segítség nyújtása.

A törvény kimondja a hatáskörelvonás általános tilalmát, amely szerint a Fogyasztóvédelmi Főfelügyelőség és a területi felügyelőségek hatásköre nem érintheti a jogszabályban más szervek hatáskörébe utalt fogyasztóvédelmi feladat- és hatásköröket.

A Fogyasztóvédelmi Főfelügyelőség és a területi felügyelőségek piacfelügyeleti hatóságként eljárva bármely, a fogyasztókat érintő ügyben vizsgálatot folytathatnak, fogyasztóvédelmi bírságot szabhatnak ki, kivéve ha más hatóság az ellenőrzése során ugyanazon tényállás mellett már szabott ki bírságot.

VIII. Fejezet

A helyi önkormányzatok szerepe

A 44. §-hoz

A törvény - nem teljes körűen - felsorolja azokat a feladatokat, amelyekkel a helyi önkormányzatok képviselő testületei célszerűen részt vehetnek a fogyasztóvédelmi feladatok hatékonyabb ellátásában. Így a fogyasztók érdekeinek minél hatékonyabb előmozdítása érdekében segíthetik a fogyasztók önszerveződéseit, támogathatják a fogyasztóvédelmi társadalmi szervezetek helyi érdekérvényesítő tevékenységét, részt vállalhatnak a békéltető testület feladataiból, fogyasztóvédelmi tanácsadó irodát működtethetnek.

IX. Fejezet

Érdekképviseleti szervezetek

A 45. §-hoz

A törvény hangsúlyozza a társadalmi szervezetek fontosságát a fogyasztói érdekek érvényesítése terén. Ennek megfelelően a törvény meghatározza azokat a legfontosabb tevékenységeket, amelyek a társadalmi szervezetek fogyasztóvédelmi feladatainak részét képezik úgy, hogy érdekfeltáró, képviseleti munkájukkal segítsék elő a fogyasztók gazdasági érdekeinek és fogyasztói jogainak érvényesítését, továbbá kezdeményezéseikkel támogassák a fogyasztókat érintő jogszabályi rendelkezések érvényesülését. A törvény kötelezettségként írja elő az állami és helyi önkormányzatok számára, hogy lehetőségeikhez képest mozdítsák elő és támogassák a fogyasztói érdekek képviseletét ellátó társadalmi szervezetek tevékenységét.

Az éves költségvetésben kell gondoskodni a fogyasztói érdekek képviseletét ellátó társadalmi szervezetek támogatásáról.

X. Fejezet

A Fogyasztóvédelmi Főfelügyelőség és a területi felügyelőségek eljárása

A 46-51. §-hoz

A törvény meghatározza azokat az eljárási szabályokat, amelyeket a Fogyasztóvédelmi Főfelügyelőség és a területi felügyelőségek alkalmaznak a törvény szerinti eljárás során.

A 47. § a fogyasztóvédelmi rendelkezések megsértése esetére alkalmazható jogkövetkezményeket tartalmazza. Ennek keretében az eljáró hatóság jogosult - többek között - a jogsértő állapot megszüntetését elrendelni, a jogsértő magatartás további folytatását megtiltani, árut a fogyasztói forgalomból kivonni, illetve megsemmisíteni, szükség esetén a szabálytalanságok megszüntetéséig az üzlet bezárását elrendelni.

Az eljáró hatóság a fogyasztóvédelmi rendelkezések megsértése esetén a fentieken túlmenően határozatával fogyasztóvédelmi bírságot szabhat ki. A bírság összegét az eset összes körülményeire, - így különösen a fogyasztók érdekei sérelmének körére, súlyára, a jogsértő állapot időtartamára, a jogsértő magatartás ismételt tanúsítására, valamint a jogsértéssel nyert előnyre - tekintettel kell meghatározni.

A területi felügyelőség határozata ellen a Fogyasztóvédelmi Főfelügyelőségnél, a Fogyasztóvédelmi Főfelügyelőség határozata ellen a bíróságnál lehet jogorvoslattal élni.

-----STARTING---POINT---VEGE---

HARMADIK RÉSZ

Záró rendelkezések

Hatálybalépés

Az 52-53. §-hoz

A törvény a hatálybalépést 1998. március 1-jével állapítja meg. A békéltető testületekre vonatkozó rendelkezéseket azonban csak 1999. január 1-jétől kell alkalmazni, azért, hogy a békéltető testületek létrehozására és működésük beindítására megfelelő idő álljon rendelkezésre.

Az egészségügyi szolgáltatásokról, és a gyógyszergyártásból kizárólag orvosi vényre kiadható vagy kizárólag gyógyintézeti felhasználásra engedélyezett vagy kizárólag orvosi rendelők, gondozóintézetek által beszerezhető gyógyszerek és a külön jogszabályban meghatározott tilalmazott készítmények, továbbá a gyógyászati segédeszközök, orvostechnikai termékek forgalmazására a törvény külön jogszabály alkalmazását írja elő.

Módosuló és hatályukat vesztő jogszabályok

Az 54. §-hoz

A törvény végrehajtása érdekében módosít, illetve okafogyottságuk miatt hatályon kívül helyez egyes jogszabályokat és jogszabályi rendelkezéseket.

Felhatalmazás

Az 55-57. §-hoz

A törvény felhatalmazza a Kormányt és az ágazati irányításért felelős minisztereket, hogy a törvényből fakadó és ahhoz kapcsolódó további feladatok érdekében a szükséges részletes szabályokat rendelettel meghatározzák.

A Magyar Köztársaság és az Európai Közösség és azok tagállamai közötti társulás létesítéséről szóló Európai Megállapodást kihirdető 1994. évi I. törvény 3. §-ával összhangban a törvény felsorolja mindazokat az európai közösségi jogforrásokat, amelyekkel e jogszabály összeegyeztethető szabályozást tartalmaz.