2003. évi CIII. törvény indokolása

a határokat átlépő televíziózásról szóló Európai Egyezményt módosító, Strasbourgban, 1998. szeptember 9-én kelt (október 1-jén elfogadásra megnyitott) Jegyzőkönyv kihirdetéséről

-----STARTING---POINT---ALTALANOS---

Általános indokolás

Az audiovizuális szektorra vonatkozó nemzetközi elvárásoknak való mind teljesebb megfelelés érdekében Magyarország csatlakozott az Európa Tanácsnak a határokat átlépő televíziózásról szóló, Strasbourgban, 1989. május 5-én kelt egyezményéhez (a továbbiakban: egyezmény). Ezt a nemzetközi egyezményt az 1998. évi XLIX. törvény hirdette ki. Az Európa Tanács tagjai és az egyezményben részes felek 1998-ban Jegyzőkönyvet (a továbbiakban: Jegyzőkönyv) fogadtak el az egyezmény módosításáról azzal a céllal, hogy annak rendelkezéseit összhangba hozzák az európai közösségi szabályozásban (a 89/552/EGK irányelvet módosító 97/36/EK irányelv) foglalt követelményekkel. Az egyezmény 1989-es létrehozása óta ugyanis jelentős jogi, műszaki és gazdasági fejlődés tapasztalható a televíziós műsorszolgáltatás terén, valamint meghatározó az új kommunikációs technológiák és szolgáltatások robbanásszerű terjedése is.

Fontos szempont továbbá, hogy az Európa Tanács tagállamainak létszáma jelentősen növekedett az elmúlt tíz esztendőben, a páneurópai szabályozásban így egyre több nemzeti specifikumot és a legkülönbözőbb jogi rendszereket kell figyelembe venni.

A Jegyzőkönyv 2002. március 1-jén hatályba lépett. A Magyar Köztársaság azzal a jogi aktussal, amellyel a Jegyzőkönyvet a belső jog részévé teszi - vagyis törvénnyel kihirdeti - nemzetközi kötelezettségének tesz eleget, egyebek mellett az Európai Unióhoz való csatlakozása érdekében vállalt jogharmonizációs kötelezettségének is. Az Országgyűlés 2002. július 9-én fogadta el az Rttv-t jogharmonizációs céllal módosító 2002. évi XX. törvényt. Az új törvény összhangot teremtett az irányadó közösségi joggal, így a Határok nélküli televíziózásról szóló 89/552/EGK Irányelvvel (a továbbiakban: Irányelv). Ez a módosítás olyan rendelkezéseket is bevezetett a médiatörvénybe, amelyeknek köszönhetően a törvény rendelkezéseit az Európa Tanácsnak az egyezményben részes és a Jegyzőkönyvet elfogadó államai viszonylatában is alkalmazni kell. Ezek a rendelkezések azonban csak akkor alkalmazhatók - és csak akkor léphetnek hatályba -, ha a Jegyzőkönyv kihirdetésére sor kerül. A Jegyzőkönyv törvénnyel történő kihirdetése tehát alapfeltétele annak, hogy a Magyar Köztársaság eleget tegyen nemzetközi kötelezettségének, és az Európai Unióhoz történő csatlakozás érdekében vállalt jogharmonizáció maradéktalan megvalósításának.

-----STARTING---POINT---RESZLETES---

Részletes indokolás

Az 1-6. Cikk

A Jegyzőkönyv első hat cikke az Egyezmény fogalomrendszerét hozza összhangba az Irányelv rendelkezéseivel és fogalmaival. E tekintetben a műsorszolgáltató fogalmában a szerkesztői felelősség válik központi elemmé, tekintet nélkül arra, hogy a műsorszolgáltató maga végzi-e a közvetítést. A reklámozás fogalmában az ellenérték, vagy más ellenszolgáltatás fennállása jelenti az alapvető feltételt, míg a televíziós vásárlásban az áru vagy szolgáltatás megszerzésére vonatkozó közvetlen ajánlat.

A 7. Cikk

A Jegyzőkönyv ezen cikke az Irányelvnek a műsorszolgáltatót érintő joghatóság megállapítására vonatkozó rendelkezéseit alkalmazza. A joghatóság megállapításának legfőbb kritériuma a tagállam területén való letelepedés. Ha a joghatóság ez alapján nem lenne megállapítható, akkor - egy több lépcsőből álló feltételrendszer alapján - a tagállam joghatósága arra a műsorszolgáltatóra is kiterjed, aki az általa engedélyezett frekvenciát veszi igénybe, vagy aki a tagállam területén elhelyezkedő, műholdra történő csatlakozást biztosító berendezést (satellite up-link) használja. Következésképpen az Egyezmény által alkalmazott szabályozás alapján jogsértés esetén a tagállam köteles felelősségre vonni azt a személyt is, aki a területén a magyar szabályozás szerinti műsorszétosztást - azaz távközlési tevékenységet - végez csupán, és nem műsorszolgáltatást.

A 8-10. Cikk

A Jegyzőkönyv ezen részei a közönség különböző típusú információkhoz való megfelelő hozzáférésének biztosítása érdekében kerültek az Egyezménybe. A 9. Cikkben említett tagállami jogi intézkedéseket a magyar médiaszabályozás már tartalmazza, amikor az Rttv. lehetővé teszi a műsorszolgáltatóknak részletek közlését olyan közvetítésekből, amelyeken más műsorszolgáltatónak kizárólagos közvetítési joga áll fenn. Az ilyen jog fennállása esetén más műsorszolgáltató műsora a rendezvényt csak oly módon teheti közzé, hogy az ne haladja meg a szerzői jogról szóló törvénynek a szerzői művek rádióban, illetve televízióban történő szabad felhasználásának terjedelmét. Az így közzétett műsor nem haladhatja meg a kizárólagos joggal közvetített műsor tíz százalékát, de legfeljebb az ötven másodpercet (Rttv. 9. §).

Az Irányelv 3/a Cikk 1-2. bekezdése lehetővé teszi a tagállamok számára, hogy megakadályozzák a kizárólagos közvetítési jogoknak a joghatóságuk alá tartozó műsorszolgáltatók általi oly mértékű gyakorlását, hogy az a közönség egy meghatározott részét megfossza a közérdeklődésre számot tartó események követésétől. A Jegyzőkönyv ezt a szabályozást veszi át, illetve bontja ki, amikor meghatározza az ilyen eseményeken fennálló közvetítési jogok kezelésére vonatkozó szabályokat. A Jegyzőkönyv ezen részének átvétele azért is fontos, mivel az Rttv. 2002. évi módosítása éppen a Jegyzőkönyv kihirdetésének napját állapítja meg azon időpontnak, melytől kezdve e jogok Magyarországon sem sérthetik a Jegyzőkönyvet elfogadó tagállamokban a társadalom számára nagy jelentőséggel bíró események közvetítésére vonatkozó rendelkezéseket. A magyar szabályozás az Rttv. 9/A-9/C. §-ainak hatályba lépésével, valamint az ehhez kapcsolódó kormányrendelet elfogadásával válik teljessé, és a gyakorlatban ténylegesen alkalmazhatóvá.

A 11-13. Cikk

A Jegyzőkönyv e cikkei a műsortartalmakra vonatkozó további rendelkezéseket emelnek be az Egyezménybe. A 11. Cikkben található, az európai művek többségi arányára vonatkozó rendelkezésnek Magyarország az Európai Unióhoz való csatlakozásról szóló nemzetközi szerződés kihirdetésétől kezdve tesz eleget, az Rttv. vonatkozó rendelkezései ekkor lépnek ugyanis hatályba.

A szerzői jogi szabályok tiszteletben tartását biztosító 12. Cikk szintén megegyezik az Irányelv hasonló rendelkezésével, míg a 13. Cikk célja a szerződő felek közötti együttműködés ösztönzése arra az esetre, ha valamely műsorszolgáltató, illetve egyéb társaság vagy személy veszélyeztetné a média sokszínűségét és a közönség választási lehetőségét a különböző típusú műsorok között.

A 14-26. Cikk

A Jegyzőkönyv e rendelkezései összhangba hozzák az Egyezmény reklámozásra és támogatásra vonatkozó szabályait az Irányelv vonatkozó cikkeivel. Ennek megfelelően kiegészítik a reklámozásra vonatkozó alapelveket, a tisztességes eljárására vonatkozó és különösen a kiskorúak védelmét szolgáló rendelkezéseket.

A reklámok időtartamát tekintve a Jegyzőkönyv ugyanazokkal a korlátozásokkal él, amelyeket az Irányelv is alkalmaz. Ugyanakkor ez nem feltétlenül jelenti azt, hogy a részes államoknak is ugyanezen százalékokat és korlátokat kell alkalmazniuk, azoktól ugyanis el lehet térni abban az esetben, ha az adott állam ezáltal az Egyezménynél szigorúbb szabályokat állapít meg. (A magyar szabályozás él ezzel a lehetőséggel, például a műsoróra számítása esetében.)

A 17. Cikkben megjelennek a reklám megjelenítésére vonatkozó garanciálisnak tekintett szabályok, amelyek azt szolgálják, hogy a szerkesztett tartalom és a reklám a néző számára mindig világosan megkülönböztethető legyen. A 18. Cikk célja, hogy - újfent az Irányelvvel összhangban - a műsorszolgáltatókat korlátozza a műsortartalom reklámokkal való megszakításában, meghatározva a megszakítás maximális gyakoriságát, illetve azokat a műsorszámokat, amelyek egyáltalán nem szakíthatóak meg reklámmal.

A 22. Cikk a joghatósági szabályok kijátszását, illetve az eltérő mértékben szigorú tagállami szabályozások különbözőségével való visszaélést kívánja megakadályozni, felismerve azt, hogy a műsorszolgáltatók székhelyének megválasztását a technikai korlátok megszűnése miatt ma már csupán az befolyásolja, hogy az adott műsorszolgáltató hol talál számára kedvezőbb jogi környezetet.

A 26. Cikk a kizárólag reklámozásra vagy ön-reklámozásra szakosított műsorokra is kiterjeszti az Egyezmény rendelkezéseit.

A 27-36. Cikk

A Jegyzőkönyv e cikkei az Egyezmény végrehajtását figyelemmel kísérő Állandó Bizottságra vonatkozó eljárási szabályokat egészítik ki, valamint felhatalmazzák a testületet az Egyezmény végrehajtására vonatkozó iránymutatások kidolgozására annak érdekében, hogy az Európai Közösség jogával való összhang ne csupán a jogalkotás, de a végrehajtás szintjén is megvalósuljon.

A 30. Cikk abból a felismerésből indul ki, hogy a műholdas műsorsugárzás elterjedésével egyre több műsorszolgáltató választja meg székhelyét azzal a céllal, hogy elkerülje a közönsége szerinti államában hatályos, rá nézve hátrányos rendelkezéseket. Az ilyen - legalább két állam joghatóságát érintő - vitás ügyek kezelésére vonatkozó eljárási szabályokat határozza meg a 30 cikk.

A 32-36. Cikkek a Jegyzőkönyv elfogadásával és hatályba lépésével kapcsolatos rendelkezéseket tartalmazzák.