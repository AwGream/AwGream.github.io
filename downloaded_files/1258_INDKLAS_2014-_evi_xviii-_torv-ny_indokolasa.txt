2014. évi XVIII. törvény indokolása

az Országgyűlésről szóló 2012. évi XXXVI. törvény és egyes kapcsolódó törvények módosításáról

-----STARTING---POINT---ALTALANOS--- 

A törvény elsődleges célja, hogy a képviselői megbízatással való összeférhetetlenségre, a képviselők tiszteletdíjára, egyéb juttatásaira és a képviselőcsoportok számára biztosított működési és ellátási keretek felhasználására vonatkozó szabályokat egyértelműsítse, pontosítsa, és ezáltal a jogalkalmazást megkönnyítse. Ennek érdekében elsősorban az Országgyűlésről szóló 2012. évi XXXVI. törvény megfelelő rendelkezéseit módosítja, és az e módosításokkal összefüggésben terjed ki más törvény rendelkezéseire.

-----STARTING---POINT---RESZLETES---

Az 1-3. §-hoz

Az Országgyűlésről szóló 2012. évi XXXVI. törvény jelentősen átalakította az országgyűlési képviselők javadalmazására vonatkozó szabályozást. Az említett törvény a képviselő tiszteletdíját nem önálló tevékenységből származó járulékalapot képező jövedelemnek minősíti, amely rendelkezést a nemzetiségi szószóló tekintetében is alkalmazni kell. Az Országgyűlésről szóló törvény és az Szja tv. közötti összhang megteremtése érdekében szükséges az Szja tv. egyes rendelkezéseinek módosítása. E rendelkezések célja, hogy a nemzetiségi szószóló tevékenysége - az országgyűlési képviselői tevékenységhez hasonlóan - szintén nem önálló tevékenységnek minősüljön.

A rendelkezések továbbá módosítják az Szja tv. 1. mellékletét, egy új, 7.27. pont bevezetésével annak érdekében, hogy a jövedelem - és vagyonadók területén a kettős adóztatás elkerüléséről és az adóztatás kijátszásának megakadályozásáról szóló egyezményeket kihirdető törvényekben megfogalmazott jogalkotói cél biztosított legyen. Továbbá a rendelkezés jogtechnikai pontosítást fogalmaz meg, tekintettel arra, hogy az Szja tv. 1. melléklete két 7.25. számozású pontot tartalmazott.

A 4. §-hoz

A rendelkezés célja, hogy egyértelműsítse az országgyűlési képviselői, nemzetiségi szószólói és polgármesteri megbízatás időszakára vonatkozóan, hogy az ügyvédi tevékenység ezen esetekben kötelezően és a törvény rendelkezése erejénél fogva felfüggesztésre kerül.

Az 5. §-hoz

A rendelkezés egyrészről a jogalkalmazást megkönnyítő, a Kbt. szövegét egyértelműsítő pontosítást tartalmaz. Másrészt a (2) bekezdése értelmében a képviselőcsoportok az országgyűlésről szóló törvényben meghatározott keretük terhére eszközölt beszerzései tekintetében - tekintettel e keretek célhoz kötöttségére - nem kell alkalmazni a közbeszerzés szabályait amennyiben azok értéke az uniós értékhatárt nem érik el.

A rendelkezés további részének célja a szabályozás egyértelműsítése a tekintetben, hogy a pártalapítványok mely beszerzései tartoznak a közbeszerzésekről szóló törvény hatálya alá, illetőleg mely eljárásokat kell alkalmazni e beszerzések vonatkozásában.

A 6-10. §-hoz

A módosítás a politikai tanácsadók és főtanácsadók tekintetében egyértelművé teszi, hogy azok az új Kormány megalakulásával a jövőben végkielégítésre nem jogosultak. Ugyancsak biztosítja a szöveg, hogy azok a politikai tanácsadók és főtanácsadók, akik a 2014. évi általános választáskor kormányzati szolgálati jogviszonyban álltak, és a megbízatásuk megszűnését követően hatvan napon belül újabb kormányzati szolgálati jogviszonyt vagy közszolgálati jogviszonyt létesítenek, végkielégítésre nem jogosultak.

A 11. §-hoz

A rendelkezés célja - a törvény eredeti szövegében rejlő jogalkotói szándéknak megfelelően - hogy a képviselői megbízatás (az Alkotmánybíróság tagjainak státuszához hasonlóan) ne legyen összeférhetetlen az oktatói, tudományos, illetőleg más szerzői vagy szellemi jogi védelem alá eső tevékenységgel, illetve kereső tevékenységgel. A 2012. évi XXXVI. törvény eredeti, összeférhetetlenségi rendelkezésének szövege bizonytalanságot okozott a jogalkalmazók körében azzal, hogy az oktatói, tudományos, stb. tevékenységek esetében indokolatlanul differenciált: a kereső tevékenységként végzett oktatói tevékenységet (oktatói munkaviszony vagy közalkalmazotti jogviszony fenntartását) tiltotta, míg a megbízási szerződés keretében végzett oktatói tevékenységet megengedhetőnek tartotta. A rendelkezés célja, hogy ezt az indokolatlan különbségtételt a szövegből kivezesse és az Alkotmánybíróság tagjaira vagy a bírákra vonatkozó összeférhetetlenségi szabályokhoz hasonlóan egyértelműsítésre kerüljön, hogy a törvény az oktatói, tudományos és más szerzői vagy szellemi jogi védelem alá eső tevékenységek végzését mindenféle tevékenységi formában megengedi.

Szintén indokolatlan megkülönböztetést eredményeztek a törvény eredeti összeférhetetlenségi szabályai az őstermelők körében: a foglalkoztatás elősegítéséről és a munkanélküliek ellátásáról szóló 1991. évi IV. törvény alapján a mezőgazdasági őstermelői igazolvánnyal folytatott tevékenység akkor minősül kereső tevékenységnek, ha az abból származó bevételt az Szja szabályok szerint a jövedelem kiszámításánál figyelembe kell venni. Ez a tételes költségelszámolást választó őstermelők esetében az évi 4 millió Ft feletti bevételt jelenti. Az ez alatti bevételt elérő őstermelőkre azonban a képviselői megbízatással való összeférhetetlenség szabályait nem kellett alkalmazni. Jelen rendelkezés célja, hogy a jogalkalmazás megkönnyítése érdekében az őstermelők teljes körét kivegye az Ogytv. 80. § (1) bekezdésében megfogalmazott összeférhetetlenségi szabály alkalmazása köréből.

A rendelkezés (2) bekezdése biztosítja, hogy azok a képviselők, akik polgármesteri vagy egyéb önkormányzati megbízatással is rendelkeznek, ez utóbbi megbízatásra tekintettel tiszteletdíjban, egyéb juttatásban vagy díjazásban ne részesülhessenek, vagyis kizárólag a képviselői megbízatásukra tekintettel részesülhessenek javadalmazásban. Az Országgyűlésben helyet foglaló képviselők a soron következő önkormányzati választásokat követően nem tölthetnek be önkormányzati tisztséget, így e módosítással érintett rendelkezés csak a következő önkormányzati választások időpontjáig marad hatályban. A rendelkezés eredeti célja is az volt, hogy a főpolgármesteri, főpolgármester-helyettesi, megyei közgyűlési elnöki, megyei közgyűlési alelnöki, polgármesteri, alpolgármesteri, helyi önkormányzati képviselői és nemzetiségi önkormányzati képviselői megbízatással (a továbbiakban együtt: polgármesteri megbízatás) rendelkező képviselők az önkormányzati választásokig is csak egyik tisztségük betöltése után vehessenek fel juttatást. Viszont ez a szabály nem terjedt ki a képviselőcsoport vezetőjére és annak helyetteseire. A módosítás értelmében minden képviselő, beleértve a képviselőcsoport vezetőjét és helyetteseit is csak a képviselői megbízatásukból eredő juttatásokat vehetik fel, míg a polgármesteri megbízatásból eredő tiszteletdíjat, illetményt, költségtérítést és költségátalányt nem.

A 12. §-hoz

A rendelkezés célja, hogy a kormányzati, közszolgálati és más egyéb szolgálati típusú jogviszony mellett a közalkalmazotti jogviszonyban foglalkoztatott képviselőkre is kiterjessze a visszafoglalkoztatás kötelezettségét, ezáltal növelve a képviselői megbízatáshoz fűződő garanciák körét.

A 13. §-hoz

A rendelkezés célja, hogy azok a képviselők, akik polgármesteri megbízatásukból kifolyólag gépkocsi használatra jogosultak, ne vehessék igénybe a képviselőknek járó üzemanyagkártyát. Ezáltal azok a képviselők, akik polgármesteri megbízatással is rendelkeznek, nem részesülnek kettős támogatásban a közlekedési költségeiket illetően.

A rendelkezés továbbá pontosítja, hogy az a személygépkocsi, amelyhez a képviselő az üzemanyagkártyát igényli, nem kell, hogy a képviselő vagy házastársa tulajdonát képezze, tehát megengedi az egyéb jogviszony keretében (pl. lízing, bérlet) használt gépkocsi esetén is, hogy a képviselő közlekedési támogatásban részesüljön. A használat jogát okirattal kell bizonyítani.

A 14-15. §-hoz

A módosítás célja, hogy a pártok számára nagyobb mozgástér álljon rendelkezésre a képviselői iroda elhelyezésének megszervezésében. A módosítás nem irányul a képviselői iroda biztosítására minden képviselő számára rendelkezésre álló keret növelésére, pusztán annak lehetőségét teremti meg, hogy ugyanebből a keretből akár több ingatlanban is biztosítható legyen a képviselői iroda elhelyezése.

A Polgári Törvénykönyvről szóló 2013. évi V. törvény 8:1. § 1. pontja szerint közeli hozzátartozó: a házastárs, az egyeneságbeli rokon, az örökbefogadott, a mostoha- és a nevelt gyermek, az örökbefogadó-, a mostoha- és a nevelőszülő és a testvér. Az élettárs nem tartozik a közeli hozzátartozó fogalmába, hanem csupán hozzátartozónak minősül. Ezért a Ptk. is önállóan nevesíti a közeli hozzátartozó mellett az élettársat is a gazdasági társaságokról rendelkező harmadik részében, ott, ahol a személyek, tisztségviselők közötti családi kapcsolat hiányát a pártatlanság garanciájaként írja elő.

A rendelkezés célja, hogy megteremtse annak lehetőségét, hogy a képviselő adott esetben ne vegye igénybe az Országgyűlés Hivatala által számára kötelezően biztosítandó irodai elhelyezést, hanem a frakcióvezető részére lemondhasson arról.

A 16. §-hoz

A rendelkezés megteremti annak lehetőségét, hogy a képviselőcsoport vezetője - amennyiben a képviselő az alkalmazotti kerete feletti rendelkezési jogot átruházta a képviselőcsoport vezetőjére - az átruházott képviselői keret és a képviselőcsoport alkalmazottainak juttatásaira vonatkozó keretek között év közben átcsoportosítást végezhessen.

A 17. §-hoz

Sarkalatossági záradékot pontosító rendelkezés.

A 18. §-hoz

A rendelkezés a képviselők, a képviselőcsoportok és a független képviselők számára biztosított lakás és iroda működtetési költségei vonatkozásában a jogalkalmazást megkönnyítő technikai pontosításokat tartalmaz.

A 19. §-hoz

Hatályon kívül helyező rendelkezéseket tartalmaz.

-----STARTING---POINT---VEGE---

A 20. §-hoz

Hatályba léptető rendelkezést tartalmaz.

A 21. §-hoz

Sarkalatossági záradékot tartalmaz.