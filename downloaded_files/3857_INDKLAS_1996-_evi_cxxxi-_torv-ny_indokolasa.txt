1996. évi CXXXI. törvény indokolása

a növényfajták állami elismeréséről, valamint a vetőmagvak és vegetatív szaporítóanyagok előállításáról és forgalmazásáról

-----STARTING---POINT---ALTALANOS--- 

A szántóföldi növény-, zöldség-, szőlő-, gyümölcs-, gyógy- és disznövénytermesztés (továbbiakban: növénytermelés) színvonalát és eredményességét a biológiai háttér (genetikai anyagok, fajták, vetőmag és szaporítóanyag, ezek minősége stb.), a termelés természeti feltételei alapvetően meghatározzák.

A magyar növénytermelés és nemesítés kutatóhálózata a század első felében alakult ki. Ezekben az intézetekben olyan neves, világhírnévre is szert tett kutatók, nemesítők dolgoztak, akiknek az eredményei még ma is hatnak a növénytermelési kutatásokra. Ezzel egyidejűleg - kihasználva azt, hogy kedvező ökológiai adottságaink különösen alkalmassá teszik hazánkat a jó minőségű vetőmag előállítására - erőteljes fejlődésnek indult a vetőmagtermelés is. A két világháború közötti időszakban már európai hírű cégek termeltettek és szállítottak vetőmagvakat a disznövényektől kezdve a zöldségféléken át a gabona és takarmánynövényekig a hazai mezőgazdaság, Európa, sőt a tengerentúli országok megrendelői részére is. Párhuzamosan kialakult és megerősödött a jogszabályokon nyugvó fajtavizsgálat és vetőmagtermesztés állami ellenőrzésének intézményrendszere, amely már akkoriban is a nemzetközi előírások szerint működött.

A II. világháború okozta károk miatt a növénytermelés színvonala mélypontra süllyedt, és csak az 1960-as évek második felében indult újra fejlődésnek. A nyitott, de korrekt és szigorú fajtapolitika egyrészt versenyre késztette a hazai nemesítést, kutatást, másrészt lehetővé tette, hogy a világ legnagyobb nemesítői, vetőmag-termeltető cégei legjobb fajtáikkal megjelenjenek és versenyezzenek a hazai piacon. Ez serkentőleg hatott a hazai nemesítésre és vetőmagtermelésre is. Magyarország az 1980-as évek elejére Európa egyik legjelentősebb vetőmagtermelő, exportáló országává lépett elő, ahol hazai és világcégek termeltetnek vetőmagot, szaporítóanyagot belföldre és külföldre. Mindez csak az európai minőségi követelmények, szabványok betartásával - szigorú, nemzetközi előírások szerint működő állami ellenőrzés mellett - valósulhatott meg.

A vetőmag és szaporítóanyag-termelés gazdasági jelentőségét mutatja, hogy a vetőmag előállítás területe évi 180-200 ezer hektár, amely a szántóterület mintegy 3,8-4,2%-a. Az ezen a területen előállított vetőmag és szaporítóanyag értéke meghaladja a 50 Mrd Ft-ot, amely növénytermelési szakágazat bruttó termelési értékének mintegy 10-12%-át teszi ki. Az exportra kerülő vetőmag és szaporítóanyag értéke az elmúlt években meghaladta a 90 Millió USD-t, amely a teljes agrárexportnak mintegy 3,6%-a, a mezőgazdasági ágazat exportjának mintegy 13%-a.

Gazdaságilag nem elhanyagolható az a tény sem, hogy a vetőmagtermelés az átlagos mezőgazdasági termelésnél több kézimunkát, nagyobb szakmai felkészültséget igényel, ezért a foglalkoztatás szempontjából is több figyelmet érdemel az árutermelésnél, mivel mintegy 30-40 ezer embernek ad biztos foglalkoztatási lehetőséget.

A mezőgazdaságban végbemenő szerkezeti átalakulással, a nagyobb területű gazdaságok aprózódásával a vetőmagtermelésben is átmeneti visszaesés következett be. Ennek okai, hogy a megváltozott birtokviszonyok mellett nehéz az előírt szigetelési (izolációs) távolság betartása; csökkent az egy tételben előállítható vetőmag mennyisége; nehezebb az ellenőrzés; a finanszírozási nehézségek és a fizetőképes kereslet csökkenése a vetőmagtermelőket is nehéz helyzetbe hozta.

Ezért a vetőmagtermelés színvonalának megőrzése, az azt megalapozó gazdasági, jogi feltételek kialakítása az agrárágazat fontos feladatai közé sorolhatók.

Az Európai Unióhoz történő csatlakozási szándékunk, annak követelményrendszere igényli a növényfajták állami elismerésének, a növényi génforrások fenntartásának, a vetőmag és egyéb szaporítóanyag előállításának, a forgalmazás és felhasználás hatósági ellenőrzésének - az általános nemzetközi gyakorlatnak megfelelő - törvényi szabályozását.

A törvényjavaslat hatálya alá tartozó jogterületeket jelenleg

- a növényfajták állami minősítéséről szóló 19/1980. (VI. 6.)/MT rendelet, valamint a végrehajtására kiadott 4/1988. (IV. 26.) MÉM rendelet,

- a vetőmagvakról és szaporítóanyagokról szóló 1968. évi 22. törvényerejű rendelet és a végrehajtására kiadott 6/1990. (III. 31.) MÉM rendelet,

- a találmányok szabadalmi oltalmáról szóló 1995. évi XXXIII. törvény, valamint az új növényfajták oltalmára létesült Nemzetközi Egyezményhez (UPOV) történő csatlakozásról szóló 1983. évi 15. tvr.

A belföldi és nemzetközi igényeknek megfelelően az állami minősítésre, valamint a vetőmagvak és szaporítóanyagok előállítására vonatkozó jogszabályok többször módosultak a vetőmag és szaporítóanyag ágazat megfelelő működése érdekében.

Magyarország tagja a Vetőmagvizsgálók Nemzetközi Szövetségének (ISTA) az 1924. évi megalapítása óta, a Gazdasági Együttműködési és Fejlesztési Szervezet (OECD) különböző szekcióinak 1970 óta, a növényfajták oltalmára létesült Nemzetközi Egyezménynek (UPOV) 1983 óta. Ezekben a szervezetekben az Országos Mezőgazdasági Minősítő Intézet, mint akkreditált intézmény képviseli hazánkat. A génforrások megőrzésében együttműködünk a FAO Növényi Génforrások Nemzetközi Testületének szervezetével (IBPGR). Hazánkat ezen a területen a Tápiószelei Agrobotanikai Intézet megfelelő színvonalon képviseli.

Harmonizáció az Európai Unió jogszabályaival

A Magyar Köztársaság és az Európai Közösségek és azok tagállamai között társulás létesítéséről szóló Brüsszelben 1991. december 16-án aláírt Európai Megállapodás alapján a vetőmagvakra és a szaporítóanyagokra vonatkozó rendelkezéseinket is harmonizálni kell a közösségi szabályokkal.

A belső piaci integrációnkra vonatkozó Fehér Könyvvel összefüggő feladatok végrehajtásáról szóló 2403/1995. (XII. 12.) Korm. határozat mellékletének 5.2. B 1. "Vetőmag és szaporítóanyag" alfejezete sorolja fel azokat a közösségi irányelveket és határozatokat, amelyeket a törvénynek és végrehajtási rendeleteinek tartalmazniuk kell.

Az EU az egységes belső piac létrehozásával kapcsolatban a vetőmagvak és szaporítóanyagok szabad forgalmazása érdekében harmonizálta a minőségi követelményeket, a jelölésre és az ellenőrzésre vonatkozó szabályokat.

A vetőmagvak és szaporítóanyagok előállításával kapcsolatban is alapvető követelmény a hatósági ellenőrzés, amely többek között a szántóföldi szemlékre, a laboratóriumi vizsgálatokra, a fajtakitermesztésre terjed ki.

A vetőmagvak és szaporítóanyagok forgalomba hozatala esetében az egyes tételeket a közösségi előírásoknak megfelelően kell jelölni és dokumentálni.

A Fehér Könyv két szakaszra bontva a következő irányelveket tartalmazza:

A Tanács 66/400 EGK irányelve a Bétarépa vetőmag forgalmazásáról,

A Tanács 66/401 EGK irányelve a takarmánynövények vetőmagjának forgalmáról,

A Tanács 66/402 EGK irányelve a gabonafélék vetőmagjának forgalmazásáról,

A Tanács 66/403. EGK irányelve a vetőburgonya forgalmazásáról,

A Tanács 69/208 EGK irányelve az olaj- és rostnövények vetőmagjának forgalmazásáról,

A Tanács 70/457 EGK irányelve a szántóföldi növényfajták Közösségi Fajtajegyzékéről,

A Tanács 70/458 EGK irányelve a zöldség vetőmagvak forgalmazásáról,

A Tanács 66/404 EGK irányelve az erdészeti szaporítóanyagok forgalmazásáról,

A Tanács 71/161 EGK irányelve az erdészeti szaporítóanyagok külső minőségének normáiról,

A Tanács 68/193 EGK irányelve a szőlő vegetatív szaporítóanyagának forgalmazásáról,

A Tanács 91/682 EGK irányelve a növények és dísznövények szaporítóanyagának forgalmazásáról,

A Tanács 92/33 EGK irányelve a zöldség növényi részek és szaporítóanyagok - a vetőmag kivételével - forgalmazásáról,

A Tanács 92/34 EGK irányelve a gyümölcsfajták szaporítóanyagának és növényi részeinek forgalmazásáról,

A Bizottság 93/64 EGK irányelve a gyümölcsfajták szaporító-anyagának és növényi részeinek forgalmazásáról szóló a Tanács 92/34. EGK irányelve szerinti ellenőrzés végrehajtásáról,

A I. szakasz azt a 12 alap irányelvet tartalmazza, amelyek a vetőmagvak és szaporító anyagok ellenőrzése szempontjából jelentősek. Az egyes irányelvek az adott növényfaj specialitásainak megfelelően határozzák meg a vetőmag és szaporító anyag előállításának szabályait. Az előállítás szempontjából lényeges, hogy a vetőmag, illetve a szaporítóanyag a termeszthető fajok jegyzékében szerepeljen és az előállítás során a vonatkozó termelési és ellenőrzési,

A Bizottság 75/502 EGK irányelve a réti perje (Poa pratensis L.) vetőmag forgalmazásának a hivatalosan bázisvetőmagként, vagy certifikált vetőmagként elismert vetőmagra való korlátozásáról,

A Bizottság 80/755 EGK irányelve a gabonavetőmag csomagolása előírásszerű jelölésének engedélyezéséről,

A Bizottság 81/675 döntése meghatározott lezárási módoknak a Tanács 66/400 EGK, 66/401 EGK, 66/402 EGK, 69/208 EGK és 70/458 EGK irányelvei szerinti ismét fel nem használható lezárási módként való elismeréséről,

A Bizottság 86/109 EGK irányelve a takarmány-, az olaj- és rostnövény vetőmagvak forgalmazásának a hivatalosan bázisvetőmagként vagy certifikált vetőmagként elismert vetőmagvakra való korlátozásáról,

A Bizottság 87/309 EGK döntése meghatározott takarmánynövények vetőmagja csomagolása előírásszerű jelölésének engedélyezéséről,

A Bizottság 89/14 EGK irányelve a Tanács 70/458 EGK, a zöldségvetőmagvak forgalmazásáról szóló irányelv 1. mellékletében meghatározott mangold és cékla zöldségfajok vetőmagjának előállításához szükséges izolációs távolság meghatározásáról,

A Bizottság 89/374 EGK határozata gabonamagvak kereskedelméről,

A Bizottság 89/540 EGK határozata vetőmag és szaporítóanyag kereskedelmére vonatkozó határozott idejű kísérletek végrehajtásáról,

A Bizottság 90/639 EGK döntése a Bizottság 89/7 EGK döntésében felsorolt zöldségfajtákból előállított fajták jelöléséről,

A Bizottság 92/231 EGK határozata burgonya bázis-szaporítóanyag közösségi osztályozására vonatkozó követelményekről és jelölésről,

A Bizottság 93/17 EGK döntése a burgonya bázis-szaporító anyag közösségi osztályozásáról, valamint a vonatkozó követelményekről és jelölésről,

A Bizottság 93/213 EGK döntése a szójabab vetőmag szennyeződésének maximális mennyiségéről,

A Bizottság 93/48 EGK irányelve a Tanács 92/34 EGK irányelve szerinti gyümölcstermelésre szolgáló gyümölcsfajok szaporítóanyaga és növényi részei követelményeinek meghatározásáról,

A Bizottság 93/49 EGK irányelve a Tanács 91/682 EGK irányelve szerinti dísznövényfajok szaporítóanyaga és növényi részei követelményeinek meghatározásáról,

A Bizottság 93/61 EGK irányelve a Tanács 92/33 EGK irányelve szerinti vetőmag kivételével a zöldség növényfajok szaporítóanyaga és növényi részei követelményeinek meghatározásáról,

A Bizottság 93/62 EGK irányelve a vetőmagvak kivételével a zöldség növényfajok szaporítóanyaga és növényi részei forgalombahozataláról szóló a Tanács 92/33 EGK irányelve szerinti intézmények ellenőrzésének végrehajtási szabályairól,

A Bizottság 93/63 EGK irányelve a dísznövények szaporítóanyagának és növényi részeinek forgalombahozataláról szóló a Tanács 91/682 EGK irányelve szerinti intézmények ellenőrzésének végrehajtási szabályairól,

A Bizottság 93/64 EGK irányelve a gyümölcstermelésre szolgáló gyümölcsfajok szaporítóanyagának és növényi részeinek forgalombahozataláról szóló 92/34 EGK irányelve szerinti intézmények ellenőrzésének végrehajtási szabályairól,

A Bizottság 93/78 EGK irányelve növények és dísznövények szaporító anyagának forgalomba hozataláról szóló 91/682 EGK irányelv módosításáról,

A Bizottság 93/79 EGK irányelve gyümölcstermelést szolgáló gyümölcsfajták szaporító anyagának forgalombahozataláról szóló 92/34 EGK irányelv módosításáról,

A Bizottság 94/650 EGK döntése a végső felhasználónak szánt vetőmagtételek határidős kísérletéről.

A felsorolt irányelvek átvétele

A szántóföldi növények esetében a hatályban lévő jogszabályok is az EU rendelkezéseinek megfelelően határozzák meg a vetőmagvak előállításának, szántóföldi szemléjének, fémzárolásának szabályait.

A szőlő, gyümölcs, dísznövény és erdészeti szaporító anyagok esetében a minősítésre (certifikációra) vonatkozó rendelkezések is megfelelnek az EU szabályainak. A szaporító anyagok vonatkozásában a vírusmentességre vonatkozó szabályozás kialakításával válik teljessé a jogharmonizáció. E szabályokat a törvényjavaslat tartalmazza.

A növényfajták állami elismerésére, valamint a vetőmagvak és szaporítóanyagok előállítására vonatkozó hazai szabályaink így alapvetően jelenleg is megfelelnek az EU előírásainak. Ezt az a tény is igazolja, hogy Magyarország a világ vetőmagexportőrei között a 7. helyen van.

A Fehér Könyvben felsorolt irányelvek az egyes növényfajok vetőmag- és szaporítóanyag előállításával kapcsolatban a szántóföldi szemlére, a vetőmagvak tisztaságára, a védőtávolságokra, a csomagolásra, a jelölésre, az ellenőrzésre, a mintavételre és a vizsgálati módszerekre vonatkozóan főleg olyan technikai jellegű szabályokat tartalmaznak, amelyeket nem indokolt szószerint átvenni a törvényjavaslatban.

A törvényjavaslatnak az állami elismerésre, valamint a Nemzeti Fajtajegyzékre vonatkozó szabályai megfelelnek az Európai Unió irányelveinek.

A törvényjavaslatnak a vetőmagvak és szaporítóanyagok előállításával, csomagolásával, jelölésével és hatósági ellenőrzésével kapcsolatos szabályai valamennyi növényfajra vonatkozóan alapvető követelményként veszik át az Európai Unió irányelveinek azokat a rendelkezéseit, amelyeket azok minden egyes növényfaj vonatkozásában külön-külön határoznak meg. E szabályokat a törvényjavaslat 15-23. §-ai tartalmazzák.

 A szántóföldi, erdészeti, zöldség-, szőlő-, gyümölcs-, dísznövény növényfajokra vonatkozó speciális szabályokat a törvényjavaslat végrehajtási rendeletei tartalmazzák.

-----STARTING---POINT---RESZLETES---

Az 1-2. §-hoz

A törvényjavaslat célja a növénytermelés biológiai alapjainak megőrzése, javítása, valamint a nemesítők, fajtajogosultak, vetőmagtermelők, forgalmazók és felhasználók érdekeinek védelme,

A törvényjavaslat hatálya kiterjed a genetikai anyagok megőrzésére, a szántóföldi, kertészeti, erdészeti, gyógy-, fűszer-, és dísznövény fajták állami elismerésére, fajtafenntartására, a vetőmagvak és a vegetatív szaporítóanyagok előállítására, továbbá az ezekkel foglalkozó természetes és jogi személyekre.

A 3. §-hoz

A 3. § a törvényjavaslatban használt fogalmakat határozza meg.

A 4. §-hoz

A genetikai anyagok megőrzéséről a jogszabályok eddig nem rendelkeztek. A génforrások megőrzése alapvető nemzeti érdek, amelyet nemzetközi kötelezettségeink (a Rió-i Biodiverzitás Egyezmény, FAO Génmegőrzési Egyezmény) is indokolnak. Ennek megfelelően ez fontos állami feladat, melyet törvényben kell szabályozni.

A törvényjavaslat előírja a növénytermelés genetikai anyagainak védelme érdekében a hazai fajok és fajták, változatok és vad rokonfajok. - mint génforrások - megőrzését. A genetikai tartalékként megőrzött növényanyagokat és az ezekre vonatkozó teljes információt nemesítési, oktatási és kutatási célra meghatározott térítési díj ellenében hozzáférhetővé kell tenni.

A törvényjavaslat felhatalmazza a földművelésügyi minisztert, hogy rendeletben jelölje ki a génforrások megőrzéséért felelős intézményeket. A génmegőrzési feladat anyagi forrásait - tekintettel arra, hogy az alapvetően nem gazdálkodási érdekeket szolgál - a központi költségvetésből kell fedezni.

Az 5-6. §-hoz

Magyarországon csak állami elismerésben részesített, ideiglenes szaporításra engedélyezett vagy export céltermeltetésre, kizárólag szaporítás céljából bejelentett növényfaj és növényfajta termeszthető árutermelés és forgalomba hozatal céljából.

A növényfajták állami elismerésének célja és feladata a vetőmagvakat és szaporítóanyagokat felhasználók védelme, valamint a növénytermelés és feldolgozó ipar számára megfelelő értékű növényfajták kiválasztása, ezért ez alapvetően állami feladat.

Az Európai Unió tagállamainak előírásaival összhangban állami elismerésben az a növényfajta részesíthető, amely megkülönböztethető, egynemű, állandó és bejegyezhető fajtanévvel rendelkezik, továbbá a jogszabályban meghatározott növényfajok fajtái pedig megfelelő gazdasági értékkel is rendelkeznek.

A jelenleg hatályos jogszabályokhoz képest a törvényjavaslat a nemzetközi gyakorlatnak megfelelően módosítja, szigorítja, illetve részben egyszerűsíti a növényfajták állami elismerésének rendjét. A törvényjavaslat ugyanis lehetővé teszi, hogy az állami elismerés feltételei növényfajonként, illetőleg a növényfajon belüli felhasználási cél szerint eltérőek legyenek.

A 7-8. §-hoz

A törvényjavaslat meghatározza, hogy ki tehet bejelentést a növényfajta állami elismerése iránt. A növényfajtát a fajtajogosult, a fajtával kizárólagosan rendelkező jogi személy, jogi személyiséggel nem rendelkező gazdasági társaság és természetes személy jelentheti be állami elismerésre.

Ha a fajtajogosult külföldi, akkor csak hazai képviselő útján jelentheti be a növényfajtát állami elismerésre.

A növényfajták állami elismeréséhez szükséges kísérleti vizsgálatokat végző mezőgazdasági minősítő feladatokat ellátó intézettel (a továbbiakban: minősítő intézet), vagy a minisztériummal közszolgálati jogviszonyban lévő személy, jogviszonyának megszűnéséig, illetve az azt követő 3 évben, továbbá az Országos Mezőgazdasági Fajtaminősítő Tanács tagja nem jelenthet be növényfajtát állami elismerésre.

Az új növényfajták nemesítése során egyre inkább elterjednek a biotechnológiai módszerek. Ezért a törvényjavaslat értelmében a bejelentéskor külön kell nyilatkozni arról, hogy az új növényfajta géntechnológiával módosított szervezet-e, és a módosítás milyen célra irányul.

A 9. §-hoz

A növényfajták állami elismeréséhez szükséges vizsgálatokat a minősítő intézet végzi. Az egyes növényfajok fajtáinak állami elismeréséhez szükséges kísérleti vizsgálatok számát és időtartamát jogszabály határozza meg.

Az állami elismerésre bejelentett növényfajta jogszabályban előírt vizsgálatának eredményeit a minősítő intézet javaslatával együtt - a növényfajtát állami elismerésre javasoló szakértői testület - az Országos Mezőgazdasági Fajtaminősítő Tanács elé terjeszti.

A 10. §-hoz

Az Országos Mezőgazdasági Fajtaminősítő Tanács tagjai a Magyar Agrárkamara, a terméktanácsok és a szakmai érdekképviseletek, a Hegyközségek Nemzeti Tanácsa, valamint az agrárkutató és felsőoktatási intézmények, továbbá a Földművelésügyi Minisztérium és a minősítő intézet képviselői.

Az Országos Mezőgazdasági Fajtaminősítő Tanács elnökét és titkárát a földművelésügyi miniszter nevezi ki, a tagjait pedig az elnök bízza meg.

A 11. §-hoz

A minősítő intézet által végzett fajtakísérletek eredményei alapján az új növényfajta határozott idejű állami elismeréséről, annak törléséről, illetve az állami elismerés meghosszabbításáról az Országos Mezőgazdasági Fajtaminősítő Tanács javaslatára a Földművelésügyi Minisztérium dönt.

Az állami elismerés időtartama szőlő-, gyümölcs-, és erdészeti növényfajták esetében a megadástól számított 18. év végéig, egyéb növényfajták esetében a megadástól számított 15. év végéig tart. Ez az időtartam a bejelentő kérelmére meghosszabbítható.

A 12. §-hoz

Az állami elismerésben részesített növényfajtákat a Nemzeti Fajtajegyzékbe kell bejegyezni. A Nemzeti Fajtajegyzékben lévő fajtákat a minősítő intézet bővebb termelői információk szerzése érdekében tovább vizsgálja, amelynek alapján részletes, termesztési tulajdonságokat tartalmazó Leíró Fajtajegyzéket ad ki. A Magyar Agrárkamara, a terméktanácsok, valamint a Hegyközségek Nemzeti Tanácsa e vizsgálatok alapján Ajánlott Fajták Jegyzékét készíthetik el a termelők számára.

A 13. §-hoz

A fajták eredeti (DUS) tulajdonságainak és gazdasági értékének megőrzéséről fajtafenntartással kell gondoskodni, amelynek eredményességét a minősítő intézet ellenőrzi.

A 14. §-hoz

A minősítő intézet közhitelű nyilvántartásaiba a növényfajta állami elismerésén kívül be kell jegyezni a fajtajogosultat, a képviselőt és kérelemre a nemesítő nevét is.

A jogszabályok betartásával a fajtával szabadon rendelkezhet az aki a tulajdonában lévő növényfajtát állami elismerésre bejelentette.

A törvényjavaslat szerint megszűnik az eddig kötelező, a nemzetközi gyakorlatban nem alkalmazott fajtahasználati díj fizetésének rendszere. A fajta használatáért fizetendő díj mértékében a fajtajogosult, a forgalmazó és a felhasználó szabadon állapodnak meg. A nemesítő részére fizetendő fajtajutalék összegét pedig a fajtajogosult és a nemesítő között kötendő szerződés keretébe utalja a törvényjavaslat.

A törvényjavaslat a fajtahasználati díjjal kapcsolatban az átmeneti rendelkezéseknél, az új rendszerre való megfelelő áttérés érdekében meghatározott ideig lehetővé teszi a korábban állami minősítésben részesített növényfajták állami minősítése érvényessége időtartamáig valamennyi növényfajta esetében a jelenlegi rendszer szerint számított fajtahasználati díj fizetését.

Magyarországon az új növényfajtákat 1969 óta lehet szabadalmi oltalomban részesíteni. A növényfajtákat a találmányok szabadalmi oltalmáról szóló 1995. évi XXXIII. törvény alapján lehet szabadalmazni.

A jelenlegi szabályozásnak megfelelően a szabadalmi oltalom a Magyar Szabadalmi Hivatal hatáskörébe tartozik, amely a szabadalmi oltalmat a minősítő intézet kísérleti vizsgálatai alapján adja meg.

A 15. §-hoz

A vetőmagvak, szaporítóanyagok előállítása, minősítése és forgalmazása az OECD, illetve ISTA nemzetközi előírásainak megfelelően állami ellenőrzés, illetve felügyelet alatt áll.

Magyarországon csak a Nemzeti Fajtajegyzékben lévő, vagy ideiglenes szaporításra engedélyezett, illetve az export céltermeltetésre kizárólag szaporítás céljából bejelentett fajok, fajták vetőmagját és szaporítóanyagát lehet előállítani, illetve forgalmazni.

Továbbszaporítás és árutermesztés céljára csak olyan vetőmag és szaporítóanyag állítható elő és hozható forgalomba, amely megfelel a jogszabályban meghatározott feltételeknek.

A kábítószerek előállítására alkalmas növényfajok (pl. mák, kender) vetőmagjának előállítását és forgalmazását külön feltételekhez lehet kötni.

A 16. §-hoz

A vetőmag és szaporítóanyag előállításához fűződő nemzetgazdasági érdek szükségessé teszi, hogy jogszabály határozza meg a vetőmag és szaporítóanyag előállítás termeltetés, kikészítés, kiszerelés, tárolás és forgalmazás személyi és tárgyi feltételeit.

A 17. §-hoz

Csak a fajtajogosultnak, illetve képviselőjének az előzetes írásbeli hozzájárulásával és meghatározott szaporítási fokozatig lehet saját célú felhasználásra vetőmagot, szaporítóanyagot előállítani, felhasználni.

A 18. §-hoz

A törvényjavaslat - a vetőmagtermelés biztonsága és a termelés volumenének megőrzése, növelése érdekében - a vetőmagszaporítás gazdasági jelentőségére figyelemmel szabályozza a vetőmag előállítója és a vetőmagszaporításhoz előírt védőtávolságon belüli termőföld használója közötti megállapodást.

A vetőmag előállítójának meg kell állapodnia a védőtávolságon belüli termőföld használójával, hogy az milyen feltételekkel kötelezi magát a vetőmagszaporítást veszélyeztető növényfajok és fajták termesztéséről való lemondásra.

A törvényjavaslat lehetővé teszi vetőmagszaporítási zárt körzet kialakítását, ha a vetőmag előállítója és a termőföld használója között nem jön létre szerződés. A zárt körzet kialakítását akkor lehet kezdeményezni, ha az érintett szántóterület legalább 20%-án vetőmagelőállítást folytatnak.

A vetőmagszaporítási zárt körzeten belül az egyes idegen beporzást, vagy betegségterjesztés előidéző növényfajok vagy fajták termesztését korlátozni, tiltani, vagy megsemmisíteni lehet.

A zárt körzet kialakítását a vetőmagszaporításban érdekeltek kezdeményezik a terméktanácsnál. A zárt körzet egyeztetési kötelezettséggel, önszerveződéses alapon jön létre. A zárt körzet kialakításához szükséges egyeztetést a területi agrárkamara folytatja le. Ha az egyezség létrehozására irányuló kísérlet nem vezet eredményre a terméktanácsnak a zárt körzet kialakítása iránti kérelmet a miniszter által jogszabályban kijelölt szervhez kell benyújtania, amely azt jóváhagyás céljából a Földművelésügyi Minisztériumnak küldi meg. A jóváhagyást a minisztérium nem tagadhatja meg, ha a kérelem megfelel az előírt követelményeknek.

A zárt körzeten belül a vetőmagtermelés elsődlegességének biztosítása érdekében elrendelt korlátozásért és tilalomért az érintett termőföldek használóit eltérő megállapodás hiányában kártalanítani kell. A kártalanítás mértéke nem haladhatja meg a korlátozással vagy tilalommal érintett növényfaj árutermeléséből származó átlagos jövedelmet.

A védőtávolságon belüli termőföld használója köteles tűrni az ellenőrzést, illetve korlátozást, amelyért a vetőmagszaporításban érdekeltek a korlátozással arányos külön jogszabályban meghatározott mértékű kártérítést nyújtanak.

A 19. §-hoz

A törvényjavaslat meghatározza a szőlő-, gyümölcs-, dísznövény és erdészeti növényfajták szaporítóanyagának előállításához szükséges törzsültetvények létesítésének szabályait is.

A 20. §-hoz

A vetőmagot és a szaporítóanyagot a minősítő intézetnek kell minősítenie. A minősítés határozott ideig érvényes.

A nemzetközi gyakorlatnak megfelelően szélesíti a törvény a vetőmagtermelők sajátjogú, ún. céggaranciás vetőmag-minősítését. Ugyanakkor az EU joggyakorlatának megfelelően szigorítja a vetőmag előállítás, minősítés és forgalmazás állami hatósági ellenőrzését.

A 21. §-hoz

A törvényjavaslat az EU rendelkezéseivel összhangban meghatározza a vetőmag csomagolásának, jelölésének szabályait is.

A 22-23. §-hoz

A vetőmagvak és szaporítóanyagok előállításával kapcsolatos hatósági feladatokat a Földművelésügyi Minisztérium és a minősítő intézet látja el.

A jogosulatlan fajtahasználat, a vetőmag és vegetatív szaporítóanyag hamisítása, a felhasználót megtévesztő, az eredetre, fajra, fajtára, minőségre és azonosságra vonatkozó félrevezető adatok közlése, illetve ilyen adatok alapján történő forgalmazás tilos. A szaporítóanyag minőségének előállításának, forgalmazásának és felhasználásának ellenőrzését az FM által kijelölt szervezet - állami feladatként - hatósági jogkörben végzi, amelyet a fejlett országok gyakorlatának megfelelően erősíteni kíván a törvény.

A 24-26. §-hoz

A tervezet rögzíti, hogy a genetikai anyagok megőrzése, fenntartása állami feladat, ezért annak finanszírozását központi költségvetésből kell biztosítani.

Az új növényfajták állami elismeréséhez, a Nemzeti Fajtajegyzékre kerüléshez szükséges vizsgálatok költségét részben a központi költségvetés, részben a bejelentő fedezi.

A törzsültetvények létesítésével, fejlesztésével, fenntartásával, a növényfajták és klónok vírusmentesítésével kapcsolatos állami feladatok finanszírozását központi költségvetésből kell biztosítani.

A vetőmag és vegetatív szaporítóanyag minősítését a minősítő intézet külön miniszteri rendeletben meghatározott díjtételek alapján végzi.

A vetőmag és szaporítóanyag hivatalból végzett hatósági ellenőrzésének költségeit a központi költségvetésből kell fedezni.

A 27. §-hoz

Az EU gyakorlatának megfelelően - a saját jogú, céggaranciás szaporítóanyag minősítés és a forgalmazás körének bővülésével, - erősíti a tervezet a szaporítóanyag termelés, minősítés, forgalmazás állami-hatósági ellenőrzését, szankcionálását.

A minősítő intézet az ellenőrzés során többek között az alkalmatlannak minősített szaporítóanyagot a forgalmazástól eltilthatja, zár alá helyezheti, a más célra fel nem használható szaporítóanyag megsemmisítését elrendelheti.

Szigorítja a tervezet a törvény rendelkezéseit megsértők ellen alkalmazható szankciókat, (szabálysértési, súlyosabb esetben bűntető eljárás kezdeményezése, engedély visszavonása, stb.).

A 28. §-hoz

Bevezeti a törvényjavaslat a nem megfelelő minőségű szaporítóanyagot előállító és forgalmazókkal szemben a minőségvédelmi birság jogintézményét.

A minőségvédelmi bírságot akkor kell fizetni, ha a minősítő intézet az ellenőrzés során megállapítja, hogy az előállított, illetve forgalomba hozott vetőmag, illetve szaporítóanyag nem felel meg az előírt minőségi követelményeknek vagy az adott tételt a rendelkezéseknek nem megfelelő, megtévesztésre alkalmas bizonylattal hozták forgalomba.

A minőségvédelmi bírság mértéke legalább a kifogásolt tétel belföldi értéke kétszeresének, legfeljebb tízszeresének megfelelő összeg.

A minőségvédelmi bírságból befolyt összeg felhasználásáról a minisztérium dönt.

-----STARTING---POINT---VEGE---

A 29. §-hoz

A törvényjavaslat záró rendelkezései a hatályba lépésre, valamint az átmenetre vonatkozó szabályokat és a végrehajtási rendeletek kiadására vonatkozó felhatalmazást tartalmazzák.