1996. évi XXXVI. törvény indokolása

a Magyar Köztársaság Kormánya és a Svéd Királyság Kormánya között a katonai minősített adatok védelme tárgyában Budapesten, 1995. október 13-án aláírt Egyezmény megerősítéséről és kihirdetéséről

ÁLTALÁNOS INDOKOLÁS

A katonai minősített adatok védelme tárgyában létrejött Egyezmény és a hozzá kapcsolódó Kiegészítő Megállapodás elősegíti a két ország katonai kapcsolatainak kiszélesítését, a Wallenberg-csoport által kezdeményezett komplex svéd-magyar együttműködés megvalósulását.

Az Egyezmény alkalmazása lehetőséget teremt a Magyar Köztársaság számára a fejlett svéd katonai technológia átvételére, amelynek elsősorban országunknak a JAS-39 Gripen harci repülőgép programban való esetleges érintettsége miatt van jelentősége.

Mivel az Egyezmény a honvédelmet érinti, az Alkotmány 40/C. §-ának (2) bekezdése szerint megerősítéséről és kihirdetéséről törvényben kell rendelkezni.

RÉSZLETES INDOKOLÁS

Az 1-2. §-hoz

A törvényjavaslat 1. §-a az Egyezmény megerősítését tartalmazza. A 2. § az Egyezményt - hivatalos magyar nyelvű szövege közlésével - kihirdeti.

Az Egyezmény főbb tartalmi egységei foglalkoznak a titokvédelem alapvető feladataival, az egymásnak megfelelő minősítési fokozatokkal (jelölésekkel), kiegészítő Megállapodások megkötésének lehetőségeivel és jogosultjaival. A betekintés (információhoz hozzájutás) személyi, technikai, jogi feltételeinek, az információ kezelés és továbbítás rendjének, az ügyintézők un. biztonsági ellenőrzésének, a titoksértés esetén szükséges teendőknek, látogatási és költségviselési teendőknek rendezése található a további cikkekben, a hazai szabályozáshoz hasonló megoldásokkal.

Az Egyezmény figyelembe veszi a hatályba lépett új titokvédelmi szabályozás törvényi rendelkezéseit, a 17. cikk (3) bekezdése az ilyen szabályozás változása esetén követendő eljárásról szól.

A 3. §-hoz

A Javaslat 3. §-a az Egyezmény hatályba lépéséhez - 17. Cikkének (1) bekezdése szerint - szükséges, a felek belső jog által előírt feltétel teljesítésére utal.

A magyar fél az Egyezmény megerősítését követően az arról szóló értesítést a svéd félnek megküldi, amelynek hasonló, a belső feltételek teljesítését igazoló jegyzéke szükséges a hatályba lépéshez. Az Egyezmény (a törvény 2. §-a) ezen értesítések közül a későbbi megérkeztével lép hatályba.