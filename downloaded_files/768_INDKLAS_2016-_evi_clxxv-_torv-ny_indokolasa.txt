2016. évi CLXXV. törvény indokolása

a tudományos kutatásról, fejlesztésről és innovációról szóló 2014. évi LXXVI. törvény módosításáról

-----STARTING---POINT---ALTALANOS--- 

A tudományos kutatásról, fejlesztésről és innovációról szóló 2014. évi LXXVI. törvény (a továbbiakban: KFItv.) módosítása egyrészt érinti a Szellemi Tulajdon Nemzeti Hivatalának (a továbbiakban: SZTNH) a KFItv. szerinti minősítésre vonatkozó, törvényi szintű szabályozást igénylő eljárási szabályokat, másrészt a KFItv. egyéb rendelkezéseinek technikai jellegű módosítását valósítja meg.

-----STARTING---POINT---RESZLETES---

Az 1. §-hoz

Az új, csoportos projektminősítési eljárás alapján a kérelmező által egy adóévben megvalósított és a kérelemben megjelölt olyan projektekre vagy projektrészek összességére is lehet kutatás-fejlesztési szempontú (kutatás-fejlesztési tevékenységhez kapcsolódó adó- és járulékkedvezmények érvényesítéséhez felhasználható) minősítést kérni, amelyeket a minősítés szempontjából egy egységnek kell tekinteni. Ennek érdekében a KFItv. 3. §-ában új pontként meghatározásra került a minősítési eljárás alapjául szolgáló „projektcsoport” fogalma.

A 2. §-hoz

Magyarország Európai Űrügynökséghez (ESA) történt csatlakozásával a PECS-tagdíj fizetési kötelezettség megszűnt, ez okból hatályon kívül helyezésre került a KFItv. 13. § (2) bekezdés e) pontja. Egyidejűleg azonban lehetőséget kell biztosítani arra, hogy - amennyiben nemzetközi kötelezettség ezt indokolja - a Kormány döntése alapján, szigorúan az NKFI Hivatal KFItv.-ben rögzített közfeladataihoz igazodóan, az NKFI Alapból is finanszírozhatók legyenek a nemzetközi tagdíjak.

A törvény emellett egyrészt koherenciazavart megszüntető módosítást tartalmaz (a programstratégia az NKFI Alapra és nem az NKFI Hivatal vonatkozásában készül, a módosítás elírást javít), továbbá a Kormány által meghatározott nemzetközi tagdíj-fizetési kötelezettség teljesítésével kapcsolatos pénzeszköz-átadási adminisztratív intézkedés szabályait rögzíti.

A 3. §-hoz

Az államháztartás végrehajtásáról szóló 368/2011. (XII. 31.) Korm. rendelet 66. § (2) bekezdés 5. pontja alapján a pályázati kiírás tartalmazza a támogató rendelkezésére álló forrás megnevezését és összegét. A rendelkezésre álló forrást a központi költségvetésről szóló törvény tartalmazza. A pályázati felhívás közzététele nem minősül kötelezettségvállalásnak, csak a támogatási szerződés megkötése, amelyre a tárgyévre jóváhagyott éves programstratégia alapján kerül sor. Előbbiek alapján nem szükséges már a pályázati felhívás megjelentetéséhez a programstratégia elfogadása.

A 4-8. §-hoz

A csoportos projektminősítési eljárás alapján a kérelmező által egy adóévben megvalósított és a kérelemben megjelölt olyan projektekre vagy projektrészek összességére is lehet kutatás-fejlesztési szempontú (kutatás-fejlesztési tevékenységhez kapcsolódó adó- és járulékkedvezmények érvényesítéséhez felhasználható) minősítést kérni, amelyeket a minősítés szempontjából egy egységnek kell tekinteni. A módosítással a KFItv. 36-40. §-ai rögzítik a projektcsoport-minősítési eljárás anyagi és eljárási szabályait.

Magyarország Alaptörvénye rögzíti, hogy tudományos igazság kérdésében az állam nem jogosult dönteni, tudományos kutatások értékelésére kizárólag a tudomány művelői jogosultak. Erre is figyelemmel - a nemzetközi tudományos értékelési rendszerek standardjaira, a Magyar Tudományos Akadémia, illetve a felsőoktatási intézmények értékelési rendjére is figyelemmel - hozta létre az Országgyűlés a KFItv. elfogadásával az NKFI Hivatal (mint a kutatás-fejlesztés és innováció egységes joggyakorlaton alapuló felügyeletét és a rendelkezésre álló források kutatás-fejlesztésre és innovációra történő hatékony felhasználását biztosító szerv) mellett működő szakértői értékelési rendszert. Ezen értékelési rendszerben az adott szakterület kiválóságai közül felkért anonim szakértők, szakértői csoportok, szakterületi kollégiumok (illetve Innovációs Testület) több lépcsős értékelési folyamatban ítélik meg adott projekt kutatás-fejlesztési és innovációs szempontból történő támogathatóságát.

Természetesen nincs akadálya annak, hogy az SZTNH a vonatkozó jogszabályok keretei között KFI-projekteket értékeljen. Azonban ezen eljárás keretében kiadott minősítések a KFItv.-ben fentiek szerint meghatározott értékelési rendszert nem befolyásolhatják, a tudomány képviselői közreműködésével, transzparens módon működtetett értékelési (minősítési) rendhez nem kapcsolódhatnak, jogi kötelező erővel az NKFI Hivatal (illetve a felsőoktatási intézmények vagy az MTA) vonatkozásában nem bírhatnak.

A 9. §-hoz

A szövegcserés módosítás egyrészt technikai jellegű módosítás a KFItv.-ben meghatározott értékelési rendnek megfelelően (a beérkezett pályázatokat formai szempontból az NKFI Hivatal munkatársai ellenőrzik; az anonim szakértők és a szakértői csoportok tartalmilag ellenőrzik és értékelik azokat; az Innovációs Testület az előbbiek szerint ellenőrzött pályázatokat értékeli és rangsorolja). A módosítás másrészt az okból szükséges, mivel az egységes informatikai pályázati rendszer kialakítása még folyamatban van, különös tekintettel a Fejlesztéspolitikai Adatbázis és Információs Rendszerhez (FAIR) való csatlakozás feltételeire és lehetőségeire.

Az NKFI Hivatal az NKFI Alap pályázatainak kezelésére jelenleg a jogelőd intézmények pályázatainak (korábbi KTIA és OTKA pályázatok) informatikai rendszereit használja, egyrészt az alapkutatási pályázatok vonatkozásában az Elektronikus Pályázatkezelő Rendszert (EPR), míg az innovációs pályázatok esetében a Pályázatkezelő Rendszert (PKR).

Az NKFI Hivatal pályázatainak kezelését a jövőben a 60/2014. (III. 6.) Korm. rendelet 27. § (2) bekezdésnek megfelelően egységes rendszerben kívánja végezni, melynek érdekében elindult az informatikai rendszerek fejlesztése az Új Világ Nonprofit Kft.-vel közösen. A fejlesztés első szakaszában, amely 2016. december 31-én zárul, az NKFI Hivatal PKR rendszerének funkcionalitása kerül kiváltásra a FAIR-NPR rendszerével. A PKR rendszerben jelenleg kezelt pályázatok adatai nem kerülnek migrálásra a FAIR-NPR-be, mivel az jelentősen megnövelné a fejlesztés erőforrásigényét és idejét. Így egy ideig párhozamosan a FAIR-NPR-ben és a PKR-ben is kezelve lesznek pályázatok.

Az alapkutatási projekteket kezelő EPR rendszer kiváltása - annak sajátosságai miatt - jelentős fejlesztést igényel a FAIR-NPR-ben, ahhoz, hogy annak funkcionalitását kiválthassa. Az EPR-ben a kutatók, a kutatócsoportok, az intézményekkel kapcsolatos pályázati, kutatásfinanszírozási adatok egész Magyarország tekintetében egységesen érhetők el és szűrhetők ki az EPR mögött lévő, több mint tíz évet átfogó adatbázis alapján a párhuzamos finanszírozások is. Az EPR ezáltal egy olyan kiforrott, a szakmai igényeknek megfelelően folyamatosan fejlesztett és támogatott rendszert jelent, amely a teljes hazai tudományos réteg által ismert és elfogadott. Funkcionalitásának kiváltása nem csak informatikai, de tudománypolitikai kérdés is, melyet csak akkor lehet elvégezni, ha biztosított, hogy az azt kiváltó rendszer is képes lesz teljesíteni a fenti követelményeket.

Az EPR rendszer kiváltása tervezetten a FAIR-NPR sikeres bevezetését követő második év végére 2018. december 31-re tervezett.

A 10. §-hoz

A KFItv. módosításával összhangban szükséges hatályon kívül helyező rendelkezések, amelyek az SZTNH 6-10. § szerinti minősítési eljárás keretében hozott határozat felhasználhatóságának körét pontosítják.

Az NKFI Hivatal határozza meg az NKFI Alap éves programstratégiáját. Az éves programstratégiában meghatározott és jóváhagyott pályázati főcsoportok, valamint az előirányzat-felhasználás tervezés a vonatkozó jogszabályok szerinti határidőben és az Országgyűlés által a tervezési ciklusra elfogadott éves költségvetési törvényen alapulnak. Tekintettel a hatályos államháztartási jogszabályi környezetre, az NKFI Alap programstratégiájának megalkotása és végrehajtása a felelős költségvetési gazdálkodás szabályai szerint éves viszonylatban kezelhető és vállalható, így a hosszú távú programstratégia elkészítése indokolatlan.

-----STARTING---POINT---VEGE---

A 11. §-hoz

Hatályba léptető rendelkezés.