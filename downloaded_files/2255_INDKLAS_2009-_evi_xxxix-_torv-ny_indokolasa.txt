2009. évi XXXIX. törvény indokolása

a szőlőtermesztésről és a borgazdálkodásról szóló 2004. évi XVIII. törvény és a hegyközségekről szóló 1994. évi CII. törvény módosításáról

-----STARTING---POINT---ALTALANOS--- 

Az Európai Unió borpiaci szabályozása sok tekintetben új fogalmakkal, szabályozási megoldásokkal, a korábbi borpiaci szabályozáshoz képest más eszközökkel ismertette meg az államigazgatást és az ágazat szereplőit.

A borpiaci szabályozás egyik fele (támogatási programok, termelési potenciál, harmadik országokkal folytatott kereskedelem, szakmai és szakmaközi szervezetekre vonatkozó szabályok) már 2008. augusztus 1-jétől hatályban van. A teljes jogi szabályozást átölelő reform működésének első teljes borpiaci éve a 2009/2010-es borpiaci év lesz, ugyanis 2009. augusztus 1-jén lépnek hatályba teljes egészében a közösségi rendelkezések.

A jelenlegi törvényi szabályozást érintő változásokat 2009. augusztus 1-jétől szükséges hatályba léptetni. Ezeket a változásokat döntően a bor eredetvédelmét érintő közösségi szabályozás módosulása indokolja. A borpiaci reform során a borok eredetvédelmét érintő szabályozás alapvetően megváltozott.

Az Európai Unióban 2008-ban átfogó módon vizsgálták felül a szőlészeti és borászati termékekre vonatkozó közösségi szabályozást. Ennek eredményeképpen született meg a szőlészeti és borászati termékek földrajzi árujelzőinek közösségi oltalmára a borpiac közös szervezéséről, az 1493/1999/EK, az 1782/2003/EK, az 1290/2005/EK és a 3/2008/EK rendelet módosításáról, valamint a 2392/86/EGK és az 1493/1999/EK rendelet hatályon kívül helyezéséről szóló, 2008. április 29-i 479/2008/EK rendelet (a továbbiakban: 479/2008/EK rendelet). E rendelet újraszabályozta a szőlészeti és borászati termékek közösségi földrajzi árujelzőire vonatkozó rendelkezéseket. A szőlőtermesztésről és borgazdálkodásról szóló 2004. évi XVIII. törvény a továbbiakban: Bortörvény) módosítása azért szükséges, mert a Közösségi Rendelet előírja a tagállamok számára, hogy az új szabályozás tagállami alkalmazásához szükséges rendelkezéseket a borpiaci év kezdetéig léptessék hatályba, azaz 2009. augusztus 1-jéig.

A Bortörvény módosítása néhány ponton szükségessé teszi a hegyközségekről szóló 1994. évi CII. törvény (a továbbiakban: Htv.) módosítását is, annak érdekében, hogy a két ágazati törvény összhangja biztosított legyen.

A 479/2008/EK rendelet III., IV. és V. fejezete tartalmazza a szőlészeti és borászati termékek földrajzi árujelzőinek közösségi oltalmával kapcsolatos rendelkezéseket. A borok esetében a rendelet bevezeti az eredetmegjelölés és földrajzi jelzés megkülönböztetését, a termékleírás készítésének kötelezettségét, a borra vonatkozó földrajzi árujelzők közösségi lajstromozását és az oltalom iránti kérelem elbírálásának szabályozott rendjét. A 479/2008/EK rendelet kötelező jelleggel írja elő az oltalom megadására irányuló eljárás részeként az előzetes nemzeti eljárást.

A 479/2008/EK rendelet 51. cikke értelmében a közösségi szinten, a rendelet hatálybalépésének időpontjában oltalom alatt álló, borokra vonatkozó földrajzi árujelzők automatikusan, a 479/2008/EK rendelet erejénél fogva élvezik tovább a közösségi oltalmat. Az oltalom fennmaradásának azonban feltétele, hogy az oltalmat élvező borokra vonatkozó termékleírást 2011. december 31-ig benyújtják.

A védjegyek és a földrajzi árujelzők oltalmáról szóló 1997. évi XI. törvénynek (a továbbiakban: Vt.) a 2009. évi XXVII. törvényben történt módosítása tartalmazza a szőlészeti és borászati termékek földrajzi árujelzőinek közösségi oltalmára vonatkozó új közösségi szabályozás nemzeti végrehajtására vonatkozó legalapvetőbb szabályokat. A Vt. feladata a szőlészeti és borászati termékek földrajzi árujelzőinek közösségi oltalmára vonatkozó eljárás nemzeti szakaszának szabályozása.

A szőlőtermesztésről és a borgazdálkodásról szóló 2004. évi XVIII. törvényben (a továbbiakban: Bortörvény) szükséges rendezni az alapvető szakmai szabályokat, nem sértve a Vt. módosítással megállapított szabályokat.

A Bortörvény 2004-es hatálybalépése óta a törvény végrehajtásával kapcsolatban összegyűlt tapasztalatok, illetve az azóta bekövetkezett változások igénylik a Bortörvény technikai pontosítását és kiigazítását is.

A Bortörvény módosítása során a Kormány figyelembe vette a közigazgatási hatósági eljárás és szolgáltatás általános szabályairól 2004. évi CXL. törvény (a továbbiakban Ket.) 2009. október 1-jétől hatályos szabályait is, ezért a Bortörvény hatósági eljárási kérdéseket szabályozó részeinél megteremtette az összhangot a Ket.-tel.

A Bortörvény 24/A. §-a nyomán fizetendő bor forgalomba hozatali járulék összegével kapcsolatban számos termelői kifogás látott napvilágot az elmúlt időszakban. E kifogások jelentős része arra hívta fel a figyelmet, hogy a járulék összege egységes volta miatt aránytalanul nagy terhet jelent az alacsonyabb árú borok termelői számára. Ezért a járulékfizetés módjára vonatkozó szabályok módosítása szükséges. A módosítások előkészítése során figyelembe vettük azt a szempontot, hogy az ellenőrzésre fordítandó források esetében a törvény lehetőleg költségvetés-semleges legyen, azaz megőrizze tervezett költségvetési bevétel nagyságát.

A Bortörvény módosítása négy területet érint:

I. Jogharmonizációs kötelezettségből adódó módosítások, amelyek döntő részben az új eredetvédelmi szabályok miatt indokoltak;

II. Technikai jellegű módosítások, amelyek a törvény megjelenése óta szükségessé váló módosításokat tartalmazzák, illetve a Ket. új szabályaival történő összhang megteremtése;

III. Tokaj névhasználattal kapcsolatos szabályok;

IV. A bor forgalomba hozatali járulékának megfizetésére vonatkozó szabályok.

Jogharmonizációs kötelezettségből adódó módosítások

A 479/2008/EK rendelet III., IV. és V. fejezete tartalmazza a szőlészeti és borászati termékek földrajzi árujelzőinek közösségi oltalmával kapcsolatos rendelkezéseket. A borok esetében a rendelet bevezeti az eredetmegjelölés és földrajzi jelzés megkülönböztetését, a termékleírás készítésének kötelezettségét, a borra vonatkozó földrajzi árujelzők közösségi lajstromozását és az oltalom iránti kérelem elbírálásának szabályozott rendjét.

A 479/2008/EK rendelet 51. cikke értelmében a közösségi szinten a rendelet hatálybalépésének időpontjában oltalom alatt álló, borokra vonatkozó földrajzi árujelzők automatikusan, a 479/2008/EK rendelet erejénél fogva élvezik tovább a közösségi oltalmat. Az oltalom fennmaradásának azonban feltétele, hogy az oltalmat élvező borokra vonatkozó termékleírást 2011. december 31-ig benyújtják. A bortörvény módosítása során ezért figyelemmel kell lenni arra is, hogy a 2011. december 31-ig tartó átmeneti időszakra vonatkozóan a közösségi oltalmat élvező, de termékleírással még nem rendelkező borok esetében a tagállami szabályozás a borok előállítására, kiszerelésére és forgalmazására vonatkozóan kielégítő szabályozást adjon.

A 479/2008/EK rendelet hatálybalépését követően benyújtott kérelmek (oltalmat még nem élvező földrajzi árujelzők védelmére vonatkozó kérelmek) esetében a 479/2008/EK rendelet a mezőgazdasági termékek és az élelmiszerek földrajzi árujelzőinek közösségi oltalmára a mezőgazdasági termékek és az élelmiszerek földrajzi jelzéseinek és eredetmegjelöléseinek oltalmáról szóló, 2006. március 20-i 510/2006/EK tanácsi rendeletben foglaltaknak megfelelő eljárást írja elő. Ezekben az esetekben a közösségi szabályozás, a törvény és a hozzá kapcsolódó rendeletek keretszabályozásán belül a rendelet hatálybalépését követően közösségi oltalmat kapott borok alapvető szabályait a termékleírások fogják tartalmazni.

Fontos hangsúlyozni, hogy a 479/2008/EK rendelet 35. cikk (2) bekezdés h) pontja értelmében a földrajzi árujelzőt viselő, borokra vonatkozóan nemzeti jogszabályok tartalmazhatnak bizonyos - a közösségi szabályozással nem ellentétes - rendelkezéseket. Ezeket a szabályokat a Bortörvény módosításába a jelenlegi szabályok megtartásával szükségesnek tartjuk megőrizni. Az egyes borkategóriákra vonatkozó legalacsonyabb mértékek meghatározásával, illetve a címkézésre vonatkozó legalapvetőbb szabályok kimondásával az egyes borkategóriák megfelelő átmenetét szükséges biztosítani a termékleírások elkészüléséig. Fontos azt is hangsúlyozni, hogy az élelmiszerekkel ellentétben a borok eredetvédelmét garantáló szabályok hagyományosan a nemzeti szabályozás részét képezik. Ezért az eredetvédelem nem az elkészült termékleírások alapján valósul meg, hanem a nemzeti szabályozást veszi át fokozatosan a termékleírások rendszere. A 2009. augusztus 1-jétől oltalmat élvező földrajzi nevekhez tartozó termékleírások elkészítéséhez a nemzeti keretszabályozás fenntartása indokolt.

Az elfogadott termékleírások megismerésének lehetőségét egyrészt az Európai Unió honlapján történő megjelenés biztosítja, másrészt szükségesnek tartjuk a termékleírások közzétételét az FVM honlapján is. A termékleírások tartalmának megismertetésében a termékleírást készítő közösség is érdekelt, mivel a termékleírások alapján készített borok ellenőrzésének dokumentuma a termékleírás lesz, így annak alapos ismerete szükséges az érintett termelők részéről is.

A borászati termékek földrajzi árujelzőinek közösségi oltalmára vonatkozó eljárási szabályok

A borok, valamint a mezőgazdasági termékek és az élelmiszerek földrajzi árujelzőinek közösségi oltalmára vonatkozó közösségi szabályok túlnyomórészt párhuzamosak. A Vt. módosításai tartalmazzák a közösségi oltalom iránti kérelmek elbírálásának nemzeti szakaszára vonatkozó, alapvető szabályokat. A Vt. módosításában a XVII/A. fejezetében a közösségi oltalom iránti kérelmek elbírálásának nemzeti szakasza egységes szabályokat tartalmaz - figyelemmel a két rendszer közötti eltérésekre.

Ezek alapján borászati termékek földrajzi árujelzőinek közösségi oltalmára irányuló kérelmeket (új földrajzi árujelző esetén) az agrárpolitikáért felelős miniszterhez kell benyújtani. Az agrárpolitikáért felelős miniszter a kérelmet a nemzeti eljárás első szakaszában a Magyar Szabadalmi Hivatal (MSZH) felé továbbítja.

A MSZH eljárása során a földrajzi árujelzőnek a védjegyekkel való kapcsolatát vizsgálja meg abból a célból, hogy a Vt. hatálya alá tartozó kérdéseket tekintve a földrajzi árujelző oltalomképesnek minősül-e, vagy sem.

Az agrárpolitikáért felelős miniszter ezt követően a benyújtott kérelmet annak szakmai tartalma alapján megvizsgálja. A termékleírások részletes szakmai vizsgálata a Bortörvény alapján felállított Bor Eredetvédelmi Tanács feladata lesz, amelynek működésére és eljárására vonatkozó részletes szabályokat az agrárpolitikáért felelős miniszter rendeletben határozza meg. A Bor Eredetvédelmi Tanács vizsgálatának eredményét az agrárpolitikáért felelős miniszter felé vélemény formájában közli.

A kérelemnek az Európai Bizottsághoz történő továbbításáról az agrárpolitikáért felelős miniszter határozatban dönt.

A borászati termékek földrajzi árujelzőinek közösségi oltalmára vonatkozó szakmai szabályok

A borászati termékek eredetvédelmére vonatkozó, nemzeti hatáskörbe utalt, illetve nemzeti hatáskörben szabályozható alapvető kérdéseket továbbra is a Bortörvény rendezi. A módosítás során törekedtünk arra, hogy a bortörvény jelenleg hatályos szabályozását - figyelemmel a közösségi új szabályozásra - megőrizzük, ahol szükséges módosítsunk.

A Bortörvény módosításával a borok egyes kategóriájára vonatkozó alapvető szabályokat szükséges az új közösségi szabályokhoz igazítani.

A 479/2008/EK rendelet három kategóriát határoz meg a szőlészeti és borászati termékek esetében: „földrajzi jelzés nélküli borok”, „oltalom alatt álló földrajzi jelzésű bor”, „oltalom alatt álló eredetmegjelölésű bor”.

Az első a „földrajzi jelzés nélküli borok” kategóriája. Itt jelentős újítás, hogy míg korábban az asztali borokon (tehát a földrajzi jelzést, illetve eredetmegjelölést nem viselő borokon) tilos volt az évjárat és a fajta jelölése, most ennek megnyílik a lehetősége, ha az évjárat, illetve- a fajtaazonosság eléri a 85%-ot. Természetesen a termelő neve vagy védjegye továbbra is feltüntethető marad mindhárom kategórián. A fajta és az évjárat feltüntetése esetén a borászati üzemek előzetes akkreditációja szükséges - az új közösségi szabályok alapján -, annak érdekében, hogy az évjárat-, illetve a fajta azonossága ellenőrizhetően biztosítható legyen.

A második a „oltalom alatt álló földrajzi jelzésű bor” kategóriája. Jellemzői a következőek:

- olyan különleges hírnévvel vagy egyéb jellemzőkkel rendelkezik, melyek e földrajzi eredethez kapcsolhatók,

- legalább 85%-ban a földrajzi területen termett szőlőből készült,

- készítését az adott földrajzi területen végzik,

- Vitis vinifera fajhoz tartozó szőlőből, és annak a Vitis nemzetséghez tartozó fajokkal történt keresztezéséből származó szőlőfajtából készül (tehát az interspecifikus szőlőfajtákból készült borok ebben a kategóriában hozhatók forgalomba).

A harmadik az „oltalom alatt álló eredetmegjelölésű bor” kategóriája. Jellemzői a következők:

- minősége és jellemzői alapvetően vagy kizárólag egy adott földrajzi környezethez és ahhoz kötött természeti tényezőkhöz köthetőek,

- kizárólag a földrajzi területen termett szőlőből készül,

- készítését az adott földrajzi területen végzik,

- Vitis vinifera fajhoz tartozó szőlőfajtából készül.

Az új borkategóriák meghatározásuk alapján nagyon hasonlónak tűnnek egymáshoz, lényegi eltérést első látásra nem mutatnak. Az egyes termékleírások esetében azonban a különbségek lényegessé válnak azzal, hogy az OFJ borok esetében a földrajzi név és a bor közötti kapcsolat lényegesen lazább, mint az OEM borok esetében, ahol a kapcsolatnak a földrajzi hellyel alapvetőnek kell lennie. Jól érzékelteti ezt a különbséget a jelenlegi jelölési rendszerünk is, a tájborok és a védett eredetű borok esetében mutatkozó tartalmi és jelölésbeli különbségek. A bevezetett OEM kategóriának gyakorlatilag a védett eredetű bor kategória felel meg, míg a tájbor kategória a készítésükre vonatkozó szabályok pontosításával az OFJ kategóriának felel meg. Magyarországon az OFJ kategóriának leginkább a mai borvidéki régiós borok felelnek meg.

A fentiekből következik, hogy a település és a dűlő feltüntetésének lehetőségét az OEM borok számára szükséges fenntartani.

A Bortörvény módosításai az OEM és az OFJ kategóriákra vonatkozó, a 479/2008/EK rendeletben meghatározott definíciókat csak kiegészítik, a nemzeti sajátosságok szerint pontosítják.

Várható szakmai, gazdasági, társadalmi hatások:

A 479/2008/EK rendelet borok eredetvédelmét érintő szabályai alapvetően változtatták meg a borok földrajzi árujelzőinek használatára vonatkozó szabályokat. Az új szabályozás a földrajzi árujelzőt használó közösség alapvető feladatává tette a földrajzi árujelzőt viselő termékek készítésére vonatkozó szabályok részletes elkészítését, annak bizonyítását, hogy a szőlészeti és borászati termék és a földrajzi árujelző között kapcsolat van. Az új szabályok alapján elkészített termékleírások közép-, illetve hosszútávon jelentős mértékben megváltoztathatják a használatban lévő földrajzi árujelzők értékét, attól függően, hogy a termékleírásban a felelős termelői közösség milyen szabályokat fogalmaz meg. A Bortörvény módosításakor a tájbor (a leendő OFJ bor), illetve a meghatározott termőhelyű minőségi bor (leendő OEM bor) legalapvetőbb szabályait indokolt megtartani. A termékleírások elkészítésekor ezeket a szabályokat - mint a 479/2008/EK rendelethez kapcsolódó nemzeti keretszabályokat - figyelembe kell venni. A minimális követelmények törvényi szintű szabályozásának fenntartása azért fontos, hogy a borok földrajzi árujelzőinek piaci értéke ne romoljon azzal, hogy egyes termékleírások a jelenleg érvényben lévő minimális követelményeknél is alacsonyabb értéket kívánnának meghatározni.

Fontos azonban kiemelni, hogy a Bortörvény csak a legalapvetőbb, ma is törvényi szinten szabályozott kérdéseket hivatott rendezni, a termékleírások konkrét tartalmát a földrajzi árujelzőt használó termelői közösségnek kell meghatároznia.

A készítendő termékleírásoknak alaposaknak, szakmailag indokolhatónak kell lenniük.

-----STARTING---POINT---RESZLETES---

Az 1. §-hoz

A paragrafus kiegészül annak kimondásával, hogy a borászati termékekre az e törvényben, illetve e törvény felhatalmazása alapján kiadott rendeletekben meghatározott eltérésekkel az élelmiszerekre vonatkozó előírásokat kell alkalmazni.

A 2. §-hoz

Mivel a bor közös piaci szervezete csak a borszőlővel és az abból készült szőlészeti és borászati termékek (a törvény alkalmazásában borászati termékek) előállításával foglalkozik, ezért a bortörvénynek is csak az erre vonatkozó szabályokat szükséges meghatároznia. A csemegeszőlő gyümölcsnek minősül, ezért a gyümölcságazatra vonatkozó szabályoknak kell vonatkozniuk a nem borszőlőként osztályba sorolt szőlő telepítésére és kivágására vonatkozóan. A telepítési, illetve kivágási engedély kötelezettségének 1000 négyzetméterre történő emelése a hegyközségekről szóló 1994. évi CII. törvénnyel történő összhang megteremtése miatt indokolt, mivel a hegyközségi tagság kötelezettsége is ehhez az ültetvénymérethez van kötve, így az árutermő ültetvények ellenőrzése is ezen ültetvények esetében valósítható meg. A 479/2008/EK rendelet végrehajtására készülő bizottsági rendelet is csak a 0,1 hektárnál nagyobb ültetvényekre vonatkozóan határoz meg ellenőrzési, nyilvántartási és jelentési kötelezettségeket (hasonlóan a hatályon kívül helyezett 1493/1999/EK rendelethez).

A fogalmak közül hatályon kívül szükséges helyezni mindazokat a fogalmakat, amelyre vonatkozóan a 479/2008/EK rendelet pontos definíciót ad. Az egyes borkategóriákat tekintve a szabályozás elemei egyrészt közösségi rendeleti szinten jelennek meg, másrészt a termékleírások fogják tartalmazni. Ezért a fogalmak között a borkategóriákra vonatkozó fogalmak elhagyhatók.

A 3. §-hoz

Szükséges pontosítani, illetve egyértelművé tenni a termőhelyi kataszterbe sorolással, módosítással és kataszterből történő törlésre vonatkozó szabályokat is. Ennek szükségességét egyrészt az indokolja, hogy a gyakorlat során kiderült, a termőhelyi kataszterbe sorolás, annak módosítása, vagy a termőhelyi kataszterből történő törlés kezdeményezése, illetve az eljárás menete is pontosabb és egyértelműbb szabályozást igényel.

A 4. §-hoz

A termőhelyi kataszterbe sorolt területeken a művelési ág változását - egy adott földterület vonatkozásában - követő földterület hasznosítás jelentős befolyással lehet a szomszédos szőlőültetvényekre, ezért az erre vonatkozó szabályozás pontosítása, egyértelművé tétele is szükséges. A szőlőültetvények közvetlen környezetében a művelési ág változását követő területhasznosítás lehetetlenné teheti a szőlőültetvények gazdaságos művelését (például a talaj vízgazdálkodásának megváltozása, árnyékoltság miatt).

Az 5. §-hoz

Változnak a szőlőfajták osztályba sorolásával kapcsolatos rendelkezések is. Szükségtelen fenntartani a megyei fajtabesorolás rendszerét, mivel a szőlőfajták használata a borok termékleírásában egyértelműen szerepelni fog. A 479/2008/EK rendelet sem követeli meg a megyei szintű osztályba sorolás fenntartását. Ezért a szőlőfajták osztályba sorolását elegendő országos szinten megtenni. A szőlőfajták osztályba sorolását az új közösségi rendelet továbbra is kötelezettségként írja elő a tagállamoknak.

A 6. §-hoz

Technikai jellegű módosítások: a telepítési, kivágási szabályok egyértelműbbé tétele, valamint a Ket.-tel való összhang biztosítása indokolja a módosítást.

A 7. §-hoz

A paragrafus technikai jellegű módosításokat tartalmaz, melynek során egyértelműbben kerültek megfogalmazásra a telepítés és a kivágás esetén alkalmazandó eljárások.

A 8. §-hoz

A telepítési jogok szabályozásában alapvető változás történik. Korábban a telepítési jogok nyilvántartását a hegybírók vezették. Ahogy a telepítési jogok felhasználása, adás-vétele fejlődött, annál nehezebben vált kezelhetővé a jogok nyilvántartása a hegyközségeknél. A telepítési jogok mozgása, keletkezése, felhasználása minden tekintetben az MVH-hoz kötődik (telepítés, kivágás engedélyezése, adás-vétel jóváhagyása).

A telepítési jogokkal kapcsolatos nyilvántartás vezetést az egyes agrártárgyú törvények módosításáról szóló 2009. évi XXVIII. törvény 14. § (2) bekezdése az MVH feladataként határozza meg. A hegyközségek adatátadásával, illetve az MVH adatátvételével kapcsolatos részletszabályok megalkotására az agrárpolitikáért felelős miniszter szintén abban a törvényben kap felhatalmazást. A (2) bekezdésben meghatározott újratelepítési jogok nyilvántartásában szereplő újratelepítési jog fajtakísérleti célra térítés nélkül adható.

A 9. §-hoz

A paragrafusban technikai jellegű módosítások történnek a személyes adatok védelmére vonatkozó szabályok figyelembe vételével.

A 10. §-hoz

A paragrafusban technikai jellegű módosítások történnek a személyes adatok védelmére vonatkozó szabályok figyelembe vételével.

A 11. §-hoz

A könnyebb átláthatóság és értelmezhetőség érdekében az eredetvédelemre vonatkozó szabályok egy fejezetben kerülnek elhelyezésre. A II/A. fejezetben ezért az egyes borkategóriák legalapvetőbb jellemzőivel (minimális és maximális alkoholtartalomra vonatkozó szabályok, az egy hektárról származó bormennyiség maximumának meghatározása), illetve a jelöléssel kapcsolatos legalapvetőbb szabályok kerülnek meghatározásra.

Ebben a fejezetben kapnak helyet a Bor Eredetvédelmi Tanács meghatározására és alapvető feladatára vonatkozó lényegesebb szabályok. Fontos hangsúlyozni, hogy a Bor Eredetvédelmi Tanács feladata a javaslattétel az agrárpolitikáért felelős miniszter részére, a döntést minden esetben a miniszter hozza meg. A Tanács működésére azonban szükség van, mivel az egyes földrajzi jelzésekhez tartozó termékleírások tartalmának vizsgálata alapos munkát, több szakterületet is érintő szakmai megítélést igényel. A Tanács összetételét és működését végrehajtási rendelet fogja tartalmazni.

Az eredetvédelemre vonatkozó közösségi szabályok alapján a borvidéki régiók nevei is OEM-ként élveznek oltalmat 2009. augusztus 1-je után. A borvidéki régió esetében nehézségekbe ütközhet annak igazolása, hogy az adott borvidéki régióban termett borok minősége és jellemzői alapvetően vagy kizárólag az adott földrajzi környezethez és az ott érvényesülő természeti tényezőkhöz köthetőek. A 479/2008/EK rendelet eredetvédelmi szabályaihoz kapcsolódó - az Európai Bizottság által előkészített, a Közös Piaci Szervezetek Egységes Irányító Bizottságában tárgyalt - végrehajtási rendelet tervezete alapján lehetőség van arra, hogy az OEM borok egyszerűsített módon, a fentebb bemutatott eljárásokat mellőzve, kerüljenek átsorolásra az OFJ besorolás alá - amennyiben az OFJ borokra vonatkozó követelményeknek megfelelnek. A készülő végrehajtási rendelet értelmében az átsorolást az Európai Bizottság végzi el, ezért nem igényli a nemzeti, illetve a közösségi eljárási szakaszt az átsorolás ténye. Természetesen a termékleírás elfogadása a leírt eljárásnak megfelelően történhet meg.

A meghatározott termőhelyről származó minőségi bor fogalma megváltozik minőségi bor kifejezésre, és a mellékelt táblázat szerint csak átmeneti ideig jelölhetőek az OEM borok. Az oltalom alatt álló eredetmegjelölést viselő bor a védett eredetű bor kifejezést is viselheti, mint az OEM szinonimája.

Az oltalom alatt álló eredetmegjelölést viselő bor maximális szüretelhető termésmennyiségének törvényi előírását továbbra is szükséges megtartani, illetve ki kell egészíteni az OFJ borokra vonatkozó maximális termésmennyiség előírásával is. Az OFJ borok esetében 120 hl/hektáros termésmennyiség maximalizálása olyan szakmai követelménynek tekinthető, amely az OFJ borok esetében biztosítja, hogy a bor és a földrajzi hely közötti kapcsolat még igazolható legyen. A maximális terméshozam meghatározását azért szükséges egyértelműen kimondani, mert a termékleírások egyik eleme éppen a terméshozam meghatározása lesz, amelyben szintén számszerűen szükséges előírni a maximális terméshozamot.

A tájbor fogalma az új közösségi szabályozás szerint oltalom alatt álló földrajzi jelzést viselő bor fogalmára változik, de szinonimaként a fogalom továbbra is használható marad.

A különböző bortípusok megnevezésének mint hagyományos kifejezések használatának szabályozása az új közösségi szabályok szerint továbbra is tagállami hatáskörben maradhat (a tagállami szabályozás szükségességét a 479/2008/EK rendelet 34. cikk b) pontjának ii alpontja kifejezetten meg is követeli). A főbor és a bikavér kifejezések szabályozásuk folytán egyértelműen az OEM kategóriához köthetők, míg a többi bortípus esetén az évjárat jellege, illetve az eltelt évek száma határozza meg a bortípus nevének viselési lehetőségét, ezért használatuk engedélyezhető az OFJ borok esetében is.

Jelentősen változik az asztali bor fogalma, amely földrajzi jelzés nélküli (FN) bor fogalmára változik. A földrajzi jelzés nélküli borok évjárat és/vagy fajta jelölést viselhetnek.

Szükséges a Bortörvény 14. § (1) bekezdésének hatályon kívül helyezése, mivel a 479/2008/EK rendelet IV. melléklete tartalmazza a szőlészeti és borászati termékek körét, fogalmát, definícióit, így erre vonatkozóan a Bortörvényben egy ismételt meghatározással és felsorolással kitérni nem szükséges. A borászati termékekre vonatkozó tagállami eltéréseket szükséges csak a Bortörvényben szabályozni, amelyet a közösségi rendelet - a fent említett helyen - is megkövetel.

Figyelemmel kell lenni arra is, hogy a bevezetendő új fogalmak és a jelenleg használt fogalmak között a szükséges átmenet biztosítva legyen az OEM borok esetén, amelyet a táblázatban mutatunk be. Az átmenetre vonatkozó szabályok kidolgozása során hangsúlyt helyeztünk arra, hogy az átmenet a termelők és a fogyasztók számára zökkenőmentes legyen.

 

 

 Új megnevezés

 Megjegyzés

 Minőségi bor kifejezés

 A megnevezés csak a termékleírás elfogadásáig használható az OEM borok esetén. A termékleírás elfogadását megelőzően készült és így címkézett borok teljes mennyisége forgalomba hozható.

 Védett eredetű bor kifejezés

 A kifejezés az OEM borok esetén használható azzal a megkötéssel, hogy a jelenlegi védett eredetű borok 2009. augusztus 1-jétől használhatják a kifejezést, míg a meghatározott termőhelyű minőségi borok csak a termékleírás elfogadását követően.

Az átmeneti időszakot követően az OEM borok a védett eredetű bor kifejezéssel, mint az OEM szinonimájaként elfogadott kifejezéssel, jelölhetők.

A 12. §-hoz

A fejezet címe módosul.

A 13. §-hoz

Jogtechnikai jellegű módosítás a miniszteri rendeletre történő hivatkozás egységesítése érdekében.

A 14. §-hoz

Jogtechnikai jellegű módosítás a miniszteri rendeletre történő hivatkozás, valamint a borászati üzem egységes használata érdekében.

A 15. §-hoz

Technikai jellegű módosítás: borászati termék előállításához vagy kezeléséhez meg nem engedett anyagok és borászati termék borászati termék előállítására, kezelésére, raktározására szolgáló helyiségben tartására vonatkozó szabályok egyértelművé tétele.

A 16. §-hoz

Technikai jellegű módosítás: a borszőlő következetes használata, valamint a származási bizonyítványra vonatkozó szabályok egyértelműbb megfogalmazása indokolja az új szabályozást.

A 17. §-hoz

A szőlő, illetve a bor származási bizonyítványa a szőlészeti és borászati termék-előállítás ellenőrzésének egyik legfontosabb bizonylata. Az OFJ, az OEM, illetve az FN borok esetében a szőlőfajta és/vagy az évjárat feltüntethetőségének igazolása szükséges a származási igazolásokon keresztül. A származási igazolásokra vonatkozó részletszabályokat továbbra is az agrárpolitikáért felelős miniszter által kiadott rendeletben indokolt szabályozni.

A növekvő (az EU más tagállamából érkező) borbehozatal miatt egyértelmű, a jelenleg hatályosnál szigorúbb szabályt szükséges hozni a továbbfeldolgozásra szánt borok nyilvántartásának javítása érdekében. A módosítással a nem magyarországi eredetű, továbbfeldolgozásra szánt bor forgalomba hozatalára így adminisztrált és ellenőrzött módon van lehetőség.

A 18. §-hoz

Jogtechnikai jellegű módosítás a miniszteri rendeletre történő hivatkozás, valamint a borászati üzem egységes használata érdekében.

A 19. §-hoz

A forgalombahozatali járulék összege eredetvédett borok esetén 10 forint/liter, minden további esetben 5 forint/liter.

A járulék 60%-a bormarketing célokra használható, ennek 10%-a a szükséges minőségvédelmi és eredetvédelmi rendszer kidolgozására fordítható. A járulék 40%-a a borászati hatóságot illeti meg.

A 20. §-hoz

A paragrafusban technikai jellegű módosítások történnek, pontosítva a vámhatóság adatszolgáltatási szerepét, annak érdekében, hogy a Magyarországra behozott borászati termékek feldolgozási útja adminisztrált, a hatóságok által követhető legyen.

A 21. §-hoz

Jogtechnikai jellegű módosítás: a miniszteri rendeletre történő hivatkozás, valamint a szabályozás egyértelművé tétele, egyszerűsítése a módosítás indoka.

A 22. §-hoz

A tokaji borokra vonatkozó alapvető törvényi szabályozás fenntartása - figyelembe véve az eredetvédelemre vonatkozó közösségi szabályok változását - továbbra is indokolt. Az új eredetvédelmi szabályok alapján a tokaji borok szabályait azok termékleírása fogja tartalmazni, de a termékleírás lehetőségeinek kereteit törvényben - a Tokaj név kiemelt fontossága miatt - szükséges megőrizni.

Szükséges volt pontosítani a Tokaj névhasználat engedélyezésére vonatkozó szabályt. A törvény szerint a névhasználatot a hegyközségi tanács csak abban az esetben engedélyezheti, ha a tokaji bort kizárólag palackozás céljából szállítják ki a borvidékről. Más esetben a névhasználat nem engedélyezhető. Ezzel a borvidék eredetvédelmi szempontból zárttá tehető más borvidékekhez képest, ahol a borkészítés más területen is történhet.

A 23. §-hoz

Technikai jellegű módosítások: a tokaji borkülönlegességek, valamint a tokaji aszú precízebb, egyértelműbb meghatározása.

A 24. §-hoz

A paragrafusban technikai jellegű módosítások történnek. A szakmai szervezetek részéről igényként merült fel, hogy a borágazatban szakmaközi szervezet működhessen. Ezért a törvény lehetőséget nyújt, hogy az agrárpolitikáért felelős miniszter - borászati hatóságként - a szakmaközi szervezetet elismerhesse.

A 25-34. §-hoz

Technikai jellegű módosítások: a Ket.-tel való összhang biztosítása, az ültetvények ellenőrzésének egyértelműbb szabályozása, illetve az új borpiaci szabályozásból eredő, a végrehajtást szolgáló rendelkezések beiktatása a módosítás indoka.

Továbbá szükséges szigorítani a borászati hatóság által alkalmazható szankciókon. Szükséges bevezetni továbbá arra vonatkozó szabályozást is, hogy kiszabott bírság alól nehezebben lehessen kibújni, a szankcióval sújtott üzemet más cégnév alatt tovább üzemeltetni.

A minőségvédelmi bírság kiszabásának egyértelműbb, precízebb megfogalmazása is sor került.

A 35. §-hoz

A törvényben meghatározott jelentési, illetve adatszolgáltatási kötelezettségek teljesülése érdekében szükséges a nem teljesítés esetére szankció bevezetése.

A 36. §-hoz

A fejezet címének pontosítása történik meg.

A 37. §-hoz

Technikai jellegű módosítások: a borszőlő fogalom következetes használata, valamint az adatszolgáltatásra vonatkozó szabályok pontosabb meghatározása indokolja.

A 38-40. §-hoz

A paragrafusban technikai jellegű módosítások történnek, kiegészülve az új borpiaci szabályozásból eredő, végrehajtást szolgáló szabályok megállapításához szükséges felhatalmazásokkal.

A 41. §-hoz

Technikai jellegű módosítás: a borszőlő fogalom következetes használata érdekében.

A 42. §-hoz

Technikai jellegű módosítás, amely egyértelművé teszi, hogy a hegyközség - a jogszabályok keretein belül, a hegyközségi tanács által a borvidék területére meghatározott borszőlőfajták közül - a működési területére kiterjedően meghatározhatja a telepíthető szőlőfajtákat. A szabályozást a Bortörvény módosítása indokolja megteremtve az összhangot a két törvény között.

-----STARTING---POINT---VEGE---

A 43-44. §-hoz

A hatálybaléptető és hatályon kívül helyező rendelkezések

A 45. §-hoz

A termőhelyi kataszteri területek átfogó vizsgálata kimutatta (a szőlő-bor ágazat komplex ökológiai, termelési és piaci potenciáljának meghatározása ágazati stratégiai döntések megalapozásához - 2006-2008, NKFP-B3-2006-0014, Budapesti Corvinus Egyetem Szőlészeti és Borászati Kutató Intézete, Hegyközségek Nemzeti Tanácsa, Budapesti Corvinus Egyetem Kertészettudományi Kar Matematika és Informatika Tanszék, Földmérési és Távérzékelési Intézet), hogy a meglévő szőlőterületek nyilvántartásaival összevetve - az ökotópok mintegy 21%-a nem fedi teljes mértékben az ültetvények területeit. Ennek egy része technikai jellegű probléma, amely a nyilvántartások pontosításával kiküszöbölhető, de a nyilvánvalóan termőhelyi kataszteren kívül fekvő szőlőültetvények helyzetét rendezni kell. A rendezésben elsődleges felelőssége a szőlőültetvények használóinak, illetve az illetékes hegközségeknek van. A területek termőhelyi kataszteri értékelésének elvégzéséig, termőhelyi kataszterbe sorolásáig szükséges biztosítani az ezeken az ültetvényeken termett szőlő legális forgalomba kerülésének lehetőségét. Ezért az átmeneti rendelkezésekben egy legfeljebb 5 éves időszakra vonatkozóan a hegybíró által vezetett ültetvénykataszterben szereplő szőlőültetvényeket - amelyek jelenleg nem szerepelnek termőhelyi kataszterben - a legalacsonyabb termőhelyi besorolású területen fekvő ültetvénynek kell tekinteni. Az átmeneti időszakban az ültetvények használói a területük termőhelyi kataszteri rendezését elvégezhetik.

A 46. §-hoz

A szükséges önderegulációt hajtja végre.

A 47. §-hoz

A közösségi jognak megfeleltető rendelkezést tartalmazza.