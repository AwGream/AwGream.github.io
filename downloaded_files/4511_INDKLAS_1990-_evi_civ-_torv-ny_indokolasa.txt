1990. évi CIV. törvény indokolása

a Magyar Köztársaság 1991. évi állami költségvetéséről és az államháztartás vitelének 1991. évi szabályairól

Általános indokolás

(Az 1-7. §-okhoz)

I. A gazdaság 1991. évi helyzete, a költségvetés mozgástere

Az 1991. évi állami költségvetés a Kormány hároméves gazdaságpolitikai programjára épül, figyelembe veszi mindazokat a célokat, eszközöket és feltételeket, melyek a kibontakozás érdekében 1991-re a pénzügyi rendszerre hárulnak.

Az állami költségvetés fő előirányzatai és irányszámai a magyar gazdaság minden eddiginél nehezebb állapotát tükrözik, ami abból adódik, hogy a gazdaságban tovább élnek azok a feszültségek, és megoldatlan problémák - elsősorban az elavult termelési szerkezet, a gazdaság és benne minden szereplőjének a külső és belső feltételek megváltozásához való elégtelen alkalmazkodása, az állami szerepvállalás torz értelmezése, a hiány állandó újratermelődése, a társadalom tűrőképességének erőteljes csökkenése -, amelyek az elmúlt évtizedekben követett gazdaságpolitikából adódnak. E gondokat rendkívüli módon felerősítik azok a problémák, amelyek a modell-váltásból, a rubel elszámolású külkereskedelem összeomlásából, a behozatal drasztikus visszaeséséből, a szükségszerű piacváltásból, az aszálykárokból, illetőleg a nemzetközi ártendenciákból, elsősorban a már bekövetkezett és várható olajár emelkedéséből adódnak. E tényezők mindegyike önmagában is jelentős feszültségeket okoz, de együttesen és halmozottan a magyar gazdaság számára rendkívüli tehertételt jelentenek. Mindezek ellensúlyozására előrelépés szükséges, változtatásokat kell tenni a gazdálkodói mozgástér bővítésében. A Kormány folytatja a gazdaság liberalizálását, jelentősen bővül a vállalkozók szabadsága az árakkal, bérekkel, importtal kapcsolatos döntésekben. Felgyorsul a tulajdonviszonyok átalakulása. A privatizáció kibontakozását az állam jelentős adókedvezményekkel, a fejlesztések közvetlen ösztönzésével (befektetési alapok) is elősegíti. A Kormány a gazdaságpolitika egészével, a piaci viszonyok és versenyhelyzet kiépítésével, a monetáris és fiskális politika minden eszközével az árszínvonal növekedésének mérséklésére törekszik.

Mindezek ellenére a pénzügyi folyamatok várható módosulásai és ezek hatásai nehezen prognosztizálhatók. A kiszámíthatatlan, előre nem látható folyamatok kezelésére az új rendszerű költségvetési törvény 9. §-a és 11. §-a adnak megoldási lehetőségeket, amelyek egyrészt szabályozzák a kiadásokkal kapcsolatos eljárási rendet, másrészt pedig eligazítást adnak a bevételek esetleges elmaradásakor követendő állami magatartásra.

A költségvetés-politika mozgásterét behatároló legfontosabb - a gazdaság belső összefüggéseiből, a pénzügyi rendszer önmozgásából adódó - feltételek 1991-re a következők:

1. Az elmúlt évek tapasztalatai egyértelműen igazolják, hogy a magyar gazdaság, a nemzetközi fizetőképesség fenntartásához szükséges kiviteli többletet és a hatékony működést, a jövedelemtermelő-képesség növekedését az adott struktúrában egyidejűleg nem képes biztosítani. Ennek ellenére a gazdaság számára 1991-ben nincs más kiút, mint a fizetőképesség megőrzése, a gazdasági szerkezet olyan átalakítása, ami a teljesítőképesség és a hatékonyság növekedését vonja maga után. A jövedelemtermelő-képesség romlásának megállítása, illetve javítása piaci mechanizmusok talaján végbemenő, szerkezeti változásokat, az alacsony vagy negatív hozamú tevékenységek felszámolását igényli még akkor is, ha ez átmenetileg a költségvetés helyzetének romlásával jár együtt. A gazdaság hatékonyságát javítja az is, hogy a szándékok szerint a gazdaság legdinamikusabban növekvő része a magánvállalkozási szféra lesz. Mindezt figyelembe véve sem lehet azonban számítani arra, hogy a hatásfok javulása 1991-ben az elosztható jövedelmeket bővítené.

A pénzügyi rendszer és az elosztáspolitika számára meghatározó jelentőségű az, hogy a jövedelemtermelő-képességet illetően reálisan annak 1,0-2,0 százalékpontos romlásával lehet számolni. Ennek oka alapvetően abban jelölhető meg, hogy egyrészről rendkívül erősek a vállalati költségek növekedésére ható rontó tényezők, másrészt feltételezhető, hogy a piaci viszonyok és a verseny erősödésével a vállalatok költségáthárításaival szemben a korábbiaknál erősebb korlátok lesznek. A jövedelemtermelő-képesség alakulására ható tényezők természetszerűen különbözőképpen érintik a gazdálkodókat. A legnagyobb visszaesésre a bányászatban, a villamosenergia-iparban, a kohászatban, a vegyiparban lehet számolni.

2. A gazdaság és a költségvetés számára is igen nagy tehertételt jelentenek a drasztikusan megváltozó külső gazdasági feltételek. A pénzügyi egyensúlyt olyan körülmények között kell biztosítani, amikor a cserearányok igen kedvezőtlenül alakulnak. A cserearánymutató romlása a nemzetgazdasági jövedelem bővülését fékezi és egyben kevesebb a belföldön felhasználható jövedelem is. A magyar gazdaságot 1991-ben ebből adódóan sokszorta nagyobb veszteség éri, mint bármely korábbi évben. A kedvezőtlen áralakulásnak külső és belső hatásai vannak. Ez azt jelenti, hogy a fizetőképesség megőrzéséhez szükséges kiviteli többlet biztosításához lényegesen többet kell exportálni, ami szükségképpen forrásokat von el a belső piacról. A dráguló import ugyanakkor csökkenti a gazdálkodó szervezetek nyereségét, közvetlenül drágítja a belföldi végső felhasználást, ami minden jövedelemtulajdonost érint és radikálisan csökkenti a költségvetés bevételeit. A dollárelszámolásra való áttérés, illetve a magasabb világpiaci árak belföldi érvényesítése a költségvetés egyik igen jelentős bevételi forrását, a különbözeti termelői forgalmiadót megszünteti. Ennek összege nettó 60-70 milliárd forint, ami az állami költségvetés bevételeinek 8-9%-a. A bevételkiesés pótlása, illetve a kiadások ilyen mértékű csökkentése még viszonylag zavartalan gazdasági feltételek mellett sem könnyen megoldható feladat.

3. A költségvetéspolitika egyik leglényegesebb ellentmondása az elosztási rendszerek változatlansága, az állami feladatvállalás mértéke és a követhető adópolitika között van. A kiadási oldal rendkívül nagyfokú determinációját és szinte automatikus növekedését az okozza, hogy az oktatásban, az egészségügyben, a pénzbeli társadalmi jövedelmekben még nem következtek be azok a változások, amelyek a működési alapelveket érintenék. Ezért e kiadási tételek még a legszigorúbb takarékossági intézkedések mellett is gyorsan növekednek.

4. Az állami költségvetés előirányozható hiányát a jövedelemtulajdonosok várható bevételeivel, kiadásaival, megtakarításaival és a számításba vehető külső forrásbevonással összhangban lehet kialakítani. Ebből a szempontból kulcskérdés a tervezhető belföldi megtakarítások mértéke. Még pozitív reálkamatot biztosító monetáris politika mellett sem lehet arra számítani, hogy a lakosság megtakarításai - csökkenő reálbér- és reáljövedelem mellett -, az előző évinél lényegesen nagyobb mértékben növekednek. A vállalkozói körben arra lehet számítani, hogy a gazdálkodás pénzigénye, a fizetőképesség megőrzésének jóval erősebb kényszere, a sorbanállások csökkenése a vállalati megtakarításokat növeli. Más oldalról viszont a privatizáció hitellel is történő ösztönzése, a monetáris politikában a vállalkozások részére folyósított hitelek arányának növekedése azt eredményezik, hogy mint minden piacorientált gazdaságban a gazdálkodók eladósodása növekedni fog. Ezek együttesen azt eredményezik, hogy a költségvetési hiány finanszírozásához számottevő belső forrással nem rendelkezünk, így a tervezhető deficit a külső forrásbevonás reálisan számbavehető mértékétől függ.

5. Az 1991. évi állami költségvetésnek további igen súlyos dilemmája az állam végső felhasználásra - egészségügyi, oktatási, tudományos, kulturális célokra, a közösségi fogyasztásra és a felhalmozásra - fordítható kiadásai és a centralizált jövedelem között meghúzódó feszültség. Adott hiány és a végső felhasználásban változatlan állami feladatvállalás mellett - a jelenlegi mechanizmusok továbbélése esetén - elkerülhetetlen a jövedelemközpontosítás fokozása. Ennek oka az, hogy a központosított jövedelemből kell a forrásokat biztosítani a pénzbeli társadalmi jövedelmekre (nyugdíjakra, családi pótlékra, ösztöndíjakra stb.), az államadóssággal kapcsolatos törlesztési és kamatterhekre, a kedvezményes lakáshitelek kamataira, és az állam által átvállalt egyéb (vállalati) kamatfizetési kötelezettségekre. Ez utóbbiak együttesen az utóbbi években - összefüggésben a felgyorsult árszínvonal-növekedéssel is - a költségvetés legdinamikusabban növekvő kiadási tételei közé tartoznak. Az 1991. évi költségvetés ezt az ellentmondást csak a hiány növekedésének vállalásával, a lakosságot sújtó többletteherrel, az intézményi szféra és a felhalmozási kiadások erőteljes visszafogásával tudja kezelni. Ezek az áldozatok szükségesek ahhoz, hogy 1991-ben az egyensúlyviszonyok a vállalati nettó befizetések GDP-ben mért arányának és a nyereség-centralizáció csökkenésének tényét egyáltalán kezelhetővé teszik.

6. A költségvetés bevételeit a jövedelem-osztozkodási arányokon túlmenően alapvetően meghatározza a nemzetgazdasági jövedelem várható bővülése és annak felhasználása. Az előző évekhez hasonlóan 1991-ben egy reálértékben csökkenő GDP mellett a belső elosztási rendszerekre vonatkozó lehetőségek korlátozottak, ami szükségképpen azt jelenti, hogy a költségvetés végső felhasználással kapcsolatos kiadásainak reálértékét összességében megőrizni nem lehet.

A hároméves gazdaságpolitikai koncepcióból 1991-re adódó feltételek és paraméterek a következők:

- A költségvetési előirányzatok kialakításánál mindig alapvető kérdés a tervezhető gazdasági növekedés üteme. Sok szempontból érthető az a rendkívül erős nyomás, hogy magasabb növekedést feltételezve alapozzuk meg a társadalom számára nyilván könnyebben elfogadható elosztási viszonyokat. A keserves múltbeli tapasztalatok (1985, 1987), de a közgazdasági racionalitás is azt diktálják, hogy a kínálat növekedését az egyensúlyi követelményekkel szigorú összhangban, az export bővíthetőségének függvényében határozzuk meg. A világpiaci folyamatokba történő integrálódás, a termelési szerkezet átalakítása átmeneti veszteségek nélkül nem valósítható meg, még akkor sem, ha a magánszféra bővülése gyors.

- A külkereskedelemben végbemenő piacváltás, a belső kereslet korlátozottsága, a szükségszerű szerkezeti átalakulás következményeként azzal számolunk, hogy a nemzetgazdasági jövedelem reálértékben 3-4%-kal csökken, folyó áron pedig 23-25%-kal növekszik, alapvetően a belföldi áralakulás és a külső cserearány-romlás következtében. A megtermelt jövedelem reálértékének csökkenése - figyelembe véve a külső fizetőképesség fenntartásának forrásszükségletét is - azt jelenti, hogy a belföldi felhasználás is mérséklődik. A gazdaságpolitikai szándékok szerint ez nem egyformán érinti a belső felhasználás különböző elemeit.

- A valószínűsíthető jövedelem-kiáramlás, a reálbérek 8-10%-os, a reáljövedelem kb. 4%-os visszaesése és a lakossági megtakarítások figyelembe vehető mértéke mellett a lakosság fogyasztása reálértékben 4-5%-kal csökken, míg a közösségi fogyasztás összehasonlító áron - pénzintézetek nélkül - kb. 5%-kal mérséklődik.

- A nemzetgazdasági beruházások lényegében szinten maradnak vagy minimális mértékben csökkennek, de ezen belül a vállalati befektetések összehasonlító áron 10-12%-kal, a magánberuházások 2-3%-kal bővülnek, míg az állami beruházások körében csak jelentős csökkenés irányozható elő.

- A külkereskedelemben a behozatal és kivitel volumenének kb. 6-7%-os csökkenése és 13-15%-os cserearány-romlás mellett kb. 20 milliárd forint behozatali többlet alakul ki, úgy azonban, hogy a volt KGST elszámolásokban kb. 60 milliárd forintos passzívum, míg a korábban is dollárban elszámolt kereskedelemben 40 milliárd forintos aktívum irányozható elő.

II. A költségvetés-politika feltételrendszere

A költségvetés egyes előirányzatai a következő feltételekre épülnek:

- a jövedelemképződésre, a jövedelem felhasználásra, az árakra vonatkozó feltételek azonosak az I. részben ismertetettekkel;

- az adómértékek az elfogadott adótörvények szerint módosulnak;

- a régi lakáshitelekhez kapcsolódó költségvetési kamattámogatások mérséklése érdekében a lakosság terhei növekednek;

- a beruházásokban való állami részvétel - összehasonlító szerkezetben - mérséklődik;

- a központi költségvetési szerveknél az előirányzat 20% bérautomatizmussal, 10% dologi automatizmussal és olyan növekménnyel számol, amely törvények, kormányhatározatok alapján már rögzített állami kötelezettségeken alapul, illetőleg kormányzati preferenciát élvező vagy elkerülhetetlenül finanszírozandó aktuális feladatok;

- a kormányzati igazgatási szervek előirányzata 0,9 milliárd forinttal csökken az eredeti javaslathoz képest, ennek következtében a dologi kiadások alig érik el a báziselőirányzat szintjét;

- csökken a biztonsági szolgálatoknál, a Belügyminisztérium, a Pénzügyminisztérium, a Munkaügyi Minisztérium, a Földművelésügyi Minisztérium intézményeinél a támogatás;

- a védelem az 1990. évi báziselőirányzathoz képest 4,3 milliárd forinttal nő;

- a televízió előfizetési díjak havi 70 forinttal történő emelésével számolunk, ez 1,9 milliárd forint többletforrást eredményez. A televízió előfizetési díjakból a Magyar Televízió és a Magyar Rádió 5:1 arányban osztozkodik. Ezzel egyidejűleg a Magyar Televízió 1,1 milliárd forintos támogatása 1 milliárd forintra mérséklődik, a Magyar Rádiónál a támogatás 0,3 milliárd forinttal csökken;

- az egészségügyi, szociális, oktatási ágazatban és meghatározott művészeti, közművelődési és közgyűjteményi intézményekben dolgozók körében január 1-jei hatállyal 10-10%-os központi bérpolitikai intézkedésre kerül sor, ennek költségvetési kihatása - a társadalombiztosítási járulékkal együtt - 9,5 milliárd forint;

- a családi pótlék 350 forinttal emelkedik, 3,8 milliárd forint a nevelési segélykeretek kiegészítésére szolgál a Népjóléti Minisztérium által kidolgozandó, a rászorultságot és az önkormányzatok anyagi lehetőségeit tekintetbe vevő elosztási rendszerben;

- a felsőoktatási hallgatók pénzbeli szociális juttatásai két ütemben emelkednek;

- mérséklődik az üdültetés és a társadalmi szervek támogatása, ugyanakkor szerényen emelkedik a nemzetiségi célokra, valamint a közművelődési feladatokra előirányzott keret;

- az önkormányzatok helyi adót, átengedett személyi jövedelemadót és állami hozzájárulást együttesen jelentő forrásai 32%-kal bővülnek az 1990. évi várhatóhoz képest. (A költségvetési szervekre vonatkozó bér- és dologi automatizmusok érvényesülnek itt is.)

Az állami hozzájárulás összege szerkezeti változásként nő amiatt, hogy az ez évi 74,5 milliárd forinttal szemben 1991-re 46,9 milliárd forint lesz az átengedett SZJA (az 1989. évi tényleges befizetés településenként kimutatható összegének 50%-a); s csökken a jelenlegi 6,9 milliárd forint és az 1991-re központilag számításba vett 21 milliárd forint helyi adó különbözetével;

- az üzemanyagokhoz kapcsolódó fogyasztásiadó-bevétel a jövő évi inflációval azonos ütemben nő;

- a háztartási energiáknál olyan jelentős fogyasztói áremelés következik be, hogy a költségvetési támogatás várhatóan 13 milliárd forinttal csökken, a víz- és csatornaszolgáltatásnál pedig 2 milliárd forint árkiegészítés-csökkenés következik be, továbbra is fennmarad a tej, tejtermékek ártámogatása (4,2 milliárd forint összegben);

- a kötelező gépjárműbiztosítás veszteségét csak az első negyedévben vállalja magára a költségvetés, áprilistól külön szerződéses rendszer biztosítja a károk fedezetéhez szükséges bevételt;

- A Társadalombiztosítási Alap és az állami költségvetés feladatmegosztásában 1991-re változást nem tervezünk. Az állami költségvetésben a Társadalombiztosítási Alap részére térítésként előirányzott 13,6 milliárd forint az 1989-90. években keletkezett, az Állami Számvevőszék jelentése alapján előírt tartozások, a fennálló családi pótlék tartozás 1990. december 31-én esedékes kamata, valamint a folyó költségek megtérítése (politikai rehabilitáltak, családi pótlék kezelési költség). Az előirányzatban legbizonytalanabb elem, az 1990. évi államilag garantált szufficit biztosításához szükséges állami hozzájárulás összege, a rendelkezésre álló információk alapján lényegesen alatta marad az előirányzott 5,4 milliárd forintnak. A megtakarítás felhasználásáról, vagy költségvetési tartalékba helyezéséről az Országgyűlés dönt.

1. Támogatáspolitika

A költségvetéspolitika kialakításának egyik összetevője a Kormányzat kiadási politikájának kidolgozása, ezen belül is annak eldöntése, hogy az állam milyen mértékben használ és áldoz fel forrásokat a gazdálkodó szféra támogatására. Lényeges kérdés, hogy a támogatások összetételének alakításával milyen hatást gyakorol a fogyasztásra az árak alakulásán keresztül, a kereskedelmi mérlegre, valamint a beruházási teljesítményekre.

A korábbi gazdaságpolitikai koncepció elemeként tovább folytatódik az 1988-ban megkezdődött támogatásleépítési program, amelynek sikeres megvalósítása nemcsak a belső pénzügyi feszültségek megoldása, hanem a nemzetközi pénzügyi szervezetek felé vállalt kötelezettségek teljesítése érdekében is fontos.

1990-ben az össztámogatás - a lakástámogatásokat is beleértve - nettó módon számolva valamivel több, mint 222 milliárd forint. Az exportkapcsolatban beálló változások, valamint a csökkentések eredményeként 1991-re mintegy 180 milliárd forinttal számolunk.

A számok azt mutatják, hogy a támogatások csökkentése lényegében egyformán érinti az exporttámogatásokat és az azokon kívül esőket. Azonban az exporttámogatások csökkentése elsősorban az elszámolási rendszer változásából adódik, a többi támogatás csökkentése pedig közvetlen ilyen irányú kormányzati döntést jelent. A lakásszektornak nyújtott állami szubvenciók minimális mértékben - 1,2 milliárd forinttal - csökkennek.

Figyelemre méltó ugyanakkor az, hogy az élelmiszergazdaság támogatási rendszerének többcsatornás jellegéből adódóan az érintett ágazatok támogatása nem csökken, meghaladja az 1990. évi előirányzatot is. A folyó termelési támogatások csökkenését bőven kiegyenlíti az exporttámogatás növekménye.

2. Lakáskiadások

Az 1991. évi állami költségvetésnek már az előzetes áttekintésénél kiderült, hogy - amint azt már a korábbi években is előre lehetett látni - a lakásrendszer finanszírozásában rendkívüli változtatásokra van szükség. Ha nem történnek alapvető változások az állam lakáskiadásainak terén - lényegében finanszírozhatatlanná teszik a költségvetést.

Ha nem lennének változások, akkor az 1991. évi lakáskiadások a következőképpen alakulnának:

A Lakásalap-kötvény kamatának mértéke 1991. évre várhatóan átlagosan 34%-ra növekedik és összege közel 73 milliárd forintot tenne ki. Ez döntően meghatározza az állam lakáskiadásait, illetve a Lakás Alap költségvetési támogatásának nagyságrendjét. Az Alap kiadásai között még egy tétel növekszik erőteljesen, nevezetesen a lakásalap-fedezeti kötvények kamatkiadása. A szabályok szerint az 1991. év elején kell kifizetni az 1990. évi kamatokat, ami várhatóan mintegy 3,6 milliárd forint lesz (az előző évi 0,7 milliárd forinttal szemben).

Így az Alap kiadása (a szerződések kezelési költségével, valamint 1,5 milliárd forintnyi fedezeti-kötvény visszavásárlásával) megközelítené a 100 milliárd forintot, ami mintegy 20 milliárd forinttal több az 1990. évi kiadásainál.

Az Alap közvetlen bevételei azonban alig növekednek. Az átengedett forrásadó mintegy 2-2,5 milliárd forinttal meghaladja az 1990. évit. Az ún. 3%-os kamatbevétel még csökkenni is fog (az állomány-csökkenés miatt). Ezért a közvetlen költségvetési támogatásnak kellene növekednie mintegy 19 milliárd forint körüli összeggel, s összesen közel 63 milliárd forintot tenne ki.

Számításaink az 1989. január 1-je utáni szabályok szerint felvett hitelekre jelenleg 6,2 milliárd forint előirányzatot tartalmaznak az ún. törlesztési támogatásra. Ez az összeg azonban csak azért ennyi, mert a költségvetési irányelvekben a Kormány azt tűzte ki célul, hogy a törlesztési támogatás rendszerét 1991. első félévében megváltoztatja. Helyette az ún. kettős indexálású rendszert kell bevezetni. Ha a törlesztési támogatás rendszere nem változik, akkor teljes évi előirányzata mintegy 9 milliárd forint lenne. Ezzel a magánlakásépítés összes támogatása 24 milliárd forint körül lenne.

Röviden összefoglalva az állami költségvetés lakáskiadásait, ha a finanszírozási rendszer nem változik:

 

 

 

 Milliárd forintban

 Lakás Alap közvetlen támogatása

 63,0

 Magánerős lakásépítés

 23,5

 Forgóeszközhitelek kamattámogatása

 4,0

 Önkormányzatoknak

 5,0

 Fegyveres testületek lakásépítésére

 2,2

 

 

 

 

 Összesen:

 97,7

 

 

 

 

A lakáskiadások csökkentése nagy nehézségekbe ütközik, mert a kiadások szerkezete is és tételei is meglehetősen determináltak. A közel 100 milliárd forintos lakáskiadást a költségvetés finanszírozni nem tudja. A kiadásokat teljes egészében a hiteladósokra és a lakásra várakozókra sem lehet hárítani. Ezért a Kormány olyan lakásfinanszírozási rendszert igyekezett kidolgozni, amely sem a rendszer működőképességét nem veszélyezteti, sem az érintetteket - a lakosságot és a költségvetést - nem hozza lehetetlen helyzetbe és nem okoz méltánytalan sérelmeket.

A lakásfinanszírozási rendszer 1991-ben a következő főbb elemekből tevődik össze:

- Az állami tulajdonú bérlakások, amelyek a tanácsok, valamint az IKV-k kezelésében voltak, az önkormányzatok tulajdonába kerültek. Ezt követően a tulajdonosi jogokat korlátozás nélkül gyakorolhatják, önálló szabályozást, gazdálkodást alakíthatnak ki. Az önkormányzatok mint tulajdonosok a bérlakások privatizációjának mértékét és feltételeit, az eladási árat önállóan határozzák meg.

- Az önkormányzatoknak átadott épületvagyon hasznosításából származó bevételek fedezetet kell nyújtsanak az épületállomány kezelésére, felújítására, illetve - a rászorultak esetében - a lakbér megfizetésének támogatására. A bérlakás fenntartásához nyújtott költségvetési támogatás megszűnik.

- Fennmarad a szociálpolitikai támogatás rendszere; változatlan formában és változatlan nominális mértékekkel. A fiatal házasok első lakáshoz jutásának támogatása önkormányzati hatáskörbe kerül.

- Az 1991. év első felében a lakásépítési, vásárlási és egyéb hitelek ún. törlesztési támogatási rendszerét meg kell szüntetni. Be kell vezetni az ún. kettős indexálású lakáshitelezési rendszert. Ebben a hiteladósság az infláció mértékével, a törlesztőrészletek pedig a bérek növekedésének arányával évről-évre nőnek.

- A kínálat növelése, vagyis a vállalkozói lakásépítés ösztönzésére fenn kell tartani a lakásépítési forgóeszköz hitelek kamattámogatását. Továbbá a lakásra való megtakarítások ösztönzését és a hozzájuk kapcsolódó hitelek támogatását.

- Az 1989-1990-ben törlesztési támogatással felvett hitelek felvételei változatlanok maradnak.

- Az 1988. december 31-e előtt hatályos jogszabályok alapján felvett, ún. 3%-os kamatozású hitelek költségvetési kamattámogatását mérsékelni kell. Az erről szóló rendelkezések a költségvetési törvény hatodik részében találhatók.

A törvényben két változat szerepel. Mindkét változat azonos abban, hogy az 1991. évben a havi törlesztőrészlet minden lakáshitel tartozásra egységesen 1500 forinttal növekszik. Ezt a megoldást az teszi szükségessé, hogy a rendkívül elavult gépi nyilvántartás semmiféle különbségtételt nem tesz lehetővé az adósságok és az adósok között.

Az első változat szerint a kamat egységesen évi 15%-ra nő. A második változat szerint a tartozás felét az állam azzal engedi el, hogy a megmaradó részre a mindenkori bankkamatot kell megfizetni.

3. Felhalmozási kiadások

Az állami költségvetés felhalmozási kiadásai az elmúlt években nem tartalmazták teljeskörűen az állami döntésekből fakadó költségvetési terheket. A fejlesztések finanszírozása központi forrásból két csatornán keresztül valósult meg. A termelőszféra támogatása kikerülve a költségvetést jegybanki refinanszírozási hitelből történt; a nem termelő infrastruktúra és a mezőgazdaság beruházásának közvetlen költségvetési juttatás volt a forrása. A refinanszírozási hitelből fedezett támogatások adósságszolgálati terheinek nagyobbik hányada is a költségvetés kiadásait terhelte. A beruházások közvetlen költségvetési támogatásának összegét az Országgyűlés (az állami költségvetésben), a hitellel fedezett központi forrásokét a Kormány (az éves hitelpolitikai irányelvekben) hagyta jóvá.

Az állami döntésű fejlesztések finanszírozásában a Kormány 1991-től jelentős változtatást vezet be. Alapvető szempont, hogy a tisztánlátás érdekében megszűnjön a többcsatornás finanszírozási konstrukció. A költségvetési terhek a felmerülés idejében jelenjenek meg, a tényleges állami terhek megítélhetők legyenek. A folyamatban lévő, s eddig különböző pénzügyi konstrukcióban megvalósuló fejlesztések, valamint a Kormányzat fejlesztési politikájában meghatározott beruházások 1991-től csak közvetlen költségvetési támogatásból finanszírozhatók. A konstrukcióváltás eredményeként 1991-től csak olyan fejlesztések támogathatók, amelyek az állami költségvetésben szerepelnek.

A konstrukcióváltás összefügg az államadósság kezelésével. Az eddigi jegybanki hitel - amelynek az adósa az ÁFI volt - az államadósság részévé válik, ezzel a kormányzati döntések terhei a helyükre kerülnek. A fejlesztésekhez nyújtott visszterhes állami források törlesztésétől, járadékfizetéstől a vállalkozók nem mentesülnek. A befolyt összegeket a költségvetés az államadósság törlesztésére, kamatai fizetésére fogja felhasználni.

Az elmúlt években már fokozatosan mérséklődött a központilag elhatározott beruházások, fejlesztési programok száma, aránya a nemzetgazdasági beruházásokon belül, az állami támogatás összege is. Az 1991-ben a közvetlen állami szerepvállalás tovább csökken.

A Kormány központi forrásból a nemzetgazdaság alábbi területein javasolja támogatni a fejlesztéseket:

- a termelő infrastruktúra területén a szennyvízkezelés, az árvízvédelem, a vízkárelhárítás és vízminőségvédelem, a regionális vízközműrendszerek főműveinek fejlesztései és a közlekedés;

- a humán infrastruktúra területén az országos jelentőségű egészségügyi létesítmények, a klinikák fejlesztése, az oktatási, művelődési és tudományos kutatóhelyek beruházásai;

- a védelem és közbiztonság területén a már megkezdett fejlesztések, illetve a megváltozott védelmi és közbiztonsági koncepcióból adódó új beruházások, az államigazgatás, az igazságszolgáltatás fejlesztései;

- az elmaradott térségek felzárkóztatását szolgáló infrastrukturális és munkahelyteremtő beruházások, a csökkent munkaképességűek munkahelyteremtő létesítményei, a környezet-, a természet-, és a műemlékvédelem fejlesztései, illetve az erdőtelepítés, fásítás és mezőgazdasági infrastrukturális beruházások.

Az állami költségvetésben a központi döntési körbe tartozó fejlesztésekre, illetve a vállalkozási szféra fejlesztésének költségvetési támogatására 1991-re együttesen 41,6 milliárd forintot irányoztunk elő. Ez az összeg - azonos szerkezetben - az 1990. évi központi fejlesztési kiadások 72%-ának felel meg, ami azt jelenti, hogy a költségvetésből finanszírozott beruházások volumene drasztikusan csökken.

Az új költségvetési rendnek megfelelően (a korábban nagyberuházásként, célcsoportos beruházásként és egyéb központi beruházásként nyilvántartott fejlesztések) a beruházás céljának és jellegének megfelelően fejezetekhez lettek besorolva.

A Pénzügyminisztérium fejezetébe kerültek be azok a beruházások, amelyek a gazdálkodó szervezetek termelési és exportfejlesztéseihez nyújtanak központi támogatást. E fejezetben kaptak helyet azok a fejlesztések is, amelyekhez pályázati úton juthatnak a vállalkozók.

4. Társadalmi közkiadások

Az állami költségvetésnek a társadalmi közkiadásokban vállalt szerepe több területre osztható:

- a kormányzati szféra maga hoz létre, tart fenn intézményeket az állami költségvetésből, amelyek révén maga gondoskodik az állam működéséhez elengedhetetlenül szükséges tennivalókról, az állami kötelezettségvállalások teljesítéséről, a centralizáltan szervezett közszolgáltatásokról;

- az önkormányzatokra rótt kötelező, illetőleg az általuk önként vállalt feladatok ellátásához normatív kritériumok alapján állami hozzájárulást, címzett és céltámogatást biztosít és államot illető bevételeket enged át;

- a gyermeknevelés költségeihez való állami hozzájárulásként alanyi jogon biztosítja a családi pótlékot;

- állami garanciát vállal a társadalombiztosítási ellátásokra, a Társadalombiztosítási Alap hiányainak meghatározott feltételek szerinti kiegyenlítésére;

- a közkiadási célú elkülönített állami pénzalapok támogatása révén közvetlenül, illetőleg az alapok képződésének állami szabályozásával (pl. befizetési kötelezettség előírásával);

- az állami költségvetés általános adóbevételeit csökkentő - közvetett módon szerepet vállal közpénzek hagyományos költségvetési gazdálkodástól eltérő felhasználásában;

- a társadalmi szerveződések (pártok, társadalmi szervezetek, egyházak, alapítványok) tevékenységét támogatja.

Az 1991. évi állami költségvetés előirányzatainak kialakítása során minden korábbinál élesebben és nagyobb mértékben térnek el a lehetőségek és a szükségletek. Az államháztartás egyik alrendszerében sem lehet megfelelni mindazon elvárásoknak, amelyek a lakossági és más ellátórendszerek, a közszolgáltatások reálértékének megőrzésére irányulnak.

A) Központi költségvetési szervek

A központi költségvetési szervek költségvetési előirányzatai dinamikusan növekednek, a növekedés mögött azonban több irányú hatás, eltérő folyamatok húzódnak meg.

A kiadások összvolumene követi az inflációt, sőt a jelentkező többletfeladatok következtében azt meg is haladja. Az intézményhálózat és a feladatok bővülése, új elemekkel gazdagodása jelentős hányadot leköt a növekményekből, a meglévő előirányzatok reálértéke továbbra is romlik. Az intézményi bevételek, tartalékok pótolják a támogatások relatív hiányait. A felügyeleti szervek, ágazati irányítók és maguk az intézmények is mindent elkövetnek az intézményhálózat talponmaradása, működőképességének megőrzése érdekében. Több minisztériumnál és nemcsak a minisztériumi hivataloknál szervezeti átalakulásokkal, összevonásokkal, esetenként szétválással igyekeznek a feladatellátás intézményi feltételeit a megváltozott körülményekhez igazítani. A szervezeti változások óhatatlanul többletkiadással járnak.

A központi költségvetési szervek kiadásainak összetételében belső arányeltolódás figyelhető meg a béralap javára. A személyi jövedelemadó rendszer bevezetése, a társadalombiztosítási járulék kulcsának 43%-ban történt megállapítása az - egyébként is alapvetően bérigényes - intézményi szférában jelentősen megdrágította az élőmunka költségét. Mindez úgy következett be, hogy az adópolitika nem vagy csak részben követte az így előálló állami feladatbővülést. Így a költségvetési egyensúlytalanság növekedése szükségképpen odavezetett, hogy az intézményi bérlemaradás enyhítésének fedezetét a struktúraváltás kikényszerítése helyett a gazdálkodás liberalizálása teremtette meg.

A dologi kiadásokban - az intézményhálózat végső fogyasztói jellegéből adódóan - az általános forgalmi adó, a fogyasztási adó hatásai érvényesülnek, s az inflációs folyamat mindezekre épül rá. A dologi kiadások szinte valamennyi tételén az árnövekedés robbanásszerű, különösen az élelmiszernél vagy vásárolt élelmezésnél, az energiánál, a bérleti díjaknál. Az inflációs ellentételezésre hivatott úgynevezett dologi automatizmus mértékében 1991-ben sem lesz képes a dologi előirányzatok reálértékének romlását megállítani. A központi költségvetési intézmények gazdálkodási tapasztalatai alapján - figyelemmel az általános egyensúlyi helyzetre - a Kormány arra az álláspontra jutott, hogy a költségvetési tervezés és gazdálkodás szabályain - az Országgyűlésnek benyújtott államháztartási reform elképzeléseivel összhangban, annak megelőlegezéseként - már 1991-től változtatni szükséges. Az alapvető módosulások a részletes költségvetési előirányzatok országgyűlési jóváhagyásával, az előirányzatok felhasználási kötöttségével, az előirányzat-módosítási hatáskörök szabályozásával következnek be.

A költségvetési előirányzatok részletes jóváhagyása azt is célozza egyben, hogy az állami költségvetés kiadásainak újrarendezésével, az állami intézmények szelektív fejlesztésével kapcsolatos döntések a költségvetés vitájában szülessenek meg és adjanak kellő biztonságot a költségvetésben elfogadott előirányzatok felhasználóinak. A költségvetési törvényjavaslat vonatkozó szakaszai alapján dologi kiadásokból bérre nem lehet a jövőben átcsoportosítani. Ez a működőképesség megőrzését tervezési gazdálkodási oldalról alapozza meg.

A költségvetési előirányzatok feszítettsége a felgyülemlett feszültségek halaszthatatlanná teszik az államháztartás reformját, az állami feladatok, garantált ellátások szakmai törvényekkel alátámasztott újraszabályozását. Ez a jogalkotási folyamat természetszerűleg időben elhúzódik. Az állami költségvetésnek, így az 1991. évinek is, minden korábbinál jelentősebb szerepet kell betöltenie az állami kötelezettségvállalások rögzítésében. A központi költségvetési szervek feladatainak újbóli meghatározása, ágazati összetételének módosulása mellett rövidebb-hosszabb távon konstrukcionális változtatásokra is szükség van. Az akadémiai, az egyetemi önkormányzatok várható megalakulása az állami intézményektől eltérő tartalmú kötelezettségvállalást igényel. Bizonyos ellátásokhoz kapcsolódó pénzbeli juttatások (pl. felsőoktatási hallgatók ösztöndíja, szociális támogatás) is új alapokra helyezhetők, de a tandíj-, vagy tanulmányi hitel rendszer sem elképzelhetetlen.

Az állami költségvetésben a központi költségvetési szervek kiadásaikkal és bevételeikkel szerepelnek. Bevételeiket kiadásaik teljesítésére közvetlenül felhasználhatják, a tervezett kiadások és bevételek különbözeteként megállapított költségvetési támogatást a Pénzügyminisztérium az állami forgóalap terhére folyósítja.

A központi költségvetési szervek feladataik ellátásához 20-25%-ban, mintegy 80-82 milliárd forint összegben jutnak közvetlenül forráshoz a térítési díjak beszedése, szolgáltatásaik értékesítése, számlázás stb. útján. Az intézményi bevételek között jelennek meg a Társadalombiztosítási Alaptól az egészségügy finanszírozására átvett pénzeszközök, illetve más ágazatokban - főként a közlekedésben, a vízgazdálkodásban, a kutatásban - az elkülönített állami pénzalapokból származó bevételek is.

A költségvetési támogatás domináns szerepe szükségessé teszi, hogy összefoglaló jelleggel ismertessük az intézményi szféra költségvetésének tervezésére vonatkozó általános feltételrendszert, azokat a szabályokat, amelyek alapján a központi költségvetési szervek előirányzatai - és bizonyos vonatkozásban az önkormányzatok állami hozzájárulása is - felépülnek.

A hagyományos költségvetési tervezés kiindulópontja az 1990. évi eredeti előirányzat. A központi költségvetési szervek költségvetési támogatása módosul mindazokkal a szerkezeti és szervezeti változásokkal, amelyek feladatok, intézmények létrejöttével, megszűnésével, átcsoportosításával, átszervezésével, felügyeletének megváltozásával kapcsolatosak. Ha ilyen változásokra év közben került is sor, az 1991. évi költségvetési javaslat összeállításához már teljes évi előirányzatokkal kell a módosításoknál számolni. Ennek következtében az 1990. évi várható és az ún. 1990. évi bázisadatok jelentősen eltérhetnek egymástól. Az 1990-ben egyszeri alkalomra odaítélt pénzeszközök 1991-ben nem állnak rendelkezésre. A tervezés természetéből is fakad egyfajta áthúzódás, miután a pénzforgalmi szemléletű tervezés következtében pl. az 1990. évi költségvetésben elismert bérfejlesztés 11 hónapra szól (februárban fizetik első alkalommal a bért), viszont az adott év bázisa, amire az újabb bérfejlesztés épül, már mind a 12 hónap pénzszükségletét magában foglalja. Minden olyan központi intézkedés, legyen az bérpolitika vagy árellentételezés, amely év közben született, s ezért csak hónapokra, töredékévre jelentkezik a kiadásokban, a tervezés során kiegészül teljes évi előirányzatra. Ez konkrétan azt jelenti, hogy ha az 1991. évi tervezésnél nem is érvényesülnek 1991-re bérfejlesztés, a bérelőirányzat önmagában is megnő az 1990. évi bérfejlesztés és az oktatási, egészségügyi bérrendezés egyhavi összegével, más ágazatokban 1990. szeptemberében végrehajtott (1990-ben három havi hatással jelentkező) újabb bérintézkedés áthúzódó hatásával (azaz 9 havi összeggel). Az állami költségvetés szempontjából determinációt jelentenek ezek az áthúzódások, úgynevezett szintrehozások, hiszen aligha van mód egy bérrendezés visszavonására vagy pl. az üzemanyag-árváltozások kompenzálása címén folyósított támogatás megszüntetésére.

Az ilyen típusú determinációk mind-mind szűkítik a költségvetés kialakításakor újraelosztható forrásokat. Ennek következménye az, hogy a nemzetgazdasági bérkiáramlást lemaradással követő, 20%-os általános bérfejlesztési lehetőségen, igen alacsony, 10%-os dologi előirányzatbővítésen túlmenően az igen széles körben jelentkező igények kielégítésére korlátozottan, körültekintő rangsorolás után kerülhet sor. Az előirányzatok törvénykezésből, 1990. évi kormányzati döntésekből adódó, tételesen megjelölt többletkötelezettségen, elkerülhetetlenül finanszírozandó eseményen kívül más - egyébként jogos - szükségletekre, igényekre nem tartalmaznak fedezetet.

Az egészségügyi-szociális és oktatási ágazat bérpolitikai intézkedése az elmúlt években megkezdett felzárkóztatás harmadik üteme. A költségvetés helyzetére tekintettel 10%-os bérfejlesztésre nyílik mód. A Társadalombiztosítási Alap által finanszírozott egészségügyi területen a bérintézkedés 3,8 milliárd forint kihatással jár. Ezen kívül meghatározott művészeti, közművelődési és közgyűjteményi intézményekben is 10%-os béremelésre kerül sor.

Az állami szervek kiadásainak növelése, az 1991-ben esedékes feladatok teljesítése csak úgy válik lehetővé, hogy több területen a támogatások mérséklésével (pl. üdültetésnél, pártok, társadalmi szervek támogatásánál), vagy kiváltásával (Magyar Televíziónál) forrásátcsoportosításra kerül sor.

A honvédelmi kiadások báziselőirányzathoz mért növekménye 4,3 milliárd forint, amelynek odaítélésénél követelményként kell támasztani a rövidebb idejű katonai szolgálat kiképzési feladatainak gyorsítását, illetve a dollárelszámolásra való áttérés többletkiadásainak ebből történő finanszírozását.

Az elmúlt másfél-két évben pártok, egyházak, más társadalmi önszerveződések tevékenysége jelentősen kibővült, az állami hozzájárulás mértékére és módjára vonatkozó döntések meghozatalára az Országgyűlés jogosult. Az állami költségvetés fejezeti előirányzataiban tételesen szerepelnek a különböző, nem állami szervek számára címzett, illetve a feladatokhoz kapcsolódó céltámogatások. Ez utóbbiak, mint normatív támogatások az egyházak, a társadalmi szervek, alapítványok, humánvállalkozások tekintetében az önkormányzatokkal azonos összegűek.

B) Az önkormányzatok gazdálkodása

Az önkormányzati gazdálkodás alapvonásai

Az önkormányzati törvény elfogadása további lépést jelentett a demokratikus jogállam működési feltételeinek kialakításában és alapul szolgál a központi és helyi hatalom szerves kapcsolatának, az egyértelmű feladat- és felelősségvállalás kialakításához.

A törvényben foglaltak valóra váltása, továbbá a szociális piacgazdálkodás követelményeinek e területen való érvényesítése érdekében a helyi önkormányzatok gazdálkodása is módosul. A terület nemzetgazdasági súlyát jelzi, hogy ma a helyhatóságok és intézményeik használják fel a GDP 13-14%-át. Jelentős a szerepük a gazdaság és a társadalom működési feltételeinek, a munkaerő újratermelésének és az infrastruktúrának a biztosításában, mindenekelőtt az alapvető lakossági ellátásban: oktatásban, egészségügyben, szociális ellátásban.

A tanácsi gazdálkodás önkormányzati gazdálkodássá történő alakítása az 1990. évi költségvetési törvénnyel elindult. A következő évre a tervezésben és a gazdálkodásban a bevételi érdekeltségre épülő forrásszabályozás és az állami eszközök normatív elosztása jellemző. A helyi vagyoni, forgalmi, jövedelmi háttér megjelenítését nemcsak a saját bevételek, hanem központi adó átengedése is szolgálják.

Az esélyegyenlőség érdekében az önkormányzati források meghatározó részét kell képeznie a mindenkit egyenlő mércével mérő normatív költségvetési hozzájárulásoknak. A nemzetgazdaság kiegyenlítetlen területi fejlődése következtében a jövedelmek rendkívüli mértékben szóródnak az ország egyes térségei, települései között. A jövedelmek meghatározott részét - az intézményhálózat működőképessége érdekében - koncentrálni szükséges és normatív szabályozással kell felhasználási helyükre eljuttatni.

Ez azonban nem támogatás, hanem olyan járandóság, amely tulajdonképpen alanyi jogon illeti meg az önkormányzatokat. A jövedelmeknek a terület működőképességét biztosító allokációja érdekében szükség van egyes normatív hozzájárulások konkrét feladatokkal történő összekapcsolására is. Ez azonban az önkormányzati törvény alapján nem jelenti a felhasználás kötöttségét.

A forrásorientált, normatív eszközelosztást - különösen ilyen nehéz anyagi körülmények között - ki kell egészíteni olyan közvetlen elosztási formával, a címzett és a céltámogatásokkal, amelyek segítségével mérsékelni lehet az egyenlőtlen fejlődésből fakadó területi elmaradottságot és az allokációs feszültségeket. A beruházások, rekonstrukciók közül a társadalmi szempontból különösen fontosakat egyedi központi támogatással kell segíteni.

Az 1991. évi tervezett pénzügyi kondíciók

Az önkormányzatok 1991. évi pénzügyi kondíciói - a társadalmi közkiadások más területeivel összhangban - a következők szerint alakulhatnak. A központi tervezés az állami támogatáson túl - azzal „együttmozgatva” - kiterjed a személyi jövedelemadóra és a bevezetendő helyi adókra.

Az 1990. évi állami hozzájárulás - az eredeti tervtől (111,2 milliárd forint) eltérően - várhatóan 113 milliárd forintban realizálódik. A növekedést az évközi központi intézkedések okozzák. A makroszintű báziselőirányzat a központi intézkedések 1991. évi kihatásának számbavétele alapján 117,3 milliárd forintra emelkedik.

Ezt az évközi intézkedések éves pénzszükségletével megállapított báziselőirányzatot 1991-re a következő tételek növelik:

- az önkormányzati gazdálkodás minden területén 20% bér és 10% dologi automatizmus (a kettő együtt átlagosan 16%);

- a belépő intézmények miatti többletráfordítás;

- a közös tanácsok szétválásából fakadó, új önkormányzatok igazgatási többletköltsége;

- a szociálpolitikai többletfeladatok;

- a lakásgazdálkodási rendszer változása;

- a helyi adók kivetésének kényszerét enyhítő 5 milliárd forint normatív támogatás;

- új normatívák megállapítása.

Csökkenti az állami hozzájárulás összegét a lakóházfenntartási 3,7 milliárd forint támogatásának megszüntetése, a centralizált alárendeltségű szervek előirányzatának - az igazgatás költségeinek csökkentése keretében végrehajtott - 1 milliárd forintos mérséklések.

Az átengedett személyi jövedelemadó elmozdulása (az előző évi ténylegesen eljuttatott adóbevételhez képest) növeli, a helyi adó bevezetése miatt számított pótlólagos adóbevétel pedig csökkenti az állami hozzájárulás összegét.

A következő táblázat makroszinten mutatja be az önkormányzatok forrásösszetételének alakulását:

 

 

 

 

 

 

 

 Milliárd forintban!

 

 

 

 

 

 

 Önkormányzati források

 1989. tény

 1990. parlamenti terv

 1990. tanácsi terv

 1990. várható

 1991. terv

 

 

 

 

 

 

 Saját források

 

 

 

 

 

 

 

 

 

 

 Lakossági adók

 2,4

 

 2,2

 

 2,1

 

 2,8

 

 0,0

 

 Helyi adók

 0,0

 

 0,0

 

 0,0

 

 0,0

 

 21,0

 

 Illetékek

 5,3

 

 6,0

 

 6,0

 

 7,5

 

 7,5

 

 Földadó

 1,8

 

 0,0

 

 0,0

 

 0,0

 

 0,0

 

 Működési ár- és díjbevétel

 21,4

 

 17,6

 

 19,1

 

 21,0

 

 21,0

 

 Gyógy- és üdülőhelyi díj

 0,4

 

 0,4

 

 0,4

 

 0,4

 

 0,0

 

 Település út- és közműfejl. hozzáj.

 1,1

 

 0,9

 

 0,7

 

 0,7

 

 *0,0

 

 Lakás- és telekforg. szárm. bev.

 6,5

 

 6,3

 

 6,9

 

 7,0

 

 7,0

 

 Telekhaszn.- és igénybevételi díj

 2,9

 

 3,0

 

 2,9

 

 3,0

 

 0,0

 

 Különf. egyéb bevételek és átvett pénzeszközök

 11,4

 

 9,1

 

 6,1

 

 8,7

 

 8,7

 

 

 

 

 

 

 

 

 

 

 

 

 Saját bevételek összesen

 53,2

 

 45,5

 

 44,2

 

 51,1

 

 65,2

 

 

 

 

 

 

 

 

 

 

 

 

 Átengedett SZJA

 66,5

 

 74,5

 

 74,5

 

 74,5

 

 46,9

 

 Normatív állami hozzájárulás

 123,3

 

 80,0

 

 80,0

 

 80,0

 

 147,0

 

 Címzett és céltámogatás kieg.

 0,0

 

 31,2

 

 31,2

 

 33,0

 

 42,3

 

 

 

 

 

 

 

 

 

 

 

 

 Állami hozzájárulás össz.:

 123,3

 

 111,2

 

 111,2

 

 113,0

 

 189,3

 

 

 

 

 

 

 

 

 

 

 

 

 Hitel, kötvény

 5,3

 

 5,0

 

 3,8

 

 4,5

 

 4,0

 

 Társadalombiztosítási Alapból átvétel

 0,0

 

 44,8

 

 44,8

 

 44,8

 

 63,1

 

 

 

 

 

 

 

 

 

 

 

 

 Összes bevétel:

 248,3

 

 281,0

 

 278,5

 

 287,9

 

 368,5

 

 

 

 

 

 

 

 

 

 

 

 

 * Megjegyzés: Az önkormányzatok 385 millió forint üdülőhelyi díj - vagy idegenforgalmi adóbevételt jeleznek, amelynek - minden forintjához 2 forint állami hozzájárulás kapcsolódik.

 

 

 

 

 

 

Az 1991. évi szabályozás főbb elemei

Az önkormányzatok főbb forrásai a saját bevételek, átengedett bevételek, normatív költségvetési hozzájárulások, a címzett és céltámogatások, a Társadalombiztosítási Alapból átvett bevételek és hitelek.

Saját bevételek

A saját bevételeket illetően az 1991-es költségvetési évet a következők jellemzik:

- A bevételi érdekeltség erősítése érdekében életbe lép a helyi adózás rendszere. A jelenlegi központi számítások szerint ennek jövő évi összege 21 milliárd forint, amely azonban attól függően realizálódik, hogyan döntenek a települési önkormányzatok.

A helyi adóról szóló törvénytervezet szerint a helyi adók konstrukciójának rendszere vagyoni típusú adókra, ezen belül építményadókra és telekadókra; kommunális jellegű adókra, ezen belül kommunális és idegenforgalmi adóra, és helyi iparűzési adóra tagozódik.

A helyi adók 1991. évi bevezetésével egyidejűleg az eddigi tanácsi adók megszűnnek, ám úgy is dönthet az önkormányzat, hogy egy évig még fenntartja a régi adókat, s csak 1992-ben vezeti be az új rendszert. A helyi adónak kulcsszerepe van az új forrásorientált rendszerben, mivel a hitel mellett e bevétel tölti be a hiánypótló funkciót. Feltehetően a helyi gazdálkodás igen differenciáló eleme lesz az új helyi adó, mivel a helyi vagyoni, forgalmi és jövedelmi adottságok tükröztetésével az önkormányzatok gazdálkodásában is teret kap a teljesítményelvű önfinanszírozás.

- Az elgondolás szerint a megyeszékhely városok (Pest megyében a kijelölt város) illetékhivatala által beszedendő illetékből az illetékességi területén beszedett összeg a megyeszékhely város önkormányzatát, míg a megye illetékességi területén beszedett összeg - az előző összeg kivételével - a megye önkormányzatát illeti meg. Javaslatunk szerint a fővárosban a fővárosi önkormányzat bevétele legyen az illeték.

- Az Önkormányzati Törvény - elsődlegesen az önkormányzati tulajdonnal összefüggésben - olyan saját bevételekről is rendelkezett, amelyeknél a jogszabályi háttér még nem jött létre (környezetvédelmi és műemlékvédelmi bírság, vadászati jog értékesítése).

- A versenyszférába tartozó tanácsi alapítású vállalati körből csak akkor jut bevételhez az önkormányzat, ha azt az állam privatizálja, ez is csak szűk kört érint. Az önkormányzatok megalakulásakor az alapítói jog gyakorlása tekintetében tanácsi vállalatoknak az Állami Vagyonügynökség által történt értékesítéséből származó összeg 50%-a illeti meg a vállalatot alapító önkormányzatot.

Átengedett bevételek

Az átengedett központi adók között nevesítetten az Önkormányzati Törvény csak a magánszemélyek jövedelemadójának meghatározott részét említi, de szól egyéb megosztott bevételekről is, nyitva hagyva ezzel annak lehetőségét, hogy más központi adók egy részét szabályozhatja törvény a helyhatóságokhoz.

1991-re azonban a földadó megújításáig más átengedett központi adóval a központi tervezés nem számol.

Az 1990. évi tapasztalatok alapján a személyi jövedelemadó szabályozása - miszerint a két évvel korábbi SZJA 100%-ban a lakóhely szerint illetékes tanács bevétele - nem felel meg az elvárásoknak, nem teremti meg a kapcsolatot a helyi jövedelmi háttér és a helyhatóság gazdasági ereje között. Ellenkezőleg, a foglalkoztatásban és a jövedelmekben meglévő területi különbségeket az adó felerősíti, esetenként eltorzítja a benne lévő - elsősorban a mezőgazdasági kistermelést ösztönző - kedvezmények révén.

A nagyfokú differenciálódás, s az emiatt szükséges kiegészítő mechanizmus együttesen azt indokolják, hogy az önkormányzati bevételekben mérséklődjék ennek az adónak a jelentősége. Ezért számol a költségvetési javaslat azzal, hogy az önkormányzatokat az állandó lakosság által ténylegesen megfizetett és az APEH által településenként kimutatott személyi jövedelemadónál az 50%-a illesse meg. Az 50%-os mértékű átengedés, és a másik 50% állami támogatássá való átalakítása mellett szól az, hogy az új normatív támogatási elemek forrásfedezetére csak így nyílik lehetőség.

Normatív központi költségvetési hozzájárulások

Az állami költségvetésből folyósítandó pénzügyi támogatás rendeltetése az önkormányzatok által ellátandó feladatokhoz történő központi költségvetési hozzájárulás. Az 1991. évre e forrás szerepe nő annak érdekében, hogy az új önkormányzatok pénzügyi helyzete kiegyenlítettebb, s ezáltal a területileg differenciáltan elhelyezkedő, az önkormányzatok által fenntartandó intézményhálózat működőképessége biztonságosabb legyen. A konkrét feladatok ellátását segítő normatív hozzájárulások mértéke általában az érintett kiadások országos átlagára épül.

Az Önkormányzati Törvény normatív hozzájárulások tekintetében teljes felhasználási önállóságot ír elő. Az önkormányzatok számára ennek külön is jelentősége van, mert most az „indulásnál” erőteljes igény jelentkezik az ágazatok, az érdekképviseletek részéről az önkormányzatok mozgásterének korlátozására az intézmények önállóságának növelése érdekében.

Az új szabályozás 1990. évi indításának kezdeti tapasztalatait a tanácsok és az érdekelt tárcák elemezték. Az elemzés eredményeként, továbbá az Önkormányzati Törvény által támasztott követelmények teljesítése érdekében néhány területen szükséges korrekciókat tenni. A korrekciók a különböző tevékenységek pénzszükségletét jobban kifejező normatívák meghatározására bizonyos esetekben összevonásra, elhagyásra irányulnak. A normatívákat, illetve azok korrekcióit részletesen a fejezeti indokolás tartalmazza.

A normatív hozzájárulások bevezetése már 1990-ben is az új önkormányzati gazdálkodásra való áttérés kulcselemeként értékelhető. Ezzel az állami támogatás közel 90%-a normativitása előre kalkulálható, nyilvános keretek mellett fix bevétellé vált. Ez adott módot arra, hogy az állami támogatás hiánypótló szerepe megszűnjön, s a „kézivezérlésű” szubjektív tanácsi elosztásról az önkormányzati gazdálkodásra áttérjünk. Meg kell jegyezni továbbá, hogy a normatívák egyenlően szabályoznak az érintett lakossági körre (állandó népesség, korcsoport) és ellátottra vonatkozóan, tehát nem tesznek különbséget azok között, így egyenlő mércével mérnek falun, városban egyaránt. Az ellátás költségigénye azonban differenciált. A megadott normatívák fajlagos mértéke nem közvetlen intézmény- és feladatfinanszírozást jelent, hanem egy olyan országos átlag, amely alapján az önkormányzatok feladataik ellátására a központi költségvetéstől kapnak támogatást. Az önkormányzatok felelősségi és döntési jogköre, hogy egységes költségvetésükből mire mennyit fordítanak.

Címzett- és céltámogatások

A címzett- és a céltámogatásban a jelenleg számításba vehető pénzügyi lehetőség 24 milliárd forint, amely azonban tartalmazza a helyi önkormányzatok működőképességének megőrzése érdekében nyújtandó kiegészítő támogatást is mintegy 5 milliárd forint összegben.

A céltámogatások döntő része a prioritásrendszer és az 1991. évi determináció miatt a folyamatban lévő beruházásokra kerül felhasználásra és csak kis része fordítható új induló beruházások támogatására.

A tanácsok által ez év nyarán településmélységben bemutatott és folyamatban lévő beruházások 1991-re 31 milliárd forint igényt jelentenek. A szakminisztériumok a címzett- és céltámogatási javaslataikat 1991. évre mintegy 23-24 milliárd forintban határozták meg.

A központi költségvetés és az önkormányzatok finanszírozási szerepmegosztását az Önkormányzati törvényből adódó feladat- és hatáskörtelepítések, valamint a dekoncentrált szervekkel kapcsolatos döntések módosítják.

Az önhibáján kívül hátrányos pénzügyi helyzetbe kerülő önkormányzatok részére 1991. I. negyedévében kíván segítséget nyújtani a Kormány. Erre úgy kerülne sor, hogy minden önkormányzat először jóváhagyja a költségvetését az Országgyűlés által jóváhagyott feltételekkel, ennek során hozzon intézkedéseket a források-felhasználások összhangjának megteremtésére. Ahol végképp nem nyílik erre mód csak ott lehet, s ott is csak a működőképességhez központi forrást biztosítani.

Az önkormányzatok által fenntartott egészségügyi intézmények működésének költségeiből 1991-ben a Társadalombiztosítási Alap 63,1 milliárd forintot fedez. Ebben az összegben még nem szerepel a bérpolitikai intézkedés előirányzata. A helyhatóságok kiadásainak 17-18%-át immár nem állami hozzájárulás, hanem a Társadalombiztosítási Alaptól átvett pénz fedezi. Mivel e területen hosszabb időt igényel a normatív rendszer kialakítása, így 1991-re még fennmarad a bázisidőszak kiadásaira + automatizmusokra építő hagyományos tervezési rendszer.

C) Családi pótlék

A családi pótlékot 1990. első három hónapjában a társadalombiztosítás finanszírozta, április 1-jétől alanyi jogi állami szociálpolitikai juttatásként az állami költségvetést terheli. Az 1990-re előirányzott 48,5 milliárd forint a jogkiterjesztéssel és az évközi 2 alkalommal 100 forintos emeléssel várhatóan 50 milliárd forintra emelkedik. A családi pótlék - egészségügy három hónappal késleltetett feladatcsere - az évközi emelések hatását is figyelembe véve - 20,7 milliárd forinttal jelentkezik az 1991. évi bázis előirányzat összeállításakor. A költségvetési javaslat eredetileg a családi pótlék havi összegének 600 forintos emelésével számolt. Időközben a november 1-jei hatályú 100 forintos emelkedés és a rászorultsági juttatások előtérbe helyezésének kívánalma a javaslatot úgy módosította, hogy a családi pótlék emelés 350 forinttal történik, 3,8 milliárd forint pedig a nevelési segélyezés kereteit bővíti. A családi pótlék jogosultságában bizonyos korrekciókra kerül sor, ennek 200 millió forintra becsült hatását is figyelembe véve a családi pótlékra előirányzott összeg 80,9 milliárd forint.

D) A Társadalombiztosítási Alappal szembeni kötelezettségek

Az 1991. évi állami költségvetés irányelveinek kialakításánál abból indultunk ki, hogy a költségvetés 1991-ben csak a szigorúan értelmezett állami kötelezettségekkel összefüggésben nyújtson a Társadalombiztosítási Alapnak támogatást (térítést) és biztosítsa, hogy annak költségvetése egyensúlyban legyen.

Törvényi előírás, hogy az Alapnak az 1990. évi kiadási főösszeg 1,2%-át kitevő garantált bevételi többlettel kell rendelkeznie. A mai számítások szerint a pótlólagos (októberi-novemberi) nyugdíj-intézkedések tényleges pénzszükségletétől függően 5,4 milliárd forint körüli költségvetési támogatást különít el a Népjóléti Minisztérium fejezet költségvetésében állami garanciaként, amely pénzforgalmi szempontból 1991. évi költségvetést terheli, és egyúttal az Alap likviditási pozícióját növeli.

A politikai rehabilitáltak nyugdíjával kapcsolatos, az 1043/1990. (III. 19.) MT határozatban előírt kötelezettség az előzetes felmérés alapján 500 millió forint az 1990. évben, 1845 millió forint az 1991. évben esedékes összegek után.

A Társadalombiztosítási Alap 1990. évi költségvetéséről szóló 1989. évi XLVIII. törvény rögzíti, hogy a családi pótlék és az egészségügyi kiadásainak „cseréjéből” adódó különbözetet, mintegy 15 milliárd forintot az állami költségvetésnek az Alap javára a mindenkori legmagasabb lakossági betéti kamattal növelten, legkésőbb 1992. december 31-éig vissza kell térítenie. (A visszatérítés módjáról az éves költségvetési törvényben kell rendelkezni.) A költségvetés 1990. december 31-én majd fennálló tartozása hozzávetőlegesen 18,5 milliárd forint. Az belátható, hogy a költségvetés ezt a többletterhet folyó támogatásban már nem tudja vállalni. A három havi családi pótlék tartozásból a költségvetés 1991-ben kiegyenlíti az 1990. december 31-én fennálló kamattartozást (3,5 milliárd forint).

A Társadalombiztosítási Alap Országgyűlés által elfogadott 1989. évi zárszámadása alapján kamattal növelt fizetési kötelezettségként jelenik meg 1,6 milliárd forint (100 millió forint gyógyszertári pénztárgépesítés, 300 millió forint „átvállalt” gyógyszerkiadás, 900 millió forint árfolyamkülönbözet, 300 millió forint kamat). Ez likviditási tartalék lett. Ezen túlmenően a családi pótlékkal kapcsolatos folyósítási költségeket szintén (300 millió forint) a költségvetésre kívánják hárítani. Miután ezek „térítés jellegű” átutalások lennének, a társadalombiztosítás irányítói a likviditási tartalék feltöltésére fordíthatják. Az 1990. évet érintő térítések az 1990. évi garanciális kötelezettséget mérséklik. A költségvetés helyzete a Társadalombiztosítási Alap likviditási tartalékának feltöltődése és a várható vagyoni rendezés együttesen teremt olyan körülményt, hogy a költségvetés 1991. évi garanciavállalása csak az esetlegesen keletkező deficit - zárszámadást követő megtérítésére terjedhet ki.

Indokolás a 8-23. §-okhoz

Az állami pénzgazdálkodással összefüggő jogosítványait az Állami Pénzügyi Törvény (a továbbiakban Ápt.) szabályozza. A törvény elavult, nem felel meg a mai viszonyoknak. Helyébe lép majd az Államháztartási Törvény. Ennek hatálybalépése azonban legkorábban az 1992. évi állami költségvetés előkészítéséhez alkalmas időben történhet csak meg.

Az 1991. évi költségvetést viszont már nem lehet a régi módon jóváhagyni, végrehajtását szabályozni. Ezért hatályon kívül kell helyezni az Ápt. legtöbb erre vonatkozó szabályát, illetve az átmeneti időszakra módosítani kell azokat. Ezért született az a megoldás, hogy 1991. évre az éves költségvetési törvény vállalja fel az Államháztartási Törvény hiányából fakadó szabályozási űr betöltését. Így a törvény eredeti feladatától eltérően nemcsak az előirányzatok és normatív előírások adott évre szóló meghatározására szolgál, hanem általános eljárási és hatásköri kérdésekben, valamint a végrehajtás szabályozásában szerepet vállal. A törvény ilyen vegyes jellege átmeneti, az Államháztartási Törvény elfogadásával megszűnik. A következő §-ok ezt tartalmazzák.

A törvény 8-10. §-aihoz

A törvény egyfelől kimondja, hogy az állami költségvetés végrehajtásáért a Kormány felelős és egyúttal megadja a felhatalmazást az előírt bevételek beszedésére és a kiadások teljesítésére [8. § (1)-(2) bekezdés]. Az államháztartási reform egyik fontos célja, hogy az új politikai rendszer és a piacgazdaság követelményének megfelelően alakítsa ki az államháztartás döntési jogosítványait, hatásköreit. Ez mindenekelőtt az állami költségvetés felépítésére, jóváhagyási és végrehajtási rendjére vonatkozóan igényel az eddigiektől lényegesen eltérő megoldásokat. Az Országgyűlés szerepe lényegesen megváltozik. A törvény egész részletes bontásban meghatározza a fejezetek, sőt azon belül a költségvetési címek bevételeit és kiadásait. Ezektől csak a törvény felhatalmazása alapján lehet eltérni. Ennek két változatát szabályozza a törvény.

Az egyik a tartalékkal összefüggő szabályozás. A Kormány évközi beavatkozási lehetőségeit egyfelől ez biztosítja. Ennek terhére lehet - néhány a törvényben megjelölt előirányzat kivételével [9. § (5) bek.] - év közben módosítani az előirányzatokat [8. § (3)-(4) bek.].

A másik az átcsoportosítási szabályok köre (9. §). A fejezetek közötti átcsoportosítás jogát az Országgyűlés magának tartja fenn, ez alól kivétel az, ha feladat (intézmény) átcsoportosítása történik, hiszen akkor indokolt, hogy az előirányzatok is az új fejezethez kerüljenek. Felhatalmazást ad a törvény, hogy sürgősségi esetekben a Kormány a fejezetek között, utólagos beszámolási kötelezettség mellett átcsoportosítson.

A fejezeteken belüli átcsoportosítás engedélyezése a Kormány hatásköre, amit kivételesen engedhet át a fejezetért felelősnek. Az átcsoportosítás azt jelenti, hogy az egyik cím előirányzatát csak egy másik cím előirányzatának csökkentése vagy előirányzaton felüli bevétel esetén lehet növelni. A törvény tételesen felsorolt több olyan előírást, amely a szigorú kötöttségek mellett a rugalmas eljárás lehetőségét biztosítja. Ugyanakkor tételes beszámolási kötelezettséget ír elő az előirányzatokból történő eltérésekről. Nemcsak a címek között, hanem a kiemelten jóváhagyott béralap előirányzatok esetében is tiltja a törvény - itt is meghatározott kivételekkel - az átcsoportosítást (10. §). Erre az elmúlt évek kedvezőtlen tapasztalatai alapján is szükség van.

Megengedi a törvény az előirányzatoktól való eltérést olyan esetekben, amikor a bevételt vagy a kiadást automatizmusok szabályozzák (11. §). Ebben az esetben elsődlegesen a Kormány feladata, hogy a rendelkezésére álló eszközökkel ellensúlyozza az előirányzatoktól való eltérés egyensúlyrontó hatásait. Ha ez nem lehetséges, akkor a törvény előírása szerint pótköltségvetést kell előterjeszteni az Országgyűlésnek. A törvény szabályozza e pótköltségvetési eljárást.

A törvény 12-20. §-aihoz

A törvény új vonása, hogy szabályozza az állami költségvetés számlarendjét, a pénzellátás rendszerét. Fontos szabály, hogy a január 1-je és december 31-e közötti időszakban ténylegesen megvalósult kiadás és befolyt bevétel, csak az, de az mind az állami költségvetés tárgya. Ez a szabály akadályozza meg, hogy tetszőlegesen lehessen alakítani a költségvetés nyilvánosságra hozott helyzetét a pénzügyi áthúzódások alakításával [12. § (1)-(2) bek.]. Ez alóli kivételeket a törvény a 19. § (2)-(4) bekezdéseiben és a 23. § (1)-(2) bekezdéseiben szabályozza.

Az állami költségvetés számlarendjében új szabályozás határozza meg az állami forgóalapot [12. § (3)-(5) bek.]. Ettől elkülöníti a privatizációs bevételeket és a letéti számlák forgalmát. Meghatározza a fejezetek számára az MNB által vezetett számlák körét [12. § (6) bek.].

Módosulást jelent a maihoz képest a pénzellátás szabályozása (13. §, 16. §, 17. §, 18. §). Alapelv, hogy az állami költségvetés likviditási szempontjait jobban figyelembe véve az általában a havi előlegek rendszere érvényesüljön. Eddig hosszabb időre szóló előlegeket folyósított a költségvetés, aminek az lett a következménye, hogy a decentralizált számlákon jelentős összegek halmozódtak fel, miközben az állami költségvetés likviditási hitelre szorult. A törvény ugyanakkor részletesen szabályozza az eltérések lehetőségét is, hiszen a merev rendszer ugyancsak alkalmatlan a gazdálkodás zavartalan megszervezésére.

Külön intézkedik a törvény a költségvetési szerveknél a munkabér fizetésnapjáról (14. §), továbbá a nem eredményérdekeltségű rendszerben működő központi költségvetési szervek általános hitelfelvételi tilalmáról és az ezzel összefüggő kivételekről (15. §). Szabályozza a törvény a Kormány garanciavállalási lehetőségeit. (20. §).

Indokolás a második részhez

A törvény második része az államháztartás adósságainak teljes körén belül az állami költségvetés adósságainak, illetőleg az államadósság Magyar Nemzeti Bank felé fennálló részének kezelésével kapcsolatban szükséges rendelkezéseket tartalmazza.

1. Az államháztartás adósságának körébe az államháztartás alrendszerei - az állami költségvetés, a központi költségvetési szervek, a társadalombiztosítás, az elkülönített állami pénzalapok és a helyi önkormányzatok (tanácsok) - által feladataik ellátásának finanszírozására eszközölt hitel- és kölcsönműveletekből eredő, más jövedelemtulajdonosok: a pénzintézeti szféra, ezen belül a jegybank, a vállalkozói szféra, a lakosság és a külföld felé fennálló valóságos, valamint a forintvaluta hivatalos leértékeléséből keletkező könyv szerinti tartozások tartoznak.

Az államháztartás adósságának kezeléséhez szükséges döntések meghozatalakor figyelembe kellett venni, hogy az Országgyűlésnek csak az állami költségvetés által a költségvetési feladatok finanszírozására belföldi jövedelemtulajdonosokkal eszközölt hitel- és kölcsönműveletei miatti tartozásokról (a továbbiakban: belföldi államadósság), illetőleg kezelésükről szükséges rendelkeznie. A külfölddel szemben fennálló államadósság (a továbbiakban: külföldi államadósság) kezelésének feltételeit ugyanis a megkötött államközi és más szerződések rögzítik.

Annak ellenére, hogy a külföldi államadósságnál a kezelési feltételek elvileg tisztázottak, fontos rámutatni: e tartozások is valóságos költségvetési teherrel járnak. Ugyanakkor kormányhitel-nyújtásból az országnak is vannak követelései, ám ezek adósságszolgálatának befolyása több esetben kétséges.

A törvény szóban forgó része azt célozza, hogy a belföldi államadósság, s ezen belül a jegybankkal szembeni tartozások elemeinek tartalma, s kezelésük elvei 1991-től egységessé váljanak, megkülönböztetve azonban az 1990 végéig keletkezett, illetőleg azt követően létrejövő adósságokat.

2. Az 1990. év végéig keletkezett belföldi államadósság egyes elemei a törvény 24-25. §-aiban szerepelnek. Ide tartozik még a törvény 32. § (1) bekezdésében szereplő hitel is.

A 26-31. §-ok tartalmazzák egyrészt a Magyar Nemzeti Bankkal szemben fennálló tartozások egységes kezelésének szabályait, valamint rendezik ezek és a többi adósságelemmel összefüggő szerződéskötés feltételeit. Ennek keretében megoldódott azon adósságelemek sorsa, amelyek jogilag 1990 végéig még nem tartoztak ebbe a körbe, de közgazdasági tartalmuk szerint oda sorolandók. Közülük:

- a költségvetési hiányt finanszírozó hitelműveletekből 1988 végéig nem volt nyilvános az a rész (281,2 milliárd forint), amely 1981-ig a jóváhagyott éves zárszámadási törvények szerint a költségvetési bevételek között elszámolt hitelekből ered;

- a vállalati forgóalap-rendezésre nyújtott hitelt az 1989. évi XVIII. törvény 22. § (1) bekezdése államadóssággá tette.

E hitelek felvételekor évente készültek szerződések, de azokat később kormányzati döntéssel hatálytalanították. Így ez a tartozás 1990 végéig lejárat nélküli és kamatmentes volt. 1990 első felében mindkét adósságelemre elkészültek az új szerződéstervezetek, de megkötésükre nem került sor;

- bizonyos nemzetközi pénzügyi szervezetek (Nemzetközi Gazdasági Együttműködési Bank, Nemzetközi Beruházási Bank, Nemzetközi Újjáépítési és Fejlesztési Bank, Nemzetközi Fejlesztési Társaság) alaptőkéjéhez való hozzájárulást - ami e szervezetekben az országnak tulajdonosi részesedést biztosít - a jegybank korábban megelőlegezte. A végleges forrást - a költségvetés helyzetéből adódóan - hitelből indokolt megteremteni;

- a jegybank által felvett világbanki hitelek költségvetésnek továbbkölcsönzött részét az államadósság részévé kell tenni, mivel abból állami feladatok valósulnak meg;

- az Állami Fejlesztési Intézetnek kormányzati döntés alapján megvalósuló beruházások fedezetéül a Magyar Nemzeti Bank által nyújtott refinanszírozási hitelekből eredő tartozást - amelyért a költségvetés eddig is garanciát vállalt - közvetlen államadóssággá indokolt átalakítani.

A Magyar Nemzeti Bankkal szembeni államadósság egységes kezelése azt jelenti, hogy az egyes adósságelemekre megkötésre kerülő szerződések feltételei a kamatot tekintve azonossá válnak. Olyan kamatkondíciót indokolt alkalmazni, amely egyfelől figyelembe veszi a költségvetés teherbíróképességét, másfelől összefüggést teremt a jegybank költségvetésen kívüli hitelfelvevők felé érvényesített kamatpolitikájával. Ennek alapján a jövőben ezen államadósság kamata a jegybank által a kereskedelmi bankoknak felszámított refinanszírozási alapkamat 40%-a, 1991-ben 9%.

A lejáratnál eltérést jelent, hogy:

- azon adósságelemeknél, amelyek törlesztése már megkezdődött, a visszafizetés az eredeti szerződésben foglalt feltételek szerint folytatódik;

- a többi elemeknél viszont, amelyek törlesztése még nem indult meg, a visszafizetés 5 év türelmi időt követően összesen további 10 év alatt, 2006-ig fejeződik be.

A korábban az Állami Fejlesztési Intézetnek a Magyar Nemzeti Bank által nyújtott refinanszírozási hitelek államadósságként történő átvállalása nem érinti az Intézet és a refinanszírozási hitelek vállalati-intézményi kedvezményezettjei közötti szerződéseket. Az átvállalás forrását képező jegybanki hitel [26. § (1) bekezdés] ilyen adósokkal, illetőleg az azok adósságszolgálatával fedezett részének visszafizetésére ugyanis az adósságszolgálat nyújt fedezetet. A törvény 31. § (3) bekezdés a), c) pontjaiban szereplő eseteknél a Kormány a vállalati-intézményei adósokat mentesítette az adósságszolgálat megfizetése alól. Ezen adósságelem állami költségvetés által történő átvállalása megköveteli, hogy a vállalati-intézményi adósok által befizetendő törlesztés, kamat és járadék megjelenjen a költségvetés belföldi adósságszolgálati bevételei között.

A nem jegybankkal szembeni és a nem belföldi jövedelem-tulajdonosokkal szembeni államadósság adósságszolgálati terhei az érvényben lévő belföldi és nemzetközi szerződésekben, illetőleg kibocsátási szabályokban rögzítettekhez képest nem változnak (30. §).

3. Az 1991. évtől kezdődően a költségvetésnek nyújtott jegybanki hitelek kamatának illeszkednie szükséges az általános kamatszínvonalhoz. Ezért kamatuknak (25%) meg kell egyeznie a kereskedelmi bankoknak nyújtott MNB refinanszírozási hitel alapkamatával.

Az 1991. évi költségvetési feladatok biztonságos pénzellátásához arra van szükség, hogy a költségvetés megfelelő nagyságú valóságos forgóalappal rendelkezzen. 1990. végéig ugyanis a költségvetésnek valódi forgóalapja nem volt, a likviditást csak művi-technikai úton létrehozott „kvázi forgóalap”-pal lehetett fenntartani. A költségvetés több mint másfél évtizede fennálló krónikus hiánya miatt a kiadások csaknem mindenkor meghaladták a bevételeket. Ezért a kiadások teljesítése csak úgy volt lehetséges, ha az adókkal és támogatásokkal összefüggő be- és kifizetések bevételi és folyósítási számlái, az állami költségvetés központilag kezelt bevételi, kiadási és költségvetési számlái, valamint az ún. finanszírozási (jegybanki hitel-, államkötvény-, kincstárjegy-) számlák mellett a központi költségvetési szervek MNB által Budapesten vezetett (ún. visszacsatolt) számlái is a „forgóalap” részeként működtek. Az utóbbi számlákra kerülő pénz nem hagyta el a „forgóalap” körét, azaz a számlavezető MNB-nél az államháztartás azon betétei között marad, amelyekért a jegybank kamatot nem fizetett. (A „forgóalap” így csak akkor csökkent, ha a számlatulajdonos a visszacsatolt számlákról végleges kiadást teljesített.) E művi-technikai megoldás miatt a „forgóalap” olyan pénzeket is tartalmazott, amelyek fölött a költségvetés végrehajtásáért felelős pénzügyminiszter már nem rendelkezett.

A problémát a visszacsatolási konstrukció megszüntetésével létrehozandó valódi forgóalap küszöbölheti csak ki. Erre kizárólag az államadósság egyszeri növelésével van mód, amire a törvény 32. § (1) bekezdése tartalmaz rendelkezést. A szóban forgó hitelművelet lebonyolításának pillanatában nem jelent pótlólagos pénzkibocsátást. Egyrészt ugyanis a bankrendszerben összpontosuló - az Országos Hitelmérlegben szereplő - összes betétállomány (forrás) nem változik, hiszen az 1990 végéig működött költségvetési „forgóalap” két részre válik: a visszacsatolt számlák nélküli forgóalapra és a visszacsatolt számlákon felhalmozódott központi költségvetési intézményi betétekre, s így „teremtődik meg” a hitelkibocsátás (államadósság-növelés) forrása. Másrészt a költségvetés nettó pozíciója sem változik (hiszen hitelei, illetőleg betétei azonos összeggel emelkednek). Folyamatában szemlélve - amennyiben az „önállósuló” intézményi betétállomány tartósan csökken - az induláskori helyzet fenntartása más jövedelemtulajdonosoknál többlet-megtakarításokat tesz szükségessé.

A központi költségvetési szervek Budapesten vezetett számlái visszacsatolásának megszüntetése miatt e kör pénzellátási rendszerét is megfelelően módosítani kellett: a negyedéves helyett havi időarányos kiutalási rendszert volt szükséges bevezetni. Hasonló eljárást kellett alkalmazni valamennyi, nem automatizmuson alapuló költségvetési kiadásnál. Ugyanakkor az automatizmusokon alapuló költségvetési bevételek és kiadások befizetési-igénylési rendjét időben úgy kellett szétteríteni, hogy az alátámassza a biztonságos költségvetési fizetőképességet. A törvény 13. § (3) bekezdése, s 17-18. §-ai tartalmazzák a szükséges intézkedéseket.

A 40 milliárd forint hitel az 1990 végéig keletkezett többi belföldi adósságelemmel azonos módon, 9%-kal kamatozik. Ugyanakkor az MNB az állami költségvetés általa kezelt betéteiért azonos mértékű kamatot fizet.

A hitel lejárata - hasonlóan azon adósságelemek rendezésére felvételre kerülő hitelekéhez, amelyek törlesztése 1990 végéig nem indult meg - 15 év. A teljes futamidőn belül a türelmi idő ez esetben hosszabb, 8 év. Ezt két körülmény indokolja. Egyfelől a költségvetés terhelése egyidejű ugrásszerű növelésének elkerülésére célszerű az új hitelek törlesztésének elindítását időben széthúzni. Másfelől a forgóalap létesítését szolgáló hitel rendeltetésszerű visszafizetési forrása is más, mint a többi jegybanki hitelé. A forgóalap funkciója ugyanis a folyamatos fizetőképesség biztosítása, ezért az esetlegesen keletkező költségvetési hiány finanszírozási forrásai közé végleges jelleggel nem vonható be. Így a forgóalapot létrehozó hitel csak a költségvetés többletéből törleszthető. A költségvetés egyensúlyi helyzetének ilyen mértékű tartós javítása vélhetően csak hosszabb időszakban érhető el. Amennyiben viszont a 8 év türelmi időt megelőzően többlettel zár a költségvetés, a hitel visszafizetését országgyűlési döntés alapján korábban indokolt megkezdeni.

4. Az állami vagyon privatizációjából származó forrás előzetes számítások szerint 1991-ben 40-50 milliárd forintot érhet el. Ezen összeg döntő hányadát a Lakás Alapkötvények visszavásárlására, vagy az államadósság soron kívüli törlesztésére kell felhasználni. Az alsó határnak megfelelő bevétel éven belüli folyamatos realizálódása és kizárólag az államadósság törlesztésére fordítása esetén - amely évi átlagban 20 milliárd forint adósságcsökkenést eredményezhet - az állami költségvetés kamatkiadásai 1,8 milliárd forinttal csökkenhetnek.

5. A forintvaluta kormánydöntésen alapuló leértékelése miatt a Magyar Nemzeti Bank könyveiben jelentkező „kvázi” államadósság (34. §) - mivel az tényleges veszteségként nem realizálódik - lejárat nélküli és kamatmentes marad.

***

Az 1991. évi állami költségvetés előirányzatait a hagyományos szerkezetű mérlegsémában is bemutatjuk, s mellékeljük az újrendszerű összeállításokat. A fejezetenkénti értékeléseket és táblázatokat külön füzetek tartalmazzák.

Indokolás a harmadik részhez

Az államháztartás reformja fontos rendező szerepet játszik a politikai, szakmai igények és elgondolások, valamint a pénzügyi mechanizmusok működtetésében, összehangolásában, az állami kötelezettségek újszerű finanszírozásának kialakításában. Az ezt rendező államháztartási törvény - amely az államháztartás működésének kereteit, garanciáit teremti meg a Kormány döntése alapján 1992. január 1-jétől lép hatályba. Addig is szükség van az államháztartás alrendszerét képező helyi önkormányzatokra vonatkozó stabil törvényi előírásokra, garanciákra, amelyek biztosítják az önkormányzatok kiegyensúlyozott fejlődését. Az önkormányzati jogok teljesülése érdekében jelen fejezet szabályozza a helyi önkormányzati költségvetési szervekre vonatkozó legfontosabb előírásokat.

A 35. §-hoz

A Javaslat hatálya azokra az önkormányzati szervekre terjed ki, amelyek gazdálkodási feladatot látnak el, így a polgármesteri megyei hivatalra, a körjegyzőségre, valamint az önkormányzat által megbízott más szervezetre. A társulások gazdálkodási szabályait az érdekelt képviselő-testületek állapítják meg.

A 36. §-hoz

A költségvetési információrendszernek jobban kell szolgálnia a tervezés-gazdálkodás követelményeit, ugyanakkor biztosítani kell a költségvetési szerveknek ez irányú szükségleteit. Ezért írja elő a javaslat a költségvetés előterjesztésének szerkezeti rendjét. Emellett még a képviselő-testületek a helyi igényeknek megfelelően további részletezést is előírhatnak.

A helyi önkormányzatokról szóló törvénynek megfelelően a helyi önkormányzat költségvetésével önállóan gazdálkodik, ez azonban megköveteli, hogy gazdálkodási döntéseikért a felelősséget maguk viseljék. A veszteséges gazdálkodás következményeiért a központi költségvetés nem tartozik felelősséggel. Ezt az alapelvet erősíti az a szabály is, hogy a helyi önkormányzat dönt intézményei éves költségvetéséről.

A 37. §-hoz

Az önkormányzatok feladatainak megváltoztatásával a pénzellátási feladatoknak is változnia kell. Az új szabályok biztosítják az önkormányzatok számára a normatív támogatások tekintetében a folyamatos, a címzett és céltámogatásoknál a teljesítményarányos pénzellátást.

A költségvetési törvényben meghatározott elszámolási kötelezettség alapján az önkormányzat utólagos kiegészítő támogatást igényelhet, vagy utólagos befizetési kötelezettség terheli. Ezért kiemelt jelentősége van a mutatók megállapításának, tervezésének és évközi változása figyelemmel kísérésének. A mutatók egy része meghatározott időpontra megállapítható tényadat (pl. 1990. január 1-jei állandó népesség), más részük tervezési irányszám (pl. az adott évben általános iskolai oktatásban részesülők száma).

A 38. §-hoz

A polgármester és a jegyző kötelezettség-vállalási, utalványozási, ellenjegyzési hatáskörének megjelölése azért indokolt, mivel az önkormányzat polgármesteri hivatala, mint költségvetési szerv e tekintetében - más költségvetési szervektől - eltérő szabályozást igényel.

A 39. §-hoz

A helyi önkormányzat alapíthat költségvetési szervet, az alapító okiratban meghatározza annak gazdálkodási jogkörét, különösen bérgazdálkodását, továbbá azt a feladatot, amelyre a költségvetési szervet létrehozták.

Rendelkezni kell a vállalkozási tevékenységről is, továbbá folyamatosan kell gondoskodni a költségvetési szerv pénzellátásáról.

A 40. §-hoz

Alapvető fontosságú az a szabály, hogy a helyi önkormányzati költségvetési szerveket nyilvántartásba kell venni. Ez az azonosítás és a bankszámlanyitás érdekében elengedhetetlen.

A 41. §-hoz

Az önkormányzati gazdálkodásban megszűntek egyes gazdálkodási kötöttségek, így meghatározó jelentőségű az önkormányzatok számára a „szabad” bankválasztás lehetősége. A javaslat szerint azonban csak az a bank jöhet szóba, amelyik számlavezetési joggal felruházott, és biztosítani tudja az állami hozzájárulás és személyi jövedelemadó bevétel legrövidebb időn belüli eljuttatását az önkormányzathoz.

A 42-43. §-okhoz

A helyi önkormányzat beszámolási és könyvvezetési kötelezettségeinek legfőbb szabályait tartalmazza azzal a céllal, hogy biztosítsa a helyi önkormányzatok átlátható működését, a képviselő-testületek és választópolgárok ellenőrzési lehetőségét. Biztosítani kell egyúttal azonban azt is, hogy a helyi önkormányzatok az államháztartás információs igényeinek megfelelő havi pénzforgalmi információt szolgáltassanak.

Indokolás a negyedik részhez

A pénzügyi rendszer jogi alapját képező 1979. évi II. törvény rendelkezései az elmúlt évek gazdasági és társadalmi változásai következtében jelentős részükben elavultak.

Az előkészületben levő államháztartási, a számviteli, a bank- és devizatörvény, valamint más fontos jogszabályok alkotásáig szükség van azonban az Apt. módosítására. A törvénymódosítás igényét támasztja alá az is, hogy a társadalom demokratizálódásával összhangban részletes költségvetés elfogadása indokolt, továbbá az, hogy a tanácsrendszert az újonnan megválasztott önkormányzatok váltották fel.

Nem lehet azonban cél az Apt. korszerűsítése során a törvény olyan átfogó módosítása, amely a tervezett, de még el nem fogadott államháztartási törvény fő rendelkezéseit léptette volna életbe. A törvényjavaslat részletes kidolgozása során érvényesült az a feltétel, hogy annak szabályai összhangban legyenek az állami költségvetési törvény más rendelkezéseivel, valamint az önkormányzatok hatáskörével.

A 45. §-hoz

Az állami pénzügyekről szóló törvény hatályának meghatározásakor a tanácsokra való utalást az 1990. évi LXV. törvény szerint a helyi önkormányzatokra vonatkozó szövegrésszel kell felváltani.

A 46. §-hoz

A törvény eredetileg népgazdasági tervről, illetőleg tanácsi tervekről szól, így az ezekről szóló jogszabályok (1985. évi II. törvény) hatályon kívül helyezése miatt szükséges a szöveg korszerűsítése. A költségvetés azonban továbbra is a jövedelmek központosításának és újraelosztásának eszköze, megjelenési formája az éves pénzügyi terv.

A 47. §-hoz

A törvény jelenlegi 4. §-a a költségvetés rendszerének részletes szabályait tartalmazza. E rendelkezések a Javaslat más fejezeteire is tekintettel az 1991. évre értelemszerűen nem alkalmazhatók, azonban feltétlenül indokolt az államháztartás pénzügyi mérlegét meghatározni, amely magában foglalja az állami költségvetésen kívül a helyi önkormányzatok, a Társadalombiztosítási Alap, valamint az elkülönített alapok költségvetését, illetőleg a bevételeket és a kiadásokat.

A 48. §-hoz

A Javaslat a törvény jelenlegi 5. §-át módosítja. Ennek keretében a tanácsokra és a tanácsi költségvetésre vonatkozó utalást mellőzi. Lehetővé teszi továbbá, hogy a helyi önkormányzatok jogkörének biztosítása érdekében a helyi adók konkrét mértékéről se az Országgyűlés határozzon.

A Javaslat - az Alkotmánnyal összhangban - meghatározza azt, hogy adót és illetéket előírni csak törvényben lehet, valamint azt, hogy a vámárura vámfizetési kötelezettség írható elő, illetőleg más fizetési kötelezettség szabályait - törvény eltérő rendelkezése hiányában - legalább a Kormány jogosult megállapítani.

A 49. §-hoz

A Javaslat a törvény jelenlegi 6. §-ának (5) bekezdését korszerűsíti. Egyidejűleg a vállalkozó fogalmának meghatározását áthelyezi a záró rendelkezések közé. A Javaslat összhangban a helyi önkormányzatokról szóló 1990. évi LXV. törvénnyel nem tartja fenn a Kormány döntési jogkörét a helyi önkormányzatok költségvetését érintő kérdéseket illetően. A korábbi szöveg utolsó fordulata a Javaslat egyéb rendelkezéseire tekintettel értelmét vesztette.

Az 50-51. §-okhoz

A Javaslat jelentősen egyszerűsíti a költségvetés kapcsán előírt állami feladatok meghatározását, a jövőben csak azt kívánja szabályozni, hogy milyen célokra irányozható elő kiadás, továbbá szűkíti az 1991. évi költségvetés előkészítése során érvényesített elvekkel és a távlati korszerűsítési elképzelésekkel összhangban a Kormány költségvetéssel összefüggő feladatait.

A helyi önkormányzatokról szóló jogszabályokkal összhangban nem tartozik 1991-től a Kormány hatáskörébe a helyi önkormányzati (korábban tanácsi) pénzeszközökkel való elszámolás éppúgy, mint a költségvetés kiemelt előirányzatainak és ezek összegének megállapítása.

Az 52. §-hoz

A Javaslat szűkíti a pénzügyminiszternek az előirányzatoktól való eltérésre, illetőleg a költségvetési ellenőrzésre való jogait. Ezzel szemben szükséges rendelkezni arról, hogy a pénzügyminiszter jogosult a tartalék felhasználására javaslatot tenni, továbbá kötelessége az állam nevében a tulajdonosi jogok gyakorlása is.

A miniszter jogköre lecsökken azokkal a feladatokkal, amelyek részben a helyi önkormányzati (korábban tanácsi) gazdálkodással, részben az időközben idejét múlt feladatokkal függtek össze. A miniszter feladatai csökkennek az elfogadott költségvetéssel össze nem illeszthető, így különösen az irányítási, tartalékképzési feladatokkal.

Az 53. §-hoz

A Javaslat tartalmaz több olyan rendelkezést, amely a törvény elavult szóhasználatának korszerűsítésére irányul. E § alapján kell törölni a „szocialista tervgazdálkodásra” való utalást, illetőleg a „tanácsok” megjelölést. Az egyes értékpapírok nyilvános forgalomba hozataláról és forgalmazásáról, valamint az értékpapír-tőzsdéről szóló 1990. évi VI. törvény hatálybalépése következtében a bankoknak az értékpapírok szervezett forgalmának területén a jövőben nincs szerepük.

A külföldi befektetők elé állított korlátokkal is védi a Javaslat a magyar bankrendszert azzal, hogy a magyar bankokban történő részesedés szerzése esetén a Kormány számára jogosultságot biztosít arra, hogy ezt feltételekhez kösse, a részesedés felső határát meghatározza.

A 54. §-hoz

A Javaslat átfogóan újraszabályozza a költségvetési szervekre vonatkozó rendelkezéseket. Ennek alapvető oka az, hogy az önkormányzati költségvetési szervek nem rendelhetők ugyanolyan előírások hatálya alá, mint a központi költségvetési szervek.

A változás révén a Javaslat érvényesíti azt az elvet, hogy a költségvetési szervek alapvetően állami feladatok megvalósítását szolgálják, így gazdálkodásukban, tevékenységük folytatásában egyaránt ennek vannak alárendelve.

A költségvetési szervet a létrehozásakor el kell látni a működéséhez szükséges eszközökkel, majd be kell jegyezni a törzskönyvbe. Az alapítónak az a joga nincs korlátozva, hogy az általa alapított költségvetési szervet meg is szüntetheti.

A Javaslat meghatározza a költségvetési szervek fajtáit, mind a központi szerveket, mind a helyi önkormányzatokat illetően.

Az 55. §-hoz

A részletes állami költségvetés meghatározásával, illetőleg a helyi önkormányzatokról szóló törvényből következően újra kell szabályozni, hogy az egyes költségvetési szervek költségvetését milyen szerv jogosult megállapítani.

Az 54-55. §-okhoz

A költségvetési szerv gazdálkodását önállóan végzi. Ennek keretében azonban a kiadási előirányzatok főösszegét és a máshol előírt korlátozásokat (így például a bér céljára történő átcsoportosítás tilalmát) be kell tartania.

A költségvetési szerv megtakarításait jogosult a következő évre átvinni, továbbá vállalkozási tevékenységet is folytatni, ha ez nem jár alaptevékenységének sérelmével.

Az 58. §-hoz

A vállalkozók pénzügyeire vonatkozó részletes szabályozására a számviteli, illetőleg az adózási szabályokon túlmenően a jövőben nincs szükség. Ennek jegyében mindazon - szankciót nélkülöző - előírások hatályukat vesztik, amelyek a gazdálkodás célját, önállóságának kereteit, felelősségét e törvényben kívánták rögzíteni.

Továbbra is érvényben marad az a kötelezettség, hogy a vállalkozónak a pénzeszközeit elsősorban bankszámlán kell tartania.

Biztosítja azonban a Javaslat azt a lehetőséget, hogy a vállalkozó feltételekhez kötött költségvetési juttatást is kaphasson.

Az 56-58. §-okhoz

A Javaslat e rendelkezéseiben a hatályos törvényszöveget aktualizálja, a jövőre nézve is megtartja azonban azt az előírást, amely szerint a vállalkozó, a társadalmi szerv és a költségvetési szerv olyan nyilvántartásokat kötelesek vezetni, amelyek valósághűen, naprakészen, áttekinthetően tükrözik az eszközök és források változásait.

Indokolás az ötödik részhez

A 60. §-hoz

A fogyasztási adóról és a fogyasztói árkiegészítésről szóló 1989. évi LI. törvény 7. §-ának (1) bekezdés d) pontja értelmében az adó visszaigényelhető, ha az 1. számú mellékletben megjelölt terméket közvetlen anyagként saját előállítású termékhez használják fel. A Javaslat, a döntően közvetlen anyagként felhasznált finomított és víztelenített szesz adásvétel esetén - a pénzmozgás csökkentése érdekében - lehetővé teszi, hogy az e termékek adóját az adóalanynak ne kelljen megfizetni, illetve a felhasználónak pedig visszaigényelni.

A 61. §-hoz

A módosítás az adóalanyok és a költségvetés érdekeinek védelmét erősíti azzal, hogy a vevőnek az adóvisszaigénylési lehetőséget nem a termék készletre vételéhez, hanem a vételi ár kiegyenlítésének napjához köti. A Javaslat a vevőt arra ösztönzi, hogy a szállító felé teljesítse fizetési kötelezettségét, s megakadályozza abban, hogy a költségvetés terhére indokolatlanul (a vételi ár kifizetése előtti adóvisszatérítéssel) jusson bevételhez.

A 62. §-hoz

Az adózás rendjéről szóló törvény értelmében 1991. évtől az adóelőleg fizetésről az adótörvénynek kell rendelkezni. Ezt célozza a 62. §-ban megfogalmazott az 1989. évi LI. törvény 14/A. §-sal javasolt kiegészítése.

Az Alkotmánybíróságnak a KSH jegyzékekkel kapcsolatos döntéséből következik, hogy az 1989. évi LI. törvény hatálya alá tartozó - a törvényben a statisztikai jegyzékek, megnevezések, számok alapján meghatározott és besorolandó - termékeknél és szolgáltatásoknál is, egyértelművé kell tenni a besorolás feltételeit. A Javaslat szerint ezt a 62. §-ban szereplő, az 1989. évi LI. törvényt kiegészítő 14/B. §-ban foglaltak biztosítják.

A 63. §-hoz

A Javaslat 63. §-a a közös piaci országok adórendszerével történő, szükségszerűvé váló adóharmonizációs lépések megkezdéséhez, az élvezeti cikkeknél az adóbevételek értékvesztésének mérsékléséhez, az állami költségvetés 1991. évi adóbevételi és támogatási előirányzatának teljesítéséhez, valamint a 60. §-ban foglaltak alkalmazásához biztosít lehetőséget.

Az adóharmonizációs lépés keretében a porcelánok, az ólomkristályok, a szőrme felsőruházat és a bors fogyasztási adója 1991-től megszűnik. Az élvezeti cikkeknél az adóbevétel részleges értékállóságát a sör, az égetett szeszes italok és a dohányáruk jelenlegi adótételeinek átalakítása, egy kulcsból és tételből álló adókonstrukció biztosítja. A költségvetési bevételek és kiadások teljesítéséhez a javaslat a motorbenzin, a gázolaj és a tüzelőolaj adómértékének növelését, illetve a háztartási energia (tüzelőanyagok és távhőszolgáltatás), valamint az ivóvíz és csatornaszolgáltatás árkiegészítés mértékének csökkentését tartalmazza.

Indokolás a hatodik részhez

A világ országai közül a Magyar Köztársaság költségvetésében a legmagasabb a lakáscélú kiadások aránya. Az adófizetőket túlzottan terhelő és más fontos társadalmi céloktól az erőforrásokat elvonó költségvetési támogatások és azok központi elosztása hozta létre és tartja fenn a lakásrendszer torzulását, aminek eredményeként nő a társadalmi elégedetlenség és feszültség. A torzulások nem számolhatók fel a költségvetés lakáscélú kiadásainak ésszerű szintre csökkentése és a támogatási rendszernek a helyi közösséghez való közelítése nélkül. A támogatások közül a legnagyobb összegű az úgynevezett régi lakáshitelek kamatainak kiegészítése.

Az 1988. december 31-e előtt hatályban volt jogszabályok alapján a lakás építésére, vásárlására és lakáson végzett egyéb építési munkára nyújtott kamatmentes, kedvezményes és rögzített kamatozású kölcsönök állománya 1990. december 31-én mintegy 220 milliárd forint. E kölcsönök után a lakosság mintegy 7,7 milliárd forint tőketörlesztést fizetne 1991. évben változatlan feltételek esetén. E hitelek fedezetére szolgáló Lakás Alap kötvény kamatát - a várható betéti kamatokhoz közelállóan - éves átlagban legalább 34%-ban kell megállapítani a megtakarítások csökkenésének elkerülése érdekében. A két kamat különbözete az 1991. évi költségvetést - a kezelési költséggel együtt - 67 milliárd forinttal terhelné.

A KSH vizsgálatai szerint az 1989. évi költségvetésből erre a célra kifizetett összegből a lakosság legalacsonyabb jövedelmű 10%-a 1 milliárd forinthoz jutott. A legszegényebb tized egy főre jutó részesedése nem érte el a 2000 forintot, a leggazdagabb tized egy főre jutó részesedése több mint 7700 forint volt. Másként kifejezve, az összes kamatdotáció 2,25%-át kapta meg a legszegényebb tized és 9,07%-át a leggazdagabb tized.

A tíz évnél régebben felvett kölcsönök 300-600 forintos és az öt évnél régebben felvett kölcsönök 700-1100 forintos havi törlesztőrészletének a havi jövedelemhez viszonyított aránya a hitelfelvétel időpontjához képest tört részére mérséklődött.

A kamattámogatás tehát ilyen módon gazdaságilag ésszerűtlen és szociálisan igazságtalan is, nem a rászorultság arányában részesülnek belőle az adósok.

A támogatás csökkentésére kidolgozott több tucat változat közül azok vehetők számításba, amelyek a lakosságot még elviselhető mértékben terhelik és technikailag végrehajthatók. Az OTP rendkívül elavult nyilvántartási rendszere nem teszi lehetővé, hogy a kölcsönökre azok jellemzői (például lejárat, felvétel időpontja) alapján eltérő módszerek kerüljenek alkalmazásra. Az adósok helyzetében levő különbségek figyelembevétele pedig teljesen kizárt. Az év elején való bevezetést csak a meghatározott összegű törlesztőrészlet-emelkedés teszi lehetővé az 1991. évre.

Mindkét változatban a törlesztőrészlet 1991. évben havi 1500 forinttal emelkedik, minden 3,5%-osnál nem magasabb kamatozású kölcsöntartozásra. Ez azt jelenti, hogy akinél a kamatemelkedés ennél nagyobb összegű, annál az 1500 forinton felüli részt 1991. évben is a költségvetés fizeti, akinél viszont kisebb az összeg, annál a tőketörlesztés gyorsul a különbözettel. Az 1992. évtől ez a korlátozás megszűnik és a tényleges, az 1. változatban a törvényi kamat kerül felszámításra. Ez a megoldás 1991. évben 15 milliárd forinttal csökkenti a költségvetés terheit. Az adósok 22 milliárd forinttal fizetnek többet és ebből 7 milliárd forint a tartozást csökkenti. A magasabb kamatozású bankkölcsönök (4-16%) döntő többsége kiegészítő hitel volt, ezért ezek emelése ugyanazt az adóst terhelné, ezek változtatása csak az 1992. évre lehetséges.

Az adósok a kölcsönnyújtó pénzintézet felszólítását követő 30 napon belül nyilatkozhatnak, hogy a törlesztést az 1. vagy 2. változat alapján kívánják-e teljesíteni.

1. Változat:

Az összes 1988. december 31-e előtt hatályban volt rendelet alapján nyújtott kamatmentes vagy 1-3,5%-os kamatozású kölcsönök kamatának mértéke, erről szóló törvényi rendelkezés alapján, 1991. január 1-jétől, az évi 3,5%-osnál magasabb és jogszabályban meghatározott kamatozású kölcsön kamatának mértéke 1992. január 1-jétől egységesen évi 15%-ra emelkedik. A módszer előnye a kiszámíthatósága és meghatározott összegű tehernövekedés következtében az általános ellentételezés elkerülhetősége. Amelyik adósnak ez a teher is elviselhetetlen, a helyi önkormányzattól kaphat támogatást a megfizetéshez. Hátránya, hogy a kamatszint 3-4%-ot meghaladó növekedése vagy csökkenése esetén az adósoknak felszámítandó kamat mértékét az Országgyűlésnek ismételten változtatnia kell.

2. Változat:

Az évi 3,5%-osnál nem magasabb kamatozású hitelre 1991. január 1-jén még fennálló kölcsöntartozás felét, az évi 3,5%-osnál magasabb kamatozású hitelre 1992. január 1-jén még fennálló kölcsöntartozás egyharmadát elengedve, a maradék tartozásra az adósok a mindenkori bankhitel kamatait fizetik meg. 1991. évben itt is 1500 forinttal növekszik a havi törlesztőrészlet. Az elengedett tartozás az államadósság részévé válik a Lakás Alap kötvényre fennálló állami garancia követeztében és továbbra is a költségvetés fizeti a kamatait, valamint az elengedett tőke összegét a kötvényben meghatározott eredeti részletekben. A módszer előnye, hogy a lakosság terhe az infláció és a hitelkamatok változásával nő vagy csökken a jövőben. Hátránya, hogy a tőketartozás fele végleg elveszik a költségvetés számára, a Lakás Alap kötvény mögött nincs jelzáloggal biztosított követelés. Ezen kívül a magas adóssággal rendelkező alacsony jövedelműek támogatása nagyobb összeget igényel 1992-től, a megtakarítással rendelkezők viszont a tartozásuk maradék felének kifizetésével mentesülnek a magas kamatoktól. A privatizációból származó bevételt az államadósságként kezelt hányad kiváltására fordítva, belátható időn belül megszüntethető minden ezzel kapcsolatos költségvetési teher.