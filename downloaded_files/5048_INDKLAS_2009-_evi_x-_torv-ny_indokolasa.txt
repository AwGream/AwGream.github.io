2009. évi X. törvény indokolása

az egyrészről az Európai Közösség és tagállamai, másrészről a Kínai Népköztársaság Kormánya közötti, a tengeri közlekedésről szóló megállapodás és az azt módosító jegyzőkönyv kihirdetéséről

Általános indokolás

Az előterjesztés célja az egyrészről az Európai Közösség és tagállamai, másrészről a Kínai Népköztársaság Kormánya közötti, a tengeri közlekedésről szóló megállapodás (a továbbiakban: Megállapodás) és az azt módosító jegyzőkönyv (a továbbiakban: Jegyzőkönyv) kihirdetése.

Kína az Európai Közösség harmadik legnagyobb kereskedelmi partnere, emellett biztosítja a nemzetközi tengeri szállítási szolgáltatások jelentős részét. Az Európai Közösség és tagállamai, valamint Kína közötti tengeri szállítás terén való együttműködés előnyös a köztük lévő kereskedelmi és gazdasági kapcsolatok fejlesztése szempontjából.

A Közösség tagállamai és Kína között meglévő kétoldalú tengeri megállapodások felváltására a Tanács 1998. február 12-én felhatalmazta a Bizottságot az Európai Közösség és tagállamai, valamint a Kínai Népköztársaság Kormánya között kötendő tengeri közlekedési megállapodással kapcsolatos tárgyalásokra. A tárgyalások sikeresnek bizonyultak, és a Megállapodást a Bizottság 2001. december 12-én parafálta, ezt követően 2002. december 6-án Brüsszelben írták alá.

A Megállapodás, amely ötéves időtartamra jött létre, és amelyet ezt követően évente hallgatólagosan meg kell hosszabbítani, biztosítja a tengeri szállítási szolgáltatások szabad nyújtásának elvét, a rakományokhoz és a harmadik országok kikötői közötti árufuvarozáshoz való szabad hozzáférésnek az elvét, valamint a kereskedelmi jelenléttel kapcsolatosan a kikötőkhöz és a kiegészítő szolgáltatásokhoz való korlátlan hozzáférés, illetve azok igénybevétele esetén a hazai vállalatokéval megegyező bánásmód elvét. A megállapodás hatálya alá tartozik a háztól házig történő szolgáltatások minden vonatkozása.

A Megállapodás célja az EU tagállamok és Kína gazdasági szereplői érdekében azon feltételek javítása, amelyek mellett a Kína felé és felől, a Közösség felé és felől, valamint egyrészről a Közösség, illetve Kína felé és felől, másrészről harmadik országok felé és felől irányuló tengeri teherszállítási műveleteket végrehajtják.

A Megállapodás biztosítja, hogy az EU tagállam lobogója alatt hajózó, illetve az EU tagállam állampolgárai vagy társaságai által üzemeltetett hajókat továbbra is megkülönböztetés-mentes bánásmódban részesítsék a kikötőkbe való bejutás, az említett kikötők infrastruktúrájának és kiegészítő tengeri szolgáltatásainak használata, valamint a kapcsolódó díjak és terhek, vámalakiságok, továbbá a kikötőhely kijelölése, valamint a be- és kirakodási létesítmények tekintetében.

A megállapodás kiköti, hogy a nemzetközi tengeri teherszállítási és logisztikai szolgáltatások nyújtására irányuló tevékenységek tekintetében - ideértve a háztól házig történő kombinált szállítási műveleteket - Kína engedélyezze a Közösség hajózási társaságainak, hogy százszázalékos tulajdonukban lévő vagy közös beruházásban megvalósuló leányvállalatokat, fióktelepeket vagy képviseleti irodákat hozzanak létre a vonatkozó törvényekkel és rendelkezésekkel összhangban.

A Megállapodás biztosítja a Kínában letelepedett közösségi hajózási társaságok számára a jogot, hogy százszázalékos tulajdonukban lévő vagy közös beruházásban megvalósuló leányvállalataik, fióktelepeik és képviseleti irodáik - a fogadó országban érvényes jogszabályokkal összhangban - kulcsfontosságú személyzetet az állampolgárságukra való tekintet nélkül alkalmazzanak.

A Megállapodás lehetővé teszi, hogy a Közösség állampolgárainak vagy társaságainak Kína területén végzett nemzetközi tengeri szállításból és kombinált műveletekből származó bevételeinek kifizetésére szabadon átváltható valutában kerüljön sor, továbbá hogy a Kínában letelepedett közösségi hajózási társaságok leányvállalatainak, fióktelepeinek és képviseleti irodáinak gazdasági tevékenységéből származó bevételeiből a helyi illetékek kifizetése után fennmaradó összeget szabadon külföldre utalhassák a banknak az átutalás napján érvényes átváltási árfolyamán.

A Megállapodás végül tengerészeti együttműködést biztosít a tengerészeti biztonság, a tenger szennyezésének megelőzése, a tengerészeti oktatás és szakképzés, a kalózkodás és a terrorizmus leküzdésére irányuló erőfeszítéseik, valamint a személyzet, tudományos információk és technológia csere területén.

2005. szeptember 5-én Pekingben a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz történő csatlakozásának figyelembevétele céljából a megállapodás módosításáról szóló jegyzőkönyv aláírására került sor.

A Tanács 2008. január 28-i, 2008/143/EK határozatával az egyrészről az Európai Közösség és tagállamai, másrészről a Kínai Népköztársaság közötti, a tengeri közlekedésről szóló megállapodást, 2008/144/EK határozatával pedig annak kiegészítő jegyzőkönyvét a Közösség nevében jóváhagyta.

A megállapodás alapján a szöveget a feleknek saját eljárásaiknak megfelelően kell jóváhagyniuk és a megállapodás az azt a napot követő második hónap első napján lép hatályba, amelyen a Felek értesítik egymást a jóváhagyáshoz szükséges eljárások befejezéséről. Tekintettel arra, hogy a Tanács 2008. január 28-i, 2008/143/EK határozatával a megállapodást minden szerződő fél jóváhagyta, az alapmegállapodás 2008. március 1-jén lépett hatályba.

A Magyar Köztársaság a jegyzőkönyvvel válik a megállapodásban szerződő féllé. Magyar részről csak a belső jogi eljárásra - a kötelező hatály elismerésére felhatalmazás és a Tanács elnökének értesítése a megerősítés megtörténtéről - van szükség.

Az Európai Közösség és tagállamai, valamint Kína közötti tengeri szállítás terén való együttműködés előnyös a köztük lévő kereskedelmi és gazdasági kapcsolatok fejlesztése szempontjából.

Magyar lobogó alatt nem közlekedik tengeri hajó, ilyen jellegű kereskedelmi kapcsolat egyelőre nincs a Kínai Népköztársasággal, azonban az Európai Unió tagjaként fontosnak tartjuk, hogy az EU-Kína tengerhajózási kapcsolatok további bővítése lehetővé váljon.

Az utóbbi időszak jellemző tendenciája a nyersanyag-, munkaerő vagy energiaigényes és szennyező iparágak kitelepülése a fejlett országokból, ezzel párhuzamosan a termelés globális eloszlásának a jelentős átrendeződése, és a nagytávolságú szállítások növekedése. A termelési központ elmozdul Ázsia felé, ahol mind Kína, mind Délkelet-Ázsia növekedése meg fogja haladni az európai, az amerikai és a japán növekedés szintjét. Ilyen várható növekedések lesznek 2010-ig: Kína 7,5%, Oroszország 6%, EU-10(+2) 4,2%, EU-15 2,2%. 2030-ig a növekedési ütemek mindenhol csökkenni fognak, azonban az arányok hasonlóak maradnak.

Jelenleg 1% GDP növekedéshez globálisan 2,5-3,0% világkereskedelem növekedés társul. A várakozások szerint 2030-ra a teljes EU importja és exportja is megháromszorozódik Kína és Oroszország viszonylatában. Ez azt is jelenti, hogy a jelentős kiegyensúlyozatlanság (az EU-15 importja pl. Kínából 60%-kal, Oroszországból 70%-kal haladja meg az exportot) - legalábbis belátható időn belül - fenn fog maradni.

Részletes indokolás

Az 1. §-hoz

Felhatalmazás az Országgyűléstől az egyrészről az Európai Közösség és tagállamai, másrészről a Kínai Népköztársaság Kormánya közötti, a tengeri közlekedésről szóló megállapodás és az azt módosító jegyzőkönyv kötelező hatályának elismerésére.

A 2. §-hoz

A paragrafus a Megállapodás és a Jegyzőkönyv kihirdetéséről rendelkezik.

A 3. §-hoz

A paragrafus a Megállapodás és a Jegyzőkönyv hiteles magyar nyelvű szövegét tartalmazza.

A Megállapodás

1. cikkhez

A cikk a Megállapodás célját határozza meg. A Megállapodás biztosítja a tengeri szállítási szolgáltatások szabad nyújtásának elvét, a rakományokhoz és a harmadik országok kikötői közötti árufuvarozáshoz való szabad hozzáférésnek az elvét, valamint a kereskedelmi jelenléttel kapcsolatosan a kikötőkhöz és a kiegészítő szolgáltatásokhoz való korlátlan hozzáférés, illetve azok igénybevétele esetén a hazai vállalatokéval megegyező bánásmód elvét. A megállapodás hatálya alá tartozik a háztól házig történő szolgáltatások minden vonatkozása.

2. cikkhez

A cikk a Megállapodás hatályáról rendelkezik.

3. cikkhez

A cikk a Megállapodásban szereplő fogalmak meghatározásait tartalmazza.

4. cikkhez

A cikk biztosítja, hogy a másik Fél lobogója alatt hajózó, illetve a másik Fél állampolgárai vagy társaságai által üzemeltetett hajókat megkülönböztetés-mentes bánásmódban részesítsék a kikötőkbe való bejutás, az említett kikötők infrastruktúrájának és kiegészítő tengeri szolgáltatásainak használata, valamint a kapcsolódó díjak és terhek, vámalakiságok, továbbá a kikötőhely kijelölése, valamint a be- és kirakodási létesítmények tekintetében.

5. cikkhez

A cikk kiköti, hogy a nemzetközi tengeri teherszállítási és logisztikai szolgáltatások nyújtására irányuló tevékenységek tekintetében mindkét Fél engedélyezze a másik Fél hajózási társaságainak, hogy százszázalékos tulajdonukban lévő vagy közös beruházásban megvalósuló leányvállalatokat, fióktelepeket vagy képviseleti irodákat hozzanak létre.

6. cikkhez

A cikk az átláthatóságra vonatkozó szabályokat határozza meg, amelynek értelmében minden Fél haladéktalanul közzétesz minden olyan általános alkalmazású, idevonatkozó intézkedést, amely e megállapodás működésére vonatkozik, vagy hatással van arra.

7. cikkhez

A cikk arról rendelkezik, hogy a Felek ésszerű, objektív és részrehajlás nélkül kezeljenek minden olyan általános alkalmazású intézkedést, amely a nemzetközi tengeri szállítási szolgáltatásokat érinti.

8. cikkhez

A cikk biztosítja a másik Fél területén letelepedett hajózási társaságok számára a jogot, hogy százszázalékos tulajdonukban lévő vagy közös beruházásban megvalósuló leányvállalataik, fióktelepeik és képviseleti irodáik kulcsfontosságú személyzetet az állampolgárságukra való tekintet nélkül alkalmazzanak.

9. cikkhez

A cikk a fizetési műveletekkel és a tőkemozgással kapcsolatos szabályokat állapítja meg.

10. cikkhez: A cikk tengerészeti együttműködést biztosít a tengerészeti biztonság, a tenger szennyezésének megelőzése, a tengerészeti oktatás és szakképzés, a kalózkodás és a terrorizmus leküzdésére irányuló erőfeszítéseik, valamint a személyzet, tudományos információk és technológia csere területén.

11. cikkhez

A cikk a konzultációra és a jogviták rendezésére vonatkozóan állapít meg szabályokat.

12. cikkhez

A cikk Megállapodás módosítására vonatkozó szabályokat határozza meg.

13. cikkhez

A cikk a területi hatályt rögzíti.

14. cikkhez

A cikk meghatározza, hogy a Megállapodás mely nyelveken készült szövege tekinthető hitelesnek.

15. cikkhez

A cikk megállapítja az időtartamra, valamint a hatálybalépésre vonatkozó rendelkezéseket. A Megállapodás ötéves időtartamra jön létre, ezt követően évente hallgatólagosan meg kell hosszabbítani.  A Megállapodást a Felek saját eljárásaiknak megfelelően hagyják jóvá.

A Jegyzőkönyv

1. cikkhez

A cikk megállapítja, hogy mely tagállamok válnak a Megállapodás szerződő felévé.

2. cikkhez

A cikk megállapítja, hogy a Megállapodás jegyzőkönyvhöz csatolt, a 2. cikkben felsorolt nyelveken készült szövege ugyanolyan feltételek mellett tekintendő hitelesnek, mint a Megállapodás 14. cikkével összhangban elkészített egyéb nyelvi változatok.

3. cikkhez

A cikk megállapítja a jóváhagyásra, valamint a hatálybalépésre vonatkozó rendelkezéseket.

4. cikkhez

A Jegyzőkönyv készítésének körülményeit tartalmazza.

A 4. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.