2005. évi LXXIII. törvény indokolása

a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosításáról

-----STARTING---POINT---ALTALANOS--- 

A pályakezdő fiatalok, az ötven év feletti munkanélküliek, valamint a gyermek gondozását, családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény (a továbbiakban: Pftv.) módosítását a pályakezdő fiatalok elhelyezkedési esélyeinek javítása, valamint a foglalkoztatásuk területén a mobilitásuk biztosításának igénye indokolja. Az állami támogatási rendszer olyan irányú átalakítása szükséges, amely lehetővé teszi, hogy a munkaerőpiac igényeihez igazodóan lehetőség legyen a járulékkedvezménynek a munkáltatók által történő igénybevételére akkor is, ha a pályakezdő fiatal munkavállaló viszonylag rövid ideig áll munkaviszonyban egy munkáltatónál. Szükséges biztosítani azt, hogy a pályakezdő fiatal, mint munkavállaló ne legyen „kötve” a munkáltatóhoz, hanem a munkáltatók munkaerőigényéhez igazodva „magával vihesse” a foglalkoztatásához kapcsolódó járulékkedvezményt. A törvény a pályakezdő fiatalok foglalkoztatási célú járulékkedvezményét koncepcionális jelleggel alakítja át, növelve ezzel a pályakezdő fiatalok elhelyezkedési esélyeit a munkaerőpiac változó körülményei között.

A törvény célja, hogy emelkedjék a fiatalok (bejelentett) foglalkoztatása és segítse elő a pályakezdőknek tanulmányaik elvégzését követő elhelyezkedését, csökkenjen a nem bejelentett foglalkoztatás a pályakezdők körében, valamint a támogatás magasabb mértékű, egyszerűbb és hatékonyabb legyen.

A törvény egyben pontosítja a Pftv. egyes rendelkezéseit, megteremti az összhangot a pályakezdő fiatalokat foglalkoztató munkáltatók átalakított támogatási rendszere és az ösztöndíjas foglalkoztatási jogviszony keretében foglalkoztatott ösztöndíjasok után igénybe vehető támogatási szabályok között, valamint átmeneti szabályt állít a korábbi jogi szabályozás alapján a támogatást igénybe vevő jogalanyokra.

-----STARTING---POINT---RESZLETES---

Az 1. §-hoz

A törvény módosítja a pályakezdő fiatal törvényi definícióját. Pályakezdőnek minősül a huszönötödik, felsőfokú végzettséggel rendelkezők esetén a harmincadik életévét be nem töltött fiatal, aki foglalkoztatásra irányuló jogviszony létesítéséhez szükséges feltételekkel és START-kártyával rendelkezik.

A 2. §-hoz

A törvény a pályakezdő fiatal foglalkoztatására tekintettel igénybe vehető járulékkedvezmény feltételrendszerét alakítja át. A munkaadót a pályakezdő fiatal foglalkoztatásának időtartamára a START-kártya kétéves érvényességi idején belül illeti meg járulékkedvezmény, függetlenül a foglalkoztatás időtartamától, határozott vagy határozatlan idejétől. A kedvezményre való jogosultságot a az APEH által kiállított (az adóazonosító számmal megegyező sorszámú), START-kártya bizonyítja, amelyben rögzítésre kerül az érvényesség időtartama, ezért az ellenőrzés alapjául is szolgál. Minden elsőként munkába álló huszonöt év alatti, felsőfokú végzettségűek esetén harminc év alatti fiatal jogosult kiváltani a pályakezdők START-kártyáját.

A START-kártya a kiváltási dátumától számított két évig lesz érvényben, illetve addig, amíg a fiatal be nem tölti a törvényi definíció szerint a pályakezdő fiatalokra előírt korhatárt. A kedvezmény több, egymást követő munkaviszony esetében is felhasználható, azonban a START-kártya kiváltására egy alkalommal van lehetőség, ide nem értve a START-kártya elvesztése és megsemmisülése miatti új igénylését, valamint megrongálódása miatti cseréjét.

A 3. §-hoz

A törvény pontosítja a Pftv. 4. § (3) bekezdésének a kedvezmény igénybevételére vonatkozó törvényi korlátot megfogalmazó jogszabályhelyre történő hivatkozását.

A 4-5. §-hoz

A törvény két részre bontja a pályakezdő fiatalok, valamint a gyermekgondozási díj, gyermekgondozási segély, gyermeknevelési támogatás, továbbá a családtag ápolására tekintettel folyósított ápolási díj megszűnését követően elhelyezkedők foglalkoztatásának elősegítése céljából igénybe vehető támogatások rendszerét. Az utóbbi csoport foglalkoztatásának elősegítését szolgáló járulékkedvezmény változatlanul hagyása mellett a törvény a pályakezdők foglalkoztatása kedvezményének mértékét növeli. A munkáltatónak a munkaadói közteherként lerovandó járulékok kedvezményezett részét nem kell megfizetnie. A kedvezményes közteherviselés tekintélyes könnyítést jelent a munkáltatónak. A jelenlegi huszonkilenc százalékos társadalombiztosítási járulék, a háromszázalékos munkaadói járulék, valamint a fix összegű egészségügyi hozzájárulás helyett - melyek együttes mértéke közel harminchat százalékos - a munkáltató a pályakezdők foglalkoztatása után az első tizenkét hónapban a kedvezményezett járulék mértékének alapjául szolgáló összeg tizenöt százalékát, míg a második tizenkét hónapban a huszonöt százalékát fizeti meg munkaadói közteherként.

A járulékkedvezmény - a pályakezdő fiatal végzettségének megfelelően - legfeljebb a minimálbér másfél, vagy kétszeresének megfelelő járulékalap után vehető igénybe. Ez nem jelenti azt, hogy a pályakezdők munkabérének is ez lenne a maximuma, a munkáltató a kedvezményt azonban csak eddig az összeghatárig érvényesítheti.

Az APEH a kedvezménnyel csökkentett mértékű befizetett járulékot megfelelő arányban a TB alapoknak, illetve a Munkaerőpiaci Alapnak továbbítja.

A 6. §-hoz

A törvény pontosítja a Pftv. 9. §-a (6) bekezdésének rendelkezését. Életszerűvé teszi a szabályozást az ösztöndíjas foglalkoztatási jogviszonyban történő foglalkoztatás tekintetében azzal, hogy a szerződés írásba foglalása miatt a szerződés érvénytelenségére való hivatkozást az ösztöndíjas számára a jogviszony létesítésétől számított harminc napon belül teszi lehetővé.

A 7. §-hoz

A törvény a Munka Törvénykönyvében szereplő szabályok felsorolását pontosítja az ösztöndíjas foglalkoztatottak tekintetében. Lehetővé teszi a módosítás egyebek mellett az ösztöndíjasnak idénymunka keretében történő foglalkoztatását, a kiküldetés szabályainak alkalmazását, az ösztöndíjas foglalkoztatási jogviszonyban végzett munkával összefüggésben felmerült költségek megtérítését, és a szabadság kiadására vonatkozó rendelkezések alkalmazását is. Alkalmazhatóvá válnak a távmunka szabályai is. Ezen túlmenően kiegészíti a törvény a Pftv. szabályozását azzal is, hogy deklarálja, miszerint az ösztöndíjas foglalkoztatási jogviszonyra és az ösztöndíjas foglalkoztatottra a foglalkoztatóra kiterjedő hatályú kollektív szerződés hatálya nem terjed ki. Az eddig hatályos jogszabályszövegből azonban kikerülnek a tanulmányi szerződésre vonatkozó rendelkezések, tekintettel arra, hogy az ösztöndíjas jogviszony alapvetően a gyakorlati munkatapasztalat szerzését célozza, ezért nem életszerű, hogy a foglalkoztató az ösztöndíjassal a munkatapasztalat szerzés helyett további más tanulmányok folytatása céljából tanulmányi szerződést kössön az ösztöndíjas foglalkoztatási jogviszony időtartama alatt.

További olyan szabályok alkalmazására kerülhet sor az ösztöndíjas foglalkoztatási jogviszony esetében, amelyek szükségesek ahhoz, hogy az ösztöndíjassal kapcsolatos humánpolitikai feladatok elláthatóak legyenek, valamint a munkabér számfejtésével, kifizetésével, továbbá a munkaidő beosztásával és nyilvántartásával kapcsolatos foglalkoztatói kötelezettségek akadálymentesen teljesíthetőek legyenek. Ilyen szabály például az, hogy munkaidőkeret alkalmazása esetén az ösztöndíjast írásban tájékoztatni kell annak kezdő és befejező időpontjáról, a munkaidőkeretben foglalkoztatott ösztöndíjas esetében a munkaidőt hogyan kell számítani, a ki nem vett szabadságot hogyan kell pénzben megváltani. A módosítás alkalmazni rendeli az Mt.-nek egyes munkaidő-kedvezményre, továbbá az ösztöndíj kifizetésére és a kártérítésre vonatkozó egyes rendelkezéseit is.

A 8. §-hoz

A törvény az ösztöndíjas foglalkoztatottakra is vonatkozó járulékkedvezmény új 4/A. §-ának szabályaihoz igazítja a Pftv. 16. §-át.

A 9. §-hoz

A Pftv. felhatalmazó rendelkezései kiegészülnek a pályakezdők foglalkoztatása utáni járulék-kiegészítéshez a Munkaerőpiaci Alap járulékkedvezmény előirányzatából nyújtott megtérítés részletes szabályainak rendeletben történő megalkotására, valamint a START-igazolvány felhasználásának és az ahhoz kapcsolódó járulékkedvezmény érvényesítésének részletes szabályainak megalkotására a pénzügyminiszter és a foglalkoztatáspolitikai és munkaügyi miniszter számára adott felhatalmazással.

-----STARTING---POINT---VEGE---

A 10. §-hoz

A hatálybalépésre vonatkozó, valamint az átmeneti és a módosuló rendelkezéseket tartalmazza.

A törvény 2005. október 1-jén lép hatályba. A hatálybalépésekor pályakezdőként vagy ösztöndíjas foglalkoztatottként történő foglalkoztatásra tekintettel igénybe vett kedvezmény lejártát követően a pályakezdő, illetve az ösztöndíjas foglalkoztatott START-kártyára a korábbi, pályakezdőként, illetve ösztöndíjas foglalkoztatottként történő foglalkoztatásának megkezdésétől számított két évből hátralévő időre jogosult. Ez azt jelenti, hogy a 2005. január 1-jén hatályba lépett Pftv. alapján a törvénymódosítás hatálybalépésekor folyamatban lévő, a munkaadót megillető kedvezmények 2005. október 1-jéig a korábbi szabályok szerint érvényesíthetőek, ezt követően a pályakezdő fiatal az új szabályok alapján START-kártyára a két évből hátralévő időtartamra jogosulttá válik. A kiváltott START-kártya alapján a munkaadó a két évből hátralévő időszakban már az új, kedvezőbb szabályok szerint veheti igénybe a pályakezdő fiatal foglalkoztatására tekintettel nyújtott kedvezményt.

Az e törvény hatálybalépését megelőzően pályakezdővel létesített foglalkoztatásra irányuló jogviszonyokra olyan átmeneti szabályt állít a törvény, mely szerint e jogviszonyokra a létesítéskor hatályos jogszabályokat kell alkalmazni azzal, hogy a három hónapos továbbfoglalkoztatási kötelezettség teljesülésének időtartamára már az új szabályok szerinti kedvezőbb mértékű járulékkedvezmény vehető igénybe.

A társadalombiztosítás ellátásaira és a magánnyugdíjra jogosultakról szóló 1997. évi LXXX. törvény módosításának 2006. január 1-jével történő hatálybalépéséig indokolt a Pftv-ben a munkaadót megillető kedvezmény érvényesítése céljából adatszolgáltatási kötelezettséget előírni a munkáltató számára. E célból a munkaadó a 2005. évre vonatkozóan a foglalkoztatás hónapját követő hó tizenötödik napjáig köteles az adóhatóság által rendszeresített nyomtatványon adatot szolgáltatni a törvényben meghatározott adatokról.

Módosulnak az adózás rendjéről szóló 2003. évi XCII. törvény [Art.] szabályai. Az adóazonosító jelet tartalmazó adókártyához kapcsolódó kiegészítő jellegű igazolványként bevezetésre kerül a START-kártya, amellyel igazolhatóvá válik az a tény, hogy a tanulmányait befejezett, illetve megszakító fiatal pályakezdőnek minősül, és foglalkoztatása esetén reá tekintettel járulékkedvezmény vehető igénybe. A START-kártya hatósági igazolvány, mely tartalmazza a pályakezdő fiatal személyi adatait, adószámát és az igazolvány érvényességének idejét.

A törvény módosítja az egészségügyi hozzájárulásról szóló 1998. évi LXVI. törvény 7. §-át. Eszerint nem kell megfizetni a tételes egészségügyi hozzájárulást a START-kártyával rendelkező pályakezdő fiatalnak a Pftv. 1. §-a (1) bekezdésének 3. pontjában meghatározott jogviszonyban történő foglalkoztatásából származó jövedelem után.