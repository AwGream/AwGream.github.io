2006. évi XIV. törvény indokolása

az Európai Unióról szóló Szerződés K.3. cikkén alapuló, az Európai Rendőrségi Hivatal létrehozásáról szóló, 1995. július 26-án kelt Egyezmény (Europol Egyezmény) és Jegyzőkönyveinek kihirdetéséről, valamint a Rendőrségről szóló 1994. évi XXXIV. törvény módosításáról

Általános indokolás

Az Európai Rendőrségi Hivatalt (a továbbiakban: Europol) az Európai Unió tagállamai − az Európai Unióról szóló Szerződés K.3. cikke alapján − 1995. július 26-án hozták létre azzal a céllal, hogy a terrorizmus, az illegális kábítószer kereskedelem és a nemzetközi bűnözés más súlyos formáinak leküzdése érdekében fejlesszék a tagállami bűnüldöző szervek közötti együttműködést. Fontos ugyanakkor hangsúlyozni, hogy az Europol nem közös nyomozó szerv, alapvető feladata az állandó, bizalmas és intenzív információcsere fenntartása az Europol és a tagállamok nemzeti egységei között. Az Egyezmény rendelkezései alapján egyértelmű, hogy az Europol nem váltja ki a tagállami bűnüldöző szervek munkáját, azonban hozzáférhetővé teszi számukra a nemzetközi bűnözéssel kapcsolatos, más tagállamtól, illetve az Europol saját - egyfajta összeurópai szemléletet megjelenítő - elemzéseiből származó bűnüldözési adatokat.

A Magyar Köztársaság Europol tagsága a fentiekre is tekintettel kiemelkedő jelentőségű célt szolgál. A szervezett bűnözés elleni fellépés csak hatékony nemzetközi együttműködés keretében valósulhat meg. Az Europol tagság megfelelő szakmai alapot, korszerű eszközöket és módszertani segítséget ad a nemzetközi bűnözés elleni sikeres fellépéshez, hozzájárul a bűnüldöző szervek munkája hatékonyságának fokozásához. A többi tagállammal történő információcsere jelentős mértékben hozzájárul a nemzetközi bűnözés legsúlyosabb formái elleni eredményes küzdelemhez.

Az Európai Unióról szóló Szerződés K.3. cikkén alapuló, az Európai Rendőrségi Hivatal létrehozásáról szóló, 1995. július 26-án kelt Egyezményben (a továbbiakban: Europol Egyezmény) a Felek kötelezettséget vállalnak arra, hogy az Europol keretében, a terrorizmus, az illegális kábítószer kereskedelem és a nemzetközi bűnözés más súlyos formáinak leküzdése érdekében fejlesztik a bűnüldöző szerveik közötti együttműködést, amely a megjelölt területeken a stratégiai és bűnüldözési információk cseréje útján, a bűnüldöző szervek közvetlen együttműködése révén valósul meg.

Az Europol Egyezményhez 1995-2003 között öt jegyzőkönyvet fűztek, amelyek közül jelen törvényben három kerül kihirdetésre:

a) az Európai Rendőrségi Hivatal létrehozásáról szóló, 1995. július 26-án kelt Egyezménynek az Európai Közösségek Bírósága általi előzetes döntés útján történő értelmezéséről szóló, 1996. július 24-én kelt, az Európai Unióról szóló Szerződés K.3. cikke alapján létrehozott Jegyzőkönyv;

b) az Európai Rendőrségi Hivatal létrehozásáról szóló, 1995. július 26-án kelt Europol Egyezmény 43. cikkének (1) bekezdése alapján létrejött, az említett Egyezmény 2. cikkének és Függelékének módosításáról szóló, 2000. november 30-án kelt Jegyzőkönyv;

c) az Európai Rendőrségi Hivatal (Europol) létrehozásáról szóló, 1995. július 26-án kelt Europol Egyezmény 43. cikkének (1) bekezdése alapján az Egyezményt módosító, 2003. november 27-én kelt Jegyzőkönyv.

Az Országgyűlés 38/2004. (V. 11.) OGY határozatával az Europol Egyezményt és Jegyzőkönyveit megerősítette. A Magyar Köztársaság tekintetében az Europol Egyezmény és kiegészítő Jegyzőkönyvei közül az a) pontban szereplő Jegyzőkönyv 2004. szeptember 1. napjával hatályba lépett.

A b)−c) pontban szereplő kiegészítő Jegyzőkönyvek nemzetközi hatálybalépése még nem történt meg.

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében ha a nemzetközi szerződés kötelező hatályának elismerésére az Országgyűlés adott felhatalmazást, úgy azt törvényben szükséges kihirdetni. A törvény 2. §-a, 4. §-a, 6. §-a, 8. §-a tartalmazzák az Europol Egyezmény és kiegészítő Jegyzőkönyveinek hivatalos magyar nyelvű szövegét, a 10. § pedig a fenti a) pontban szereplő kiegészítő Jegyzőkönyvhöz a Magyar Köztársaság nevében a megerősítésekor tett magyar nyilatkozatot.

A törvény rendelkezik továbbá a Rendőrségről szóló 1994. évi XXXIV. törvény, valamint az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény bizonyos rendelkezéseinek, valamint a Magyar Köztársaság és az Európai Rendőrségi Hivatal között Budapesten, 2001. október 4-én aláírt Együttműködési Megállapodás kihirdetéséről szóló 2001. évi LXXXIX. törvény, valamint az annak módosításáról szóló 2002. évi XXXI. törvény hatályon kívül helyezéséről. A Rendőrségről szóló törvény módosításához a jelenlévő országgyűlési képviselők kétharmadának szavazata szükséges.

A törvény az Europolban használatos minősítés és jelölés, illetve a magyar megfelelőjét tartalmazza összhangban a 4 szintű védelmi rendszerrel.

A törvény melléklete megfeleltetési táblázat formájában, az egységes jogalkalmazás érdekében tartalmazza azt, hogy az Egyezmény, valamint annak Jegyzőkönyvekkel módosított 2. cikkében és az ehhez csatolt mellékletben meghatározott bűncselekmények a Büntető Törvénykönyvről szóló 1978. évi IV. törvény értelmében mely bűncselekményeknek felelnek meg.

Részletes indokolás

Az 1−2. §-hoz

1. Az Europol Egyezmény a terrorizmus terjedése és súlyos következményei révén keletkezett sürgető problémák kezelésének, az illegális kábítószer kereskedelem és a nemzetközi bűnözés más súlyos formái leküzdésének igényével jött létre. Az Egyezmény létrehozói felismerték, hogy mindez csak az Európai Unió tagállamai közötti összefogás és együttműködés területén történő előrelépés, különösképpen a tagállamok bűnüldöző szervei közötti együttműködés fejlesztésével valósulhat meg.

Az Egyezmény célja, hogy elősegítse a tagállamok közötti együttműködés elmélyítését a nemzetközi bűnözés legsúlyosabb formái elleni közös fellépés terén.

Az együttműködés fő területei: a terrorizmus, az illegális kábítószer kereskedelem, és a nemzetközi bűnözés más súlyos formáinak megelőzése és leküzdése; a kábítószer-, nukleáris és radioaktív anyagok illegális kereskedelme, embercsempészés, emberkereskedelem és a gépjárművekkel kapcsolatos bűncselekmények megelőzése és visszaszorítása. Mivel az Egyezményben meghatározott, a hatálybalépést követő két év már eltelt, az Europol olyan bűncselekményekkel is foglalkozik, amelyeket terrorcselekmények során az élet, testi épség, személyi szabadság, illetve vagyon ellen követtek el vagy elkövetésük valószínűsíthető.

Az Egyezmény függeléke tartalmazza azt a listát, amely bűncselekményekben az Europol a fentieken túl nyomozhat. A Tanács egyhangúlag utasíthatja az Europolt, hogy a függelékben felsorolt egyéb bűncselekményi fajtákkal vagy azok speciális megjelenési alakzataival foglalkozzon [2. cikk (1) és (2) bekezdései]. Az Europol hatásköre kiterjed a fenti bűncselekményekkel összefüggő pénzmosási tevékenységre, illetve az ún. kapcsolódó bűncselekményekre is [2. cikk (3) bekezdés].

A fenti célkitűzések megvalósítása érdekében az Europol fő feladatai: a tagállamok közötti információcsere megkönnyítése, az információk és bűnfelderítési adatok elemzése, az összegyűjtött információk tárolására szolgáló számítógépes nyilvántartások működtetése, a tagállamok részére nyújtott tanácsadás, illetve a tudományos kutatásokból származó ismeretek átadása (3. cikk).

Az Europol és az adott tagállam illetékes nemzeti hatóságai közötti kapcsolatot az erre a célra kijelölt nemzeti egység biztosítja. A nemzeti egység kijelölése, az illetékes nemzeti hatóságokkal való kapcsolatának szabályozása nemzeti hatáskör. A nemzeti egység legfontosabb feladata, hogy akár hivatalból, akár saját kezdeményezésre információcserét folytasson az Europollal, illetve biztosítsa ezen információcsere jogszerűségét.

Bár az Europol feladatainak ellátásához szükséges információk és bűnfelderítési adatok átadása hivatalból történik, a nemzeti egység nem kötelezhető adatszolgáltatásra amennyiben ez nemzetbiztonsági érdek megsértését, folyamatban lévő nyomozás sikerének vagy személyek biztonságának veszélyeztetését eredményezné, továbbá ha a közlés a nemzetbiztonsági szervezetekre vagy konkrét felderítő tevékenységekre vonatkozó információt tartalmaz (4. cikk).

Minden nemzeti egység legalább egy összekötő tisztet küld az Europolhoz. Az összekötő tisztek, nemzeti egységük utasításaival és nemzeti jogszabályaikkal összhangban képviselik a küldő ország érdekeit. Az összekötő tisztek legfontosabb feladata az Europol és a küldő nemzeti egység közötti információcsere megkönnyítése (5. cikk).

Az eredményes együttműködést és információcserét segíti elő az Europol által fenntartott számítógépes rendszer. A rendszer fő elemei: a tagállamok, illetve az Europol számára rendelkezésre álló adatokat tartalmazó információs rendszer, az elemzés céljára létrehozott munkaállományok, illetve ezen munkaállományok tárgymutatós rendszere (6. cikk).

Kizárólag a nemzeti egységek, az összekötő tisztek, az igazgató és helyettesei, valamint a megfelelő felhatalmazással rendelkező Europol tisztviselők jogosultak az információs rendszerbe közvetlenül adatokat bevinni, valamint lehívni azokat. Csak az a nemzeti egység jogosult az adat módosítására, javítására és törlésére, amely azt a rendszerbe bevitte (7−9. cikk).

Az Europol feladatai között kiemelt jelentőségű a megszerzett információk elemzése. Ennek megfelelően a számítástechnikai rendszer fontos elemét képezik az elemzési munkaállományok. Az elemző munkaállomány valamely konkrét bűncselekmény, vagy egymással összefüggő bűncselekmények felderítésének megkönnyítésére szolgál. A munkaállomány személyes és nem személyes adatokat egyaránt tartalmaz (10. cikk).

A személyes adatok megfelelő védelme érdekében írja elő az Egyezmény, hogy valamennyi tagállam köteles megtenni azokat a nemzeti jogalkotási lépéseket, amelyek az alapvető adatvédelmi követelmények teljesítéséhez szükségesek. Az Egyezmény pontosan meghatározza, az adatvédelemmel kapcsolatos felelősség, az adat kezelés, az adatok megismerésének szabályait (14-25. cikk).

Az Europol jogi személyiséggel rendelkező szervezet. Szervei: az Igazgató Tanács, az igazgató, a Pénzügyi Főellenőr és a Pénzügyi Bizottság. Az Igazgató Tanács az Europol legfelsőbb döntéshozó szerve, melynek munkájában tagállamonként egy képviselő vesz részt. Az Igazgató Tanács minden tagja egy szavazattal rendelkezik. Az igazgató, az Europol felelős vezetője, akit az Igazgató Tanács véleményének kikérése után, a Tanács négyéves időtartamra egyhangú szavazással választ meg. Az igazgató az Europol jogi képviselője, munkáját igazgató-helyettesek segítik. Az Europol személyi állománya − amely nem fogadhat el utasítást semmilyen kormánytól, hatóságtól, szervezettől vagy az Europolon kívül álló személytől − felett az igazgató gyakorolja a munkáltatói jogokat (28−31. cikk).

Az Europol költségvetését a tagállamok hozzájárulásaiból és az alkalmi bevételekből finanszírozzák. A tagdíj fizetése a tagországok adott költségvetési évet megelőző 2. évi bruttó nemzeti össztermékének arányában történik. A költségvetéssel együtt egy öt évre szóló finanszírozási tervet is el kell készíteni. Az öt éves finanszírozási tervet egyhangú döntéssel az Igazgató Tanács, az Europol költségvetését pedig - az Igazgató Tanács véleményének ismeretében - ugyancsak egyhangúlag a Tanács fogadja el. Az Igazgató Tanács egyhangú döntésével kijelölt Pénzügyi Főellenőr felelős a bevételek és kiadások ellenőrzéséért. A költségvetés előkészítésében pedig - a tagállamonként egy képviselőből álló - Pénzügyi Bizottság játszik jelentős szerepet (35. cikk).

Az Europol székhelye Hágában van. Az Europol és a Holland Királyság között a vonatkozó kérdések tekintetében egyezmény jött létre (37. cikk). Az Egyezmény előírja, hogy az Europol, az Europol szerveinek tagjai, az igazgató-helyettesek és az Europol alkalmazottai tekintetében alkalmazandó kiváltságokról és mentességekről egy valamennyi tagállamban alkalmazandó jegyzőkönyv jöjjön létre (41. cikk). E Cikk alapján létrehozott jegyzőkönyv kihirdetésére szintén jelen előterjesztés keretében kerül sor.

A 3−4. §-hoz

Az Európai Rendőrségi Hivatal létrehozásáról szóló, 1995. július 26-án kelt Egyezménynek az Európai Közösségek Bírósága általi előzetes döntés útján történő értelmezéséről szóló, 1996. július 24-én kelt, az Európai Unióról szóló Szerződés K.3. cikke alapján létrehozott Jegyzőkönyv alapján az Európai Közösségek Bírósága rendelkezik hatáskörrel arra, hogy előzetes döntéseket hozzon az Europol Egyezmény értelmezéséről. E hatáskörhöz a tagállamok nyilatkozata szükséges, amelynek értelmében a tagállam elismeri az Európai Közösségek Bírósága hatáskörét. A csatlakozással egyidejűleg Magyarország a szükséges nyilatkozatot megtette a fenti kérdésben.

Az 5−6. §-hoz

Az Európai Rendőrségi Hivatal létrehozásáról szóló, 1995. július 26-án kelt Egyezmény (Europol Egyezmény) 43. cikkének (1) bekezdése alapján létrejött, az említett Egyezmény 2. cikkének és Függelékének módosításáról szóló, 2000. november 30-án kelt Jegyzőkönyv tekintet nélkül arra a bűncselekmény-típusra, amelyből a tisztára mosott pénz ered, kiterjeszti az Europol hatáskörét a pénzmosásra.

A 7−8. §-hoz

Az Európai Rendőrségi Hivatal (Europol) létrehozásáról szóló, 1995. július 26-án kelt Europol Egyezmény 43. cikkének (1) bekezdése alapján az Egyezményt módosító, 2003. november 27-én kelt Jegyzőkönyv célja, hogy az európai rendőri együttműködés központjaként történő hatékony működés érdekében megadja a szükséges támogatást és eszközöket az Europolnak.

Új elem, hogy a módosítás révén a Tanácsnak lehetősége van arra, hogy az Igazgató Tanács javaslatára, egyhangúlag meghatározza az Europol prioritásait a súlyos nemzetközi bűncselekmények leküzdése és megelőzése területén [1. cikk (1) bekezdés].

Az Europol hatásköre az euró hamisításának leküzdése területén kibővült, hiszen ezen a területen a módosítást követően az Europol Európai Uniós kapcsolattartási pontként is működik a harmadik államok és szervezetek felé [1. cikk (2) bekezdés].

A közvetlenebb, gyorsabb információáramlást szolgálja az a változás is, amely lehetővé teszi, hogy a tagállamok közvetlen kapcsolattartást engedélyezhessenek az Europol és az illetékes nemzeti hatóságok között. Az információ átadására fő szabályként kijelölt nemzeti egységet azonban az ilyen esetekben tájékoztatni kell [1. cikk (3) bekezdés].

A módosítás bővíti az Europol adatfeldolgozási jogosultságát azzal, hogy lehetővé teszi adatok feldolgozását annak érdekében, hogy az adatoknak a számítógépes rendszerbe történő bevitelének szükségessége megállapítható legyen [1. cikk (4) bekezdés].

A Jegyzőkönyv módosító rendelkezése következtében kitágul az elemzési tevékenységben részt venni jogosultak köre. Az Europol meghívhatja harmadik államok szakértőit vagy meghívhat külső testületeket, hogy csatlakozzanak az elemző csoport tevékenységéhez.

A 9. §-hoz

A törvény 9. §-a tartalmazza az Egyezmény és kiegészítő Jegyzőkönyvei megerősítéséről szóló okirattal egyidőben a Magyar Köztársaságnak a törvény 4. §-ában szereplő kiegészítő Jegyzőkönyvhöz tett nyilatkozatának szövegét, melyet a külügyminiszter az Európai Unió Tanácsának főtitkáránál, mint az Europol Egyezmény és kiegészítő Jegyzőkönyvei letéteményesénél letétbe helyezett.

A nyilatkozat szövege összhangban van a Magyar Köztársaságnak az Európai Bíróság joghatóságának elfogadása tárgyában - az Európai Bíróság előzetes döntéshozatali eljárásával összefüggő nyilatkozatról szóló 2088/2003. (V. 15.) Korm. határozat szerint - kialakított állásfoglalásával, melynek értelmében az Európai Bíróság joghatóságát az Európai Unióról szóló Szerződés 35. cikke (3) bekezdésének b) pontjában meghatározottak szerint fogadta el, amely megfelel a szóban forgó Jegyzőkönyv 2. cikk 2. pontjának b) alpontjában foglaltaknak.

A 10. §-hoz

Indokolt szabályozni az Europolban használatos minősítés és jelölés, illetve a magyar megfelelőjét az alábbiak szerint, összhangban a 4 szintű védelmi rendszerrel:

a) Europol TOP SECRET - „Szigorúan titkos!”

b) Europol SECRET - „Titkos!”

c) Europol CONFIDENTIAL - „Bizalmas!”

d) Europol RESTRICTED - „Korlátozott terjesztésű!” minősítésnek és jelölésnek felel meg.

A 11. §-hoz

A törvény 11.§-ához fűzött megfeleltetési táblázat az egységes jogalkalmazás érdekében tartalmazza azt, hogy a törvény 2. §-a szerinti Egyezmény - e törvény 6. § és a 8. § szerinti Jegyzőkönyvekkel módosított - 2. cikkében és az ehhez csatolt mellékletben meghatározott bűncselekmények a Büntető Törvénykönyvről szóló 1978. évi IV. törvény értelmében mely bűncselekményeknek felelnek meg. Az Egyezmény 2. cikke szerinti mellékletben meghatározott „hormontartalmű anyagok és más növekedésserkentők tiltott kereskedelme” tényállását a Btk. nem rendeli büntetni.

Az Európai Unió Tanácsa 2001. december 6-án és 7-én tartott ülésén úgy döntött, hogy kibővíti azon bűncselekmények listáját, amelyre az Europol Egyezményben az együttműködés kiterjed. Így az Europol mandátumát kiterjesztette az Europol Egyezmény Mellékletében felsorolt, a nemzetközi bűnözés további súlyos formáira.

A 12. §-hoz

A törvény 12. §-a rendelkezik a nemzetközi szerződések hatálybalépésről.

A 13. §-hoz

A törvény hatálybalépésének napjával hatályát veszíti a Rendőrségről szóló 1994. évi XXXIV. törvény 63. §-ának (2) bekezdése, a 64. § (5) bekezdésének második mondata és (8) bekezdésének második mondata.

A Rendőrségről szóló 1994. évi XXXIV. törvény (a továbbiakban: Rtv.) fentiekben hivatkozott rendelkezései az „államtitoknak minősül” fordulatot tartalmazzák. Ezek a jogszabályhelyek kollízióban vannak az államtitokról és a szolgálati titokról szóló 1995. évi LXV. törvénnyel (a továbbiakban: Ttv.), hiszen az Rtv. hatályon kívül helyezendő rendelkezései − ellentétben a Ttv.-nek az államtitok fogalmában meghatározott együttes feltételek mérlegelésének kötelezettségétől − az Rtv.-ben megjelölt bűnüldözési adatokat mérlegelés nélkül rendelik államtitokká minősíteni.

Az Rtv. hivatkozott jogszabályhelyeinek a Ttv. rendelkezéseivel való kollíziója egyben alkotmányos aggályokat is felvet, hiszen az automatizmusok nincsenek tekintettel a konkrét adattartalomra. A 32/1992. (V. 29.) AB határozatban az Alkotmánybíróság kifejtette: „A nyilvánosság körének meghatározásánál a dokumentumok tartalmából kell kiindulni. Alkotmányellenes az olyan szabályozás, amely az iratokat nem tartalmuk szerint minősíti titkosnak.”

Az alkotmányos aggályok mellett a 13. §-ban hatályon kívül helyezni kívánt jogszabályhelyek jelentős mértékben felelősek a minősített adatok - köztük az államtitkok - számának olyan mértékű felduzzadásáért, amely már a titokvédelmi rendszer fenntarthatóságát és finanszírozhatóságát veszélyezteti. Ezzel ezek a jogszabályhelyek az adatok védelmét már egyáltalában nem fokozzák.

A belső jogi ellentmondások mellett az Rtv. hivatkozott szakaszainak hatályon kívül helyezése rendkívüli jelentőséggel bír nemzetközi kötelezettség vállalásaink szempontjából. A nagy mennyiségű, magas szinten minősített adat befogadására ugyanis az EU intézményei nem képesek. Az eltérő védelmi filozófia szerint ugyanis, a legmagasabb szinten csak a védendő adatok szűk körét lehet kezelni. A nemzetközi együttműködésben való részvételünket, pontosabban, a minősített adatcserét a magyar szabályozás hátrányosan érinti. Ez a probléma az Europollal való együttműködésünkben már „társult tagként” való működésünk során is hangsúlyosan jelentkezett, az Europol a magyar rendőrségi információkat jelentősen túlminősítettnek értékelte, és a magyar jogszabályok mielőbbi módosítását kezdeményezte. Az Europol számítástechnikai nyilvántartó és elemző rendszere ugyanis legfeljebb „CONFIDENTIAL” azaz „Bizalmas!” minősítési jelölésig alkalmas minősített adatok kezelésére. Az automatikusan államtitoknak minősülő, azaz „TOP SECRET” („Szigorúan titkos!”) minősítési jelöléssel ellátott magyar rendőrségi adatokat a rendszer nem tudja befogadni, ami azzal a következménnyel járhat, hogy a Magyar Köztársaság teljes mértékben kizárja magát az Europol keretében történő információcseréből, ezzel tagsága gyakorlatilag formálissá válik. Erre figyelemmel a törvény 13. §-a szerint az Rtv. 63. § (2) bekezdését, a 64. § (5) bekezdésének második mondatát és a (8) bekezdésének második mondatát hatályon kívül kell helyezni.

A 14. §-hoz

A törvény hatálybalépésének napjával hatályát veszítik továbbá az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény (NEBEK tv.) 11−15.§-ai. A NEBEK tv. 11. § (1)-(2) bekezdése szerinti jogállású adatvédelmi felelős nem felel meg az Europol Egyezmény 23. cikk (1) bekezdése szerinti követelménynek. Az Europol Egyezmény értelmében a tagállamoknak független nemzeti ellenőrző hatóságot kell kijelölniük, amelynek a feladata - a nemzeti jog rendelkezéseivel összhangban - annak ellenőrzése, hogy megengedett-e a személyes adatoknak az adott tagállam által történő bevitele, lekérdezése és az Europolnak történő továbbítása, valamint annak vizsgálata, hogy mindez nem sérti-e az adatalanyok jogait. Az Europol Egyezmény 24. cikke (1) bekezdése szerint pedig e szerv vagy személy tagja az Europol Közös Adatvédelmi Ellenőrző szervének is. A függetlenség követelményének a magyar jogrendszerben az adatvédelmi biztos jogállása felel meg. Ezért került sor a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Atv.) 24. § g) pontjának a 2005. évi XIX. törvénnyel történő módosítására, amely az Európai Unió Közös Adatvédelmi Ellenőrző Szerveiben való képviselet tekintetében megteremtette az adatvédelmi biztos erre irányuló jogosítványát. Az adatvédelmi törvény módosítása már 2005. július 1. napján hatályba lépett, erre figyelemmel indokolt a NEBEK tv. módosítása.

A 15. §-hoz

A törvény hatálybalépésének napjával hatályát veszíti továbbá a Magyar Köztársaság és az Európai Rendőrségi Hivatal között Budapesten, 2001. október 4-én aláírt Együttműködési Megállapodás kihirdetéséről szóló 2001. évi LXXXIX. törvény, valamint az annak módosításáról szóló 2002. évi XXXI. törvény, hiszen 2004. szeptember 1-jétől a Magyar Köztársaság az Europol teljes jogú tagja lett. Az Együttműködési Megállapodás megszüntetésével mindkét Szerződő Fél egyetértett.

A 16-17. §-hoz

A törvény végrehajtásához szükséges intézkedésekről a belügyminiszter gondoskodik. Az Egyezmény 23. cikke szerinti nemzeti ellenőrző hatósági feladatok végrehajtásáért az adatvédelmi biztos a felelős. A minősített adat védelméről szóló 2007. január 1-jén hatályba lépő törvény a törvény 10. §-ában foglaltakkal azonos tartalmú rendelkezést tartalmaz.