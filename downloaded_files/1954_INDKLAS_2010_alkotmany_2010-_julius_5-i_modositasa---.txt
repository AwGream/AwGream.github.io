Alkotmány 2010. július 5-i módosítása indokolása

a Magyar Köztársaság Alkotmányáról szóló 1949. évi XX. törvény módosításáról

Általános indokolás

Az Alkotmánybíróság az alkotmányvédelem legfőbb szerve. Ahhoz, hogy funkcióját maradéktalanul elláthassa, biztosítani kell az önállóságát, függetlenségét és folyamatos működőképességének jogi feltételeit.

Részletes indokolás

Az 1. §-hoz

Az Alkotmány 32/A. § (4) bekezdése szerint az Alkotmánybíróság tizenegy tagját az Országgyűlés választja. Az Alkotmánybíróságról szóló 1989. évi XXXII. törvény (a továbbiakban: Abtv.) 4. § (1) bekezdése szerint az Alkotmánybíróság tizenegy tagból - köztük az elnökből és helyettes elnökből - álló testület.

Az Alkotmánybíróság jelenleg csupán kilenc tagból áll, amely adott esetben veszélyeztetheti a testület teljes ülésének határozatképességét, amely az Abtv. 30. § (3) bekezdése értelmében legalább nyolc tag, köztük az elnök vagy akadályoztatása esetén a helyettes elnök jelenlétét követeli meg.

Az elmúlt húsz év tapasztalatai azt mutatják, hogy a hatályos jelölési szabályok nem biztosítják a testület folyamatos és zavartalan működését, ezért szükséges azok felülvizsgálata.

A törvény szerint az Alkotmánybíróság tagjaira az országgyűlési képviselőkből álló, a frakciók közötti létszámarányokat tükröző jelölő bizottság tesz javaslatot. A jelölő bizottság összetétele, igazodva a választópolgárok akaratából létrejött parlamenti arányokhoz, biztosítja a politikai egyeztetések lefolytatásának megfelelő kereteit.

A 2. §-hoz

A módosítás 2010. július 5-én lépett hatályba, az új alkotmány előkészítésének részletes szabályairól szóló országgyűlési határozat megalkotásához a képviselők 2/3-ának igen szavazata szükséges.