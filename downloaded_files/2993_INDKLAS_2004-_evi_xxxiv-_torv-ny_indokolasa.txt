2004. évi XXXIV. törvény indokolása

a kis- és középvállalkozásokról, fejlődésük támogatásáról

-----STARTING---POINT---ALTALANOS--- 

A kis- és középvállalkozásokról, fejlődésük támogatásáról szóló 1999. évi XCV. törvény (a továbbiakban: KKVtv.) hatálybalépése óta eltelt idő alatt a hazai jogszabályi és szervezeti háttér megváltozott, a vállalkozói struktúra jelentősen átalakult, és közeleg az Európai Unióhoz történő csatlakozásunk 2004. május 1-jei időpontja.

Kiemelt kormányzati célnak tekintjük a vállalkozók növekedésének, gyarapodásának további elősegítését, a tőkeerő elismertetésével még érdekeltebbé kívánjuk tenni őket a megerősödésben. Ugyanakkor mind a kisebb tőkeerejű vállalkozásoknak, mind a támogatásuk tervezését irányító szerveknek érdekében áll a vállalkozások valós gazdasági erejének, támogatási igényének pontosabb felmérése, áttekinthetősége.

A kis- és középvállalkozások fejlődésének támogatásával kapcsolatos egyes kormányzati feladatokról szóló 2165/1999. (VII. 8.) Korm. határozat 3. pontja felhívja a gazdasági minisztert, hogy a kis- és középvállalkozások meghatározásában feltételként szereplő árbevétel és mérlegfőösszeg alakulását rendszeresen vizsgálja, és amennyiben a gazdasági körülmények változása azt indokolja, kezdeményezze módosításukat. Mindezek a körülmények a KKVtv. egészének részletes felülvizsgálatát tették szükségessé.

Az új tartalmú KKVtv. hatályba léptetését az Európai Unióhoz való csatlakozás időpontjára tervezzük, mert a módosítások legfontosabb része a kis- és középvállalkozói (a továbbiakban: KKV) kategóriák meghatározására irányul, és az Európai Unió Bizottsága már létrehozott ilyen jellegű meghatározást, amely bizonyos területeken kötelezően alkalmazandó minden tagállam részére. A részletes indoklásból kitűnik, hogy a KKVtv. több rendelkezését változatlan formában vagy érdemi változtatás nélkül kívánjuk az új KKVtv.-be átemelni, csupán a Gazdasági Minisztérium nevének Gazdasági és Közlekedési Minisztériumra történő változása vagy a „KKV” betűszó szakmai körökben történt elterjedéséből következő eltérés miatt különböznek egyes rendelkezések.

A KKVtv. tartalmi vizsgálatát követő kodifikációs munkálatok során, a szükséges módosítások mennyiségéből fakadóan merült fel a KKVtv. hatályon kívül helyezésének és helyette új törvény (a továbbiakban: új KKVtv.) alkotásának a lehetősége. Az új KKVtv.-re vonatkozó tervezet kialakításakor a jelenleg hatályos KKVtv. mellett az Európai Bizottság 2003. május 6. napján kiadott, 2003/361/EK számú bizottsági ajánlását (a továbbiakban: ajánlás) vettük alapul, de a KKV-definíciók értékhatárainak tekintetében 2004. december 31-ig a 96/280/EK bizottsági ajánlásban megadott mértéket kívánjuk alkalmazni. Ezt tette indokolttá, hogy az EK Szerződés 87. és 88. cikkének

- a képzési támogatásra történő alkalmazásáról szóló 68/2001/EK bizottsági rendelet,

- a de minimis támogatásra történő alkalmazásáról szóló 69/2001/EK bizottsági rendelet,

- a kis- és középvállalkozásoknak nyújtott állami támogatásokra való alkalmazásáról szóló 70/2001/EK bizottsági rendelet, illetve

- a foglalkoztatás nemzeti támogatására történő alkalmazásáról szóló 2204/2002/EK bizottsági rendelet

(a továbbiakban együtt: Rendeletek) melléklete jelenleg a 96/280/EK bizottsági ajánláson, 2005. január 1-jétől az új ajánláson alapuló KKV definíciót tartalmazza. A Rendeletek alkalmazási körén kívül eső területeken is csak indokolt esetben tartjuk érdemesnek eltérni a Rendeletek meghatározásaitól.

Az egyes vállalkozói kategóriák pénzügyi mutatóit illetően nem csak a magyarországi, hanem az uniós kategóriák is emelkedni fognak 2005. január 1-jétől. Az új KKVtv.-ben a mikro-, a kis- és a középvállalkozói kategóriákra vonatkozó pénzügyi mutatókat az Európai Unióban mindenkor hatályos ajánlásban - euróban - megadott értékekhez kívánjuk igazítani, amely jelentős emelést jelent, továbbá 2005. január 1-jétől lehetővé teszi a mikrovállalkozások pénzügyi szempontú megkülönböztetését is a kisvállalkozásoktól (jelenleg csak a létszámban van a kettő kategória között eltérés). Az ajánlásban megjelölt értékekhez való igazodást tette indokolttá a hazai vállalkozók uniós támogatásokra történő pályázási lehetőségének megkönnyítése is. A csatlakozás időpontjától hatályos hazai kategóriák az Európai Unió hatályos kategóriáival fognak megegyezni. A foglalkoztatotti létszámra vonatkozó határok sem az uniós jogszabályokban, sem pedig az új KKV tv. hatályba lépését követően nem változnak.

A törvény, azon belül a KKV-kategóriák két lépcsőben történő hatályba léptetését, illetve viszonylag rövid időn belül történő, előre meghatározott módosítását teszi szükségessé az is, hogy hazánk csatlakozásakor a hatályos uniós jogszabályok is egyidejűleg hatályba lépnek Magyarországon, köztük a fent említett, kötelezően alkalmazandó Rendeletek, és ezektől a törvényben való érdemi eltérésre nincs lehetőség, hiszen hazánk a csatlakozási tárgyalások során nem kért derogációt a KKV-k támogatására vonatkozó jogszabályokat illetően. Ebből következően nincs lehetőségünk arra sem, hogy az uniós kategóriák változását ne kövessük a hazai jogalkalmazás során, tehát az előre látható, 2005. január 1-jei módosulás követésére is célszerűnek tartottuk előre betervezni az új KKVtv. egyidejű módosítását. A két lépcsős hatályba léptetés célja tehát alapvetően az összhang megteremtése a közösségi szabályokkal, az azokban való változások folyamatos követése és a változások előre láthatóvá tételével az azokra való felkészülés lehetőségének megteremtése.

A KKVtv. által kötelezően előírt hatásvizsgálatot a kodifikációs folyamat elején elvégeztettük. Az új, 2003. évben kiadott ajánlásra vonatkozóan kértünk adatokat, amikor még egy lépcsőben, átmeneti időszak nélkül terveztük végrehajtani a KKV-kategóriák bevezetését, és ezáltal a KKVtv. módosítását. A később felmerülő többlépcsős megoldás esetén az átmeneti időszak rövidsége (mindössze 8 hónap), valamint a fentiekből fakadóan kötelező, és a költségvetési terhek csökkentését is szolgáló megoldás nem tette indokolttá újabb hatásvizsgálat végeztetését. A rövid átmeneti időszakot követően várható adatokat, tendenciákat ismerjük, és ezekből látható, hogy nagyságrendileg milyen változásokat fog okozni az első lépcsőben hatályba lépő kategóriaemelés, de legfőképpen az, hogy ez a megoldás csökkenti a költségvetés terheit, tehát mindenképpen kedvezőbb egy esetleges egylépcsős megoldásnál, melyre a fentiekből következően kizárólag a csatlakozás időpontjában kerülhetne sor.

A korábbi - 25%-os állami, önkormányzati vagy nem KKV tulajdoni részesedésre vonatkozó - függetlenségi kritérium helyett 2005. január 1-jétől részletesebb megoldással lesznek a vállalkozások egymástól megkülönböztethetőek. Az Ajánlásból szándékozunk - a magyar viszonyokra igazítva - átemelni az önálló, a partner és a kapcsolódó vállalkozások fogalmát. Az ezek közötti differenciálás során részletesen szabályozza az ajánlás szövege a korábbi - 25%-os állami, önkormányzati vagy nem KKV tulajdoni részesedésre vonatkozó - ún. függetlenségi kritériumot is, mi ehhez a formához igazodva kívánjuk az új szabályozást kialakítani.

Bővül a mikro-, kis- és középvállalkozások támogatására létrehozott Kis- és Középvállalkozói Célelőirányzatból (a továbbiakban: KKC) finanszírozható célok, jogcímek sora. Törvényi szinten kívánjuk lehetővé tenni:

- a ratingra, vagyis a KKV-k minősítésére,

- a KKV-k fejlesztéséhez kapcsolódó konferenciák, rendezvények szervezésére, lebonyolítására,

- a KKV-k fejlesztési stratégiáját megalapozó kutatások, elemzések, tanulmányok készítésére,

- a KKV-k részére alapszintű és emelt szintű tanácsadásra

- a környezetvédelmi hatású fejlesztések elősegítésére és

- a szellemi tulajdon védelmének elősegítésére, a szellemi tulajdon védelme tudatosságának fejlesztésére

nyújtható támogatások finanszírozását, valamint a Kis- és Középvállalkozói Célelőirányzatnak és az abból finanszírozható támogatásokra vonatkozó konstrukciók, továbbá a közreműködő szervezetek ezekkel összefüggő működési költségeinek kifizetését.

Új támogatási formákat is be kívánunk vezetni, melyek a következők:

- lízingdíj-támogatás,

- faktoringdíj-támogatás,

- bankgarancia-díj kedvezmény és

- tulajdoni részesedés szerzése vállalkozásokban.

A jól hasznosítható, minél konzisztensebb adatokhoz való hozzájutás és azok szakszerű feldolgozása, figyelemmel kísérése a támogatások hatékonyságának vizsgálatát illetően kiemelten fontos feltétel, ezért a vállalkozásokról központi nyilvántartással rendelkező Központi Statisztikai Hivatal (a továbbiakban: KSH) és az Adó- és Pénzügyi Ellenőrzési Hivatal (a továbbiakban: APEH) törvényi szinten történő bevonását tervezzük az adatszolgáltatásba, annak alapján elemzések készítésébe.

-----STARTING---POINT---RESZLETES---

Az 1. §-hoz

Az Európai Unióhoz való csatlakozást követően fokozottan figyelemmel kell lennie a hazai támogatási rendszernek az uniós támogatási rendszerre, lehetőségekre, továbbá arra, hogy a magyarországi vállalkozások versenyképességét az egész uniós piacon mint belpiacon jelen lévő vállalkozásokkal szemben kell megőrizni. A törvény fő céljának továbbra is azt tekintjük, hogy a KKV-k részére ennek megfelelő gazdálkodási feltételeket segítsen teremteni.

A 2. §-hoz

A törvény személyi, illetve területi hatályát kívánjuk egyértelműen behatárolni e szakasszal.

Az új KKVtv. 2. §-ában merül fel első ízben a „KKV” rövidítés, mely a szakmai körökben már általánosan használt betűszó. Ezt a rövidítést kívánjuk a meglehetősen hosszú kis- és középvállalkozás, illetve a mikro-, kis- és középvállalkozás kifejezések helyett használni következetesen az egész szövegben, ezért ez a kifejezés többször előfordul a későbbi szakaszokban is.

A 3. §-hoz

A hazai vállalkozói struktúra átalakult, amihez a jelenleg hatályos KKVtv. definíciói már nem igazodnak megfelelően, ezért a definíciók a csatlakozás tényétől függetlenül is módosítást igényelnek.

A csatlakozást követően az Európai Unióban szabályozott területen, az egyes állami támogatások vonatkozásában a Rendeletek mellékletét képező 96/280/EK bizottsági ajánlás szerinti értékekkel, 2005. január 1-jétől pedig az azt felváltó új ajánlásban meghatározott definícióval kell meghatározni a KKV-k kategóriáit. Az egyes állami támogatásokon - tehát a Rendeletek alkalmazási körén - kívül eső területeken (pl. adatszolgáltatás, tanulmányok készítése stb.) is csak indokolt esetben érdemes eltérni a Rendeletek meghatározásaitól. Ennek legfontosabb indokai, hogy:

az uniós támogatások az uniós vállalkozói kategóriákat veszik figyelembe,

ez szükséges a megfigyelhetőséget, összehasonlíthatóságot, mérhetőséget lehetővé tevő felmérések, statisztikák készítéséhez.

A 4. §-hoz

A 4. § a hazai jogrendszerben újszerű, de részben más törvényi fogalmakkal részben átfedéseket tartalmazó fogalmakat határoz meg, ennek megfelelően a megszövegezéskor és a fogalmak nevének kialakításakor tekintettel kellett lennünk más jogszabályok definícióira (pl. kapcsolódó vállalkozás esetén a társasági adóról és az osztalékadóról szóló 1996. évi LXXXI. törvény és a számvitelről szóló 2000. évi C. törvény kapcsolt vállalkozás meghatározásai). A magyar jogi fogalmaktól fontos élesen elkülöníteni egyes hasonló csengésű fogalmakat. A határozott megkülönböztetés céljából kívánjuk alkalmazni a partnervállalkozás és a kapcsolódó vállalkozás kifejezéseket.

Ugyancsak ki kell emelnünk, hogy az új KKVtv. bizonyos értelemben a Rendeletek által nem szabályozott területek „háttérjogszabályaként” is tekinthető, így az abban szereplő meghatározások kifejezetten e törvény vonatkozásában alkalmazandók, viszont a magyar viszonyokra és jogi nyelvre igazított formában a Rendeletek definícióival összeegyeztethetők. Egyes átvett fogalmakat a könnyebb értelmezhetőség érdekében az ajánlástól eltérően fogalmaztunk meg, vagy az új KKVtv. végén, a Záró rendelkezésekben tartottunk célszerűnek elhelyezni (pl. befektetők, szomszédos piac).

A kodifikáció során felmerült egy olyan megoldás is, hogy az ebben a szakaszban levő fogalmakat mind a Záró rendelkezésekben határozzuk meg, ez a megoldás azonban nagyon hosszú, esetenként több bekezdéses definíciókat jelentene, így az értelmezhetőség nehezebbé válna, és nem is az új KKVtv. alapját képező ajánlás által adott logika mentén vezetné a jogalkalmazót, továbbá ebben az esetben a 3. §-ban szereplő meghatározásokat is át kellene tenni a Záró rendelkezésekbe. Összességében ez a megoldás nem feltétlenül jelentene könnyebb értelmezhetőséget, alkalmazhatóságot.

A 5. §-hoz

Az új KKVtv. 5. §-a az egyes vállalkozási típusok, illetve vállalkozói csoportok esetében kívánja egyértelműsíteni, hogy a 3. §-ban megadott mutatószámokat milyen kimutatás alapján kell megállapítani. A szakasz megszövegezésekor tekintettel kellett lennünk arra, hogy az ajánlásokban nincsenek leszabályozva az egyéni vállalkozásokra vonatkozó előírások, a hazai viszonyok között alkalmazható jogszabály megalkotása során azonban a magyar viszonyokat kell figyelembe vennünk.

Az 6. §-hoz

Az új KKVtv. 6. §-a a jelenleg hatályos KKVtv. azonos számú szakaszával érdemben megegyező szövegű. A KKV-k támogatási rendszerének hatékonyabbá és átláthatóbbá tétele, illetve a központi költségvetésből a fejlesztésükre fordítandó támogatások koncentrálása továbbra is indokolttá teszi a Gazdasági és Közlekedési Minisztérium fejezetén belül egy külön célelőirányzat működtetését.

A 7. §-hoz

A támogatási célokat úgy kell meghatározni, hogy a támogatási rendszer a KKV-k fejlődését akadályozó valamennyi probléma megoldásában segítséget nyújthasson. A támogatandó programoknak le kell fedniük mindazokat a területeket, amelyeken indokolt a KKV-k méreteiből eredő természetes versenyhátrány csökkentése érdekében a fejlődésüket központi intézkedésekkel segíteni. Ezzel a szándékkal vettük át, és egészítettük ki a KKVtv. 6. §-át. A (2) bekezdés sorolja fel a KKC-ból támogatásban részesíthető programokat. Szükségesnek tartottuk, hogy a KKV-k fejlesztését szolgáló, a jövőben alkalmazandó, illetve lehetséges, a korábbiakhoz képest új támogatási jogcímeket vegyünk fel a felsorolásba, és a korábban már meglévő jogcímeket egyértelművé tegyük.

A 8. §-hoz

A támogatási formák köre várhatóan bővülni fog a jövőben a lízingdíj-támogatás, a faktoringdíj-támogatás és bankgarancia-díj kedvezmény nyújtásával, és felmerült az igény, hogy lehetővé tegyük tulajdoni részesedés szerzését vállalkozásokban is. Szükségesnek tartjuk a támogatások ezen formáinak törvényi szintű lehetővé tételét.

A kedvezményes kamatozású vagy kamatmentes kölcsön alkalmazása vitára ad okot, amennyiben pénzintézeti feladatnak minősülhet, ezért töröltük a támogatási formák felsorolásából. Szerepüket pótolhatónak látjuk a kamattámogatások alkalmazásával.

A (2) bekezdést - mely szerint egyidejűleg több támogatási formát is igénybe vehet egy KKV - a jelenleg hatályos KKVtv. szövegéhez képest pontosítva kívánjuk átvenni. Fontos kiemelni, hogy sem az államháztartás működési rendjéről szóló 217/1998. (XII. 30.) Korm. rendelet, sem a Gazdasági Minisztérium vállalkozási célelőirányzatainak szabályozásáról szóló 1/2001. (I. 5.) GM rendelet módosítására nincs szükség a (2) bekezdés miatt.

A 9. §-hoz

A Gazdasági és Közlekedési Minisztérium fejezetéhez tartozó Kis- és Középvállalkozói Célelőirányzat terhére nyújtandó támogatásokon kívül más forrásból is részesülhetnek támogatásban a KKV-k, vagy megilletheti őket valamilyen adó-, díj-, illetve járulékfizetési kedvezmény. Ez a két bekezdés csupán azt kívánja egyértelművé tenni, hogy a KKV-k támogatása nem merül ki KKC terhére finanszírozott programokkal.

A 10. §-hoz

A gazdasági és közlekedési miniszter által összehangolt, KKV-fejlesztéssel kapcsolatos kormányzati feladatok megszövegezésekor figyelembe kellett vennünk, hogy a Magyar Köztársaságnak az Európai Unióhoz való csatlakozásáig, az egységes európai piac folyamataiba történő bekapcsolódás tekintetben csak a felkészítés, azt követően, a folyamatokban való részvétellel a fejlesztés is fontos kormányzati szakfeladat. Az új KKVtv. 10. §-ának megszövegezésekor ennyiben tartjuk szükségesnek a jelenleg hatályos KKVtv. 10. §-ához képest eltérő megfogalmazást.

A 11. §-hoz

A szabályozó rendszer KKV-fejlesztést érintő módosításai során továbbra is fontosnak tartjuk az egyes tervezett változásokhoz kapcsolódó hatástanulmány készítését, illetve készíttetését és annak bemutatását.

A 12. §-hoz

A Kormány évente visszatérő feladata volt a gazdasági és közlekedési miniszter által elkészített jelentés formájában beszámolni az Országgyűlésnek. Tekintettel arra, hogy éves szinten nem történik akkora változás a KKV szektort érintően, amely indokolná a feladat ilyen gyakori elvégzését, elegendőnek tartjuk a kétévente történő beszámolási kötelezettség fenntartását. Ebben a beszámoló jelentésben lehetségessé válik a KKV szektor helyzetének, gazdálkodási és jogszabályi feltételrendszerének átfogó bemutatása, valamint a szektort érintő, megtett intézkedésekről, pénzügyi konstrukciókról szóló beszámoló készítése.

A 13. §-hoz

A KKV-k egységes meghatározása lehetővé tette a szektor támogatásának, vállalkozói hitelekből és közbeszerzésekből való részesedésének folyamatos figyelemmel kísérését. Ahhoz, hogy erre alapozva egységes értékelő rendszer jöhessen létre, szükség van a költségvetési forrásból finanszírozott célelőirányzatok és az elkülönített állami pénzalapok kezelői, a pénzügyi szervek felügyeletét ellátó szerv, valamint a Közbeszerzések Tanácsa által a minisztérium részére szolgáltatandó adatokra. 2000. április 1-jei hatállyal az Állami Pénz- és Tőkepiaci Felügyeletről szóló 1996. évi CXIV. törvényt hatályon kívül helyezte a Pénzügyi Szervezetek Állami Felügyeletéről szóló 1999. évi CXXIV. törvény 14. §-ának a) pontja. Ennek a változásnak a követésével vettük át a KKVtv. 9. §-át, de Az állami feladatok összehangolása című fejezetben helyeztük el.

A 14. §-hoz

A jól hasznosítható, minél konzisztensebb adatokhoz való hozzájutás és azok szakszerű feldolgozása, figyelemmel kísérése a támogatások hatékonyságát illetően kiemelt fontosságú feltétel. Ennek biztosítására szükségesnek tartjuk a Központi Statisztikai Hivatal (a továbbiakban: KSH), valamint az Adó- és Pénzügyi Ellenőrzési Hivatal (a továbbiakban: APEH) mint a KKV-szektorra vonatkozó adatokkal és központi nyilvántartással rendelkező intézmény bevonását.

Az előterjesztésben is, az ajánlás szövegéből átvett megoldás az, hogy a pénzügyi mutatók vizsgálata nélkül, csupán a foglalkoztatottak száma alapján kívánunk adatokat és elemzést kérni a KSH-tól és az APEH-tól. A módszer hazai bevezetését támasztja alá, hogy a vállalkozások - a pénzügyi értékhatárok megemelését követően különösen - elsősorban a foglalkoztatottak létszáma alapján tagozódnak be az egyes KKV-kategóriákba. Az adatszolgáltatás külön kormányrendeletben történő kidolgozásával megszűntethetők a két szerv által szolgáltatott adatok közötti eltérések, ezáltal jobban hasznosítható adatokhoz juthat a KKV-k területével foglalkozó minden minisztérium és egyéb szervezet. Erre vonatkozóan személyes szakmai egyeztetést folytattunk az APEH és a KSH képviselőivel, melyet a kormányrendelet megalkotásakor mindenképpen folytatni kívánunk.

A 15-17. §-hoz

A Vállalkozásfejlesztési Tanács (a továbbiakban: VT) összetételénél fogva alkalmas arra, hogy a KKV-fejlesztésben érintett szervezetek közötti érdekeket összehangolja, továbbá arra, hogy a KKV-k, illetve szervezeteik részt vegyenek az őket érintő döntések előkészítésében. A VT feladatkörét, üléseit és azok levezetését szabályozó rendelkezéseket a KKVtv.-ből változatlan tartalommal kívánjuk átemelni az új jogszabályba.

A VT összetételét meghatározó 16. § (2) bekezdését a KKVtv. 14. §-a (2) bekezdésének figyelembe vételével, a korábbiakban említett, a Magyar Köztársaság minisztériumainak felsorolásáról szóló 2002. évi XI. törvény alapján állapítottuk meg. A VT új tagja a gyermek-, ifjúsági és sportminiszter, az igazságügyi miniszter, valamint a foglalkoztatáspolitikai és munkaügyi miniszter képviselője. 2003. május 19-től két tárca nélküli miniszter is tagja a Kormánynak, mindkettejük képviselőjének a VT-be történő meghívását indokoltnak tartjuk. Indokolatlanul kezdődött azonban a gazdasági miniszter említésével a felsorolás, hiszen az (1) bekezdés alapján - természetesen a VT szavazati joggal rendelkező tagjaként - ő látja el az elnöki funkciót. Összességében az egyes minisztériumok összevonásából eredő csökkenés és az új tagok bekerüléséből származó növekedés következtében az (1) bekezdésben és a (2) bekezdés a) pontjában felsorolt, kormányzati oldalt képviselő tagok száma hárommal (11-ről 14-re) nő a KKVtv. hatályos szövegében szereplő felsoroláshoz képest.

Az érdekképviseletekkel folytatott egyeztetés és ennek lezárásaként az Országos Érdekegyeztető Tanács plenáris ülésének eredményeképpen került sor a (2) bekezdés c) pontjának - a korábbi megfogalmazáshoz képest konkrétabb, felsorolást tartalmazó formájának kialakítására, melynek során 5 főről 6 főre emelkedett a VT-be képviselőt küldő érdekképviseletek száma.

Az Országos Műszaki Fejlesztési Bizottság elnökét a Nemzeti Kulturális és Technológiai Hivatal elnöke váltja fel a tanácskozási joggal felruházott tagok között. Ugyancsak tanácskozási joggal rendelkező tagként került be a Nemzeti Kutatási és Technológiai Hivatal elnöke, míg a Magyar Vállalkozásfejlesztési Alapítvány kuratóriumának elnöke - egyéb vállalkozásfejlesztési szervezetek vezetőivel egyetemben - a (3) bekezdés új b) pontja alapján kaphatnak meghívást a gazdasági és közlekedési miniszter meghívására.

A 18. §-hoz

Az új KKVtv. megszövegezésekor tekintettel kellett lennünk arra, hogy a hazai hivatalos valuta a csatlakozást követően is a forint lesz, (ugyanakkor tény, hogy hazánk elhatározta, hogy hosszabb távon meg kíván felelni a maastrichti konvergencia kritériumoknak, amelyek alapján bevezethetjük az uniós valutát, az eurót) viszont az összevethetőség érdekében követhetővé kellett tennünk az európai közös valuta, valamint a forint közötti árfolyamváltozásokat.

A vállalkozások üzleti évének lezárásának időpontjához kötöttük a meghatározó érvényes középárfolyamot, mert a támogatási és az adatszolgáltatási rendszer egyaránt ennek az időpontnak az alapján sorolja be az egyes vállalkozókat. A törvény alapján egyik irányban sincs lehetőség az év közbeni kategóriaváltásra, a szükséges mutatószámokat két egymást követő évben kell teljesíteni (5. §).

A 19. §-hoz

A gazdasági társaságokról szóló 1988. évi VI. törvény, valamint a bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendelet módosításáról szóló 1991. évi LXV. törvény 49. §-ának (6) bekezdése 1992. január 1-jétől hatályon kívül helyezte a közkereseti társaság két alfajaként ismert gazdasági munkaközösséget (a továbbiakban: gmk.) és a jogi személy felelősségvállalásával működő gazdasági munkaközösséget (a továbbiakban: jgmk.) szabályozó rendelkezéseket. A 1992. január 1-jétől gmk.-k és jgmk.-k már nem alapíthatók. A korábban bejegyzett és még működő gmk.-k és jgmk.-k pedig a gazdasági társaságokról szóló 1997. évi CXLIV. törvény 300. §-ának (3) bekezdése alapján a törvény hatálybalépésétől számított két éven belül kötelesek voltak a tevékenységüket ebben a formában megszüntetni, ellenkező esetben a cégbíróság ezeket a gazdasági társaságokat hivatalból megszűntnek nyilvánítja. Ennek megfelelően, illetve eddigi tapasztalataink és a profit-orientált, nem állami tulajdonban lévő vállalkozások támogatására irányuló szándékú szemlélet alapján kívántunk a jelenleg hatályos KKVtv. szövegétől eltérő felsorolást megállapítani a vállalkozások esetében.

Az új KKVtv. - az ajánlásból átvéve - használja a befektető, a szomszédos piac és a közvetett tulajdon fogalmát. Az ezeket tartalmazó értelmező rendelkezéseket az új KKVtv. szakaszainak egyszerűbb megfogalmazása, könnyebb értelmezhetősége érdekében külön, a jogszabály Értelmező rendelkezéseiben, a 19. §-ban kívánjuk elhelyezni, kiemelni. Itt rögzítjük, hogy az új KKVtv. alkalmazásában hogyan értelmezzük az egyéni vállalkozás és a vállalkozás fogalma alatt.

Nem kívánunk eltérni a tőkepiacról szóló 2001. évi CXX. törvény (a továbbiakban: Tpt.) szabályozásától az intézményi befektető, valamint az egyéni vállalkozásról szóló 1990. évi V. törvény (a továbbiakban: Evt.) meghatározásától az egyéni vállalkozás fogalmát tekintve, ugyanakkor a gyakran alkalmazott hivatkozó megoldással a Tpt., illetve az Evt. definíciójának módosítása esetén sem szükséges a KKVtv. módosítása. Ugyanezen megfontolásból a közvetett tulajdonra vonatkozó új meghatározás helyett utalni kívánunk a Tpt. azonos fogalmára.

-----STARTING---POINT---VEGE---

A 20. §-hoz

Az új KKVtv. hatálybalépésének időpontját mindenképpen az Európai Unióhoz való csatlakozás napjához kell kötnünk az új KKVtv. 20. §-ának (1) bekezdésében, hiszen az uniós jogszabályok, így a Rendeletek is, - melyek a csatlakozást követően a Magyar Köztársaság törvényeinél magasabb szintű jogszabálynak minősülnek - közvetlenül e naptól hatályosak lesznek Magyarországon, és hazánk nem kért derogációt a KKV-k támogatásra vonatkozó jogszabályokat illetően. A KKV-definíciót azonban - teljes mértékben igazodva az Európai Unióban egyidejűleg hatályos jogszabályokhoz - két lépcsőben kívánjuk bevezetni, ezért a csatlakozástól az akkor hatályos 96/280/EK bizottsági ajánlás, 2005. január 1-jétől pedig az akkor hatályba lépő 2003/361/EK bizottsági ajánlás kategóriáinak alapján állapítottuk meg a 3-5. § tartalmát. A 2005. január 1-jétől alkalmazandó KKVtv. meghatározást [3. § (1)-(5) bekezdés], a 4. § és az 5. § (1)-(2), illetve (3)-(9) bekezdésének hatályba lépésére vonatkozó szabályt a záró rendelkezésekben [(3)-(5) bekezdés] tüntetjük fel.

A Kormánynak a 12. §-ban meghatározott négyévente visszatérő kötelezettségére napban vagy hónapban meghatározott határidőt eddig sem írt elő a KKVtv. vagy más jogszabály, ezt ezután sem tartjuk szükségesnek megtenni, azonban a feladattal kapcsolatban indokolttá vált a kezdőév meghatározása. Erre vonatkozóan szerepel az utolsó jelentés által bemutatott esztendőtől a 2004. év végéig terjedő időszak feldolgozásával történő kezdés. Erre - az eddigi tapasztalatok alapján - várhatóan 2005. végén kerül sor.

A Pénzügyi Szervezetek Állami Felügyelete és a Közbeszerzések Tanácsa a 13. §-ban rögzített kötelezettségét, az előző évi adatok szolgáltatását folyamatosan, a törvény hatálybalépésétől kezdve tudja teljesíteni, ezért elegendőnek véljük a 2004. évi szeptember 30-ai határidőt az első ízben történő teljesítésre. A KSH és az APEH azonban a 14. §-ban előírt kötelezettségét csak a törvény hatályba lépését követő évben tudja először teljesíteni. A 2004. évre vonatkozóan összegyűjtött adataik feldolgozásához elegendő időre van szükség, amit véleményünk szerint, melyet az APEH-hal és a KSH-val folytatott személyes megbeszélés megerősített a 20. § (6) bekezdésében meghatározott szeptember 30-ai határidő biztosítani képes. Figyelembe kellett vennünk a határidők megállapításakor azt is, hogy lehetővé váljon ezeknek az összesített adatoknak a következő évre történő felkészüléshez, valamint az országgyűlési beszámoló készítéséhez való felhasználása.

Az (7) bekezdésben foglalt rendelkezés azt kívánja egyértelművé tenni, hogy mely esetekre terjednek ki a Rendeletek és az azok mellékletét képező, ezáltal kötelezően alkalmazandó KKV-kategóriák és egyéb szabályok, illetve mely esetben kell alkalmazni az új KKVtv. KKV-definícióját és az ahhoz kapcsolódó rendelkezéseket. A megfogalmazáskor azt is figyelembe vettük, hogy az új KKVtv. által is érintett valamely részterületet - elsősorban az állami támogatásokat, illetve azok valamely típusát - szabályozó rendelkezést a jövőben is fog kiadni az Európai Unió Bizottsága, ezért nem volna célszerű egy taxatív felsorolás azokról az uniós rendeletekről, amelyek esetében nem az alacsonyabb szintű jogszabály, a magyar törvény alkalmazandó. Ez a megoldás egyébként is idegen volna a magyar jogalkotási rendtől, azonban az ajánlások említése elengedhetetlennek tűnik ebben a bekezdésben.

A 21. §-hoz

Az új KKVtv. 21. §-ában a KKV szektor helyzetével, gazdálkodásával összefüggő adatszolgáltatással kiegészítve fenn kívánjuk tartani a KKVtv. 18. §-ában - az adatvédelmi jogszabályokkal összhangban - a Kormány részére adott felhatalmazást az adatszolgáltatással kapcsolatos részletszabályok megalkotására, továbbá - az államháztartásról szóló 1992. évi XXXVIII. törvénnyel összhangban - a gazdasági és közlekedési miniszternek adott felhatalmazást a KKC-ra vonatkozó részletszabályok rendeletben történő megállapítására.