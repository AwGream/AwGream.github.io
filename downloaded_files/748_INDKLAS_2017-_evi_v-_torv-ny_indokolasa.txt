2017. évi V. törvény indokolása

az egyrészről az Európai Unió és tagállamai, másrészről a Kubai Köztársaság közötti politikai párbeszédről és együttműködésről szóló Megállapodás kihirdetéséről

Általános indokolás

Jelen törvény célja az egyrészről az Európai Unió és tagállamai, másrészről a Kubai Köztársaság közötti politikai párbeszédről és együttműködésről szóló Megállapodás kihirdetése.

A Megállapodás mérföldkőnek tekinthető az EU és Kuba kapcsolataiban, tekintettel arra, hogy az EU Kubával kapcsolatos politikáját 1996-tól az egyoldalú Közös Álláspont határozta meg. A 2010-es években kezdődött lassú és óvatos kubai gazdasági és politikai változások következtében úgy az EU, mint a tagállamok részéről megfogalmazódott az igény egy új külpolitikai irányvonal kialakítása, a kapcsolatok kétoldalú alapokra helyezése iránt. Az EU Külügyek Tanácsa 2010. október 25-én felkérte Catherine Ashton külügyi és biztonságpolitikai főképviselőt, hogy tárja fel a Kubával fennálló kapcsolatok fejlesztésének lehetőségeit. A KÜT 2012. november 19-i ülésén elfogadott következtetései alapján az EU szolgálatai megkezdték az EU és Kuba között létrehozandó jövőbeli kétoldalú megállapodás tárgyalási irányelveinek szövegezését. A KÜT 2014. február 10-i ülésén elfogadott tárgyalási irányelvek alapján 2014 áprilisában indultak az EU és Kuba közötti politikai, együttműködési és kereskedelmi kapcsolatokat kodifikáló Megállapodás létrehozására irányuló tárgyalások. A tárgyalások 2016. márciusi lezárását követően a Megállapodás szövegét Federica Mogherini külügyi és biztonságpolitikai főképviselő 2016. március 10-11-i havannai látogatása alkalmával parafálták a felek. A Megállapodás jogi jellegéről folytatott vita lezárását követően, 2016 őszén kezdődtek meg az egyeztetések az egyes cikkek ideiglenes alkalmazásáról.

A Megállapodás aláírására - a vonatkozó tanácsi határozat elfogadásának függvényében - az EU Külügyek Tanácsa 2016. december 12-i ülésének margóján kerülhet sor. Ezzel új fejezet nyílhat az EU és Kuba kapcsolatainak történetében, s megkezdődhet a politikai és kereskedelmi kapcsolatok kiegyensúlyozott fejlesztése. A Megállapodás Magyarország számára is lehetőséget teremt a jelenleg meglehetősen alacsony kereskedelmi forgalom élénkítésére.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban Nsztv.) 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást az Nsztv. 9. § (1) bekezdése értelmében törvénnyel kell kihirdetni.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelően, a törvény e szakasza rögzíti a belső jogba transzformált Megállapodás hiteles magyar nyelvű szövegét. A Megállapodás két-két eredeti példányban készült angol, bolgár, cseh, dán, észt, finn, francia, görög, holland, horvát, lengyel, lett, litván, magyar, máltai, német, olasz, portugál, román, spanyol, svéd, szlovák és szlovén nyelven; a szövegek mindegyike egyaránt hiteles. A Megállapodás hiteles magyar nyelvű változatát az Európai Bizottság Fordítási Főigazgatósága készítette el.

A 89 cikkből álló Megállapodás részletesen szabályozza az Európai Unió és tagállamai, illetve a Kubai Köztársaság közötti kapcsolatokat.

Az Általános rendelkezésekről szóló I. Rész rögzíti az együttműködés alapelveit és a Megállapodás célkitűzéseit.

A II. Rész a Politikai párbeszédre vonatkozó részletes szabályokat tartalmazza. Rendelkezik többek között az emberi jogokról, a terrorizmus valamennyi formája és megnyilvánulása elleni küzdelemről, az egyoldalú kényszerintézkedésekről, az emberkereskedelem és a migránscsempészés elleni küzdelemről, kábítószerek előállítása, kereskedelme és fogyasztása elleni küzdelemről, valamint a fenntartható fejlődésről.

Az Együttműködésről és ágazatpolitikai párbeszédről szóló III. Rész hét címre tagolódik. Az I. Cím az általános rendelkezéseket foglalja magában, meghatározza az együttműködés módjait és eljárásait, továbbá kijelöli az együttműködés szereplőit és ágazatait. A II. Cím tartalmazza a Feleknek a demokrácia, emberi jogok és jó kormányzás terén tett vállalásait. A Jogérvényesülés és a polgárok biztonságának előmozdítása, valamint a migráció témájának szentelt III. Cím tartalmazza többek között a pénzmosás, a szervezett bűnözés és a korrupció, továbbá a terrorizmus, a migráció, az emberkereskedelem és a migránscsempészés elleni küzdelem részletszabályait. A VI. Cím a Társadalmi fejlődés és társadalmi kohézió témakörében rögzíti a foglalkoztatás, az oktatás, a kultúra és örökségvédelem terén folytatott együttműködés elveit. A V. Cím a Környezet, katasztrófakockázat-kezelés és éghajlatváltozás kérdéskörét taglalja. A Gazdasági fejlődésre vonatkozó VI. Cím biztosítja a mezőgazdaság és vidékfejlesztés, az idegenforgalom, a tudomány, technológia és innováció terén folytatott együttműködés kereteit. E cím alatt szerepel a kubai fél számára kiemelt fontosságú téma, a gazdasági és szociális modell korszerűsítése (56. cikk). A VII. Cím a regionális integrációkról és az azok közötti együttműködésről szól (EU-CARIFORUM, EU-CELAC).

A IV. Rész tartalmazza a Kereskedelemre és a kereskedelmi együttműködésre vonatkozó rendelkezéseket. Az I. Cím rögzíti a legnagyobb kedvezményes elbánás elvét, míg a II. Cím - többek között - megerősíti a Felek elkötelezettség a kereskedelmi eljárások egyszerűsítése iránt.

Az Általános és záró rendelkezésekről szóló V. Rész - a teljesség igénye nélkül - rendelkezik a vegyes tanács és vegyes bizottság létrehozásáról, a Megállapodás hatálybalépéséről és ideiglenes alkalmazásáról.

A 4. §-hoz

Ez a törvény a kihirdetését követő napon lép hatályba. A Megállapodás, annak 86. cikk 2. bekezdése szerint az azt követő második hónap első napján lép hatályba, amikor a Felek értesítették egymást az 1. bekezdésben említett belső jogi eljárások befejezéséről. A 86. cikk 2. bekezdése sérelme nélkül az Európai Unió és Kuba a megállapodást részben vagy egészben ideiglenesen alkalmazza a megállapodás hatálybalépéséig, belső eljárásaiknak és jogszabályaiknak megfelelően.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját a külpolitikáért felelős miniszter - annak ismertté válását követően - a Magyar Közlönyben közzétett közleményével állapítja meg.

A Megállapodás a 86. cikk 4. pontja értelmében határozatlan időre jön létre.