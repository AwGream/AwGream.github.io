2012. évi LXI. törvény indokolása

a közokiratokról, a közlevéltárakról és a magánlevéltári anyag védelméről szóló 1995. évi LXVI. törvény és az elmúlt rendszer titkosszolgálati tevékenységének feltárásáról és az állambiztonsági szolgálatok történeti levéltára létrehozásáról szóló 2003. évi III. törvény módosításáról

-----STARTING---POINT---ALTALANOS--- 

A törvénymódosítás célja az általános levéltárak nemzeti szintű levéltári intézményrendszerré alakításának jogszabályi megalapozása, amely struktúrában a megyei levéltárak beolvadnak a Magyar Országos Levéltár (a továbbiakban: MOL) szervezetébe és megyei szintű szervezeti egységekként működnek. Az új levéltári szervezet egyúttal a Magyar Nemzeti Levéltár megnevezést kapja. Az új struktúra kialakításához az Ltv. módosítása szükséges, mivel a köziratokról, a közlevéltárakról és a magánlevéltári anyag védelméről szóló 1995. évi LXVI. törvény (a továbbiakban: Ltv.) 16. §-ának (1) bekezdésében foglaltak szerint „általános levéltárat törvény létesíthet, illetve szüntethet meg, a megszűnő levéltár anyagának átvételére illetékes közlevéltár megnevezésével”, a (2) bekezdés pedig meghatározza az általános levéltárak körét: „általános levéltár a Magyar Országos Levéltár, a megyei levéltár és a főváros önkormányzata által fenntartott levéltár”. Mindezek alapján az Ltv. módosítása indokolt és megalapozott.

-----STARTING---POINT---RESZLETES---

Az 1-9. §-hoz

Az Ltv. módosítását az általános (megyei) levéltárak nemzeti szintű levéltári intézményrendszerré alakítása indokolja, amely struktúrában a megyei levéltárak beolvadnak a MOL szervezetébe és megyei szintű szervezeti egységekként működnek tovább. A megyei levéltáraknak a MOL szervezetébe olvadásával létrejön a Magyar Nemzeti Levéltár. A törvénymódosítás kizárólag a szerkezet-átalakítással és az ehhez kapcsolódó feladatok és kompetenciák átrendezésével összefüggő rendelkezéseket érinti. A megyei levéltárak intézményi önállósága a jövőben megszűnik, azonban a közfeladat-ellátás tartalmi elemei nem változnak. A Magyar Nemzeti Levéltár komplex és egységes feladatellátással mind a kulturális örökség megőrzését, mind pedig a közigazgatást megfelelő hatékonysággal szolgálja.

A 10. §-hoz

Az Ltv. soron kívüli módosítását szükségessé teszi továbbá a Politikatörténeti Intézet Levéltárában őrzött köziratoknak a MOL-hoz történő utalásának jogszabályi megalapozása, amelynek érdekében az Ltv. 35. §-a jelentősen módosul.

Az Ltv. ezen rendelkezését az Alaptörvénnyel is összhangba kell hozni: „Hazánk 1944. március tizenkilencedikén elveszített állami önrendelkezésének visszaálltát 1990. május másodikától, az első szabadon választott népképviselet megalakulásától számítjuk.”.

A 11. §-hoz

A törvény értelmében a jövőben az Állambiztonsági Szolgálatok Történeti Levéltára (a továbbiakban: ÁBTL) vezetője hatáskörébe kerül a kutatási engedélyek kiadása, amely eddig a levéltári kutatási kuratórium (a továbbiakban: Kuratórium) feladatkörébe tartozott, amely megszüntetésre kerül. Erre való tekintettel helyeződik hatályon kívül a nemzeti erőforrás miniszter számára adott felhatalmazó rendelkezés.

A 12. §-hoz

A közfeladatot ellátó szerveknél alkalmazható iratkezelési szoftverek megfelelőségét tanúsító szervezetek kijelölésének részletes szabályairól szóló 16/2006. (IV. 6.) BM rendelet (a továbbiakban: BM rendelet) jogszabályi környezetét kívánja rendezni az alábbiak szerint.

A BM rendelet célja a tanúsított iratkezelési szoftvert alkalmazók biztonságának növelése annak révén, hogy a közfeladatot ellátó szerv iratkezelését támogató iratkezelési szoftverek megfelelőségértékelését az arra felkészült szervezetek végezzék. A BM rendelet bár hatályban van és alkalmazható, a kiadásának alapját képező felhatalmazó rendelkezését, a műszaki termékek megfelelőségét vizsgáló, ellenőrző és tanúsító szervezetek kijelöléséről szóló 182/1997. (X. 17.) Korm. rendeletet azonban hatályon kívül helyezte a megfelelőségérlékelő szervezetek kijelöléséről, valamint a kijelölt szervezetek tevékenységének részletes szabályairól szóló 315/2009. (XII. 28.) Korm. rendelet anélkül, hogy a felhatalmazó rendelkezést megismételte volna, illetve a felhatalmazás más kormányrendeletben vagy törvényben szabályozásra került volna. A rendelkezés lehetőséget kíván biztosítani a jogszabályi környezet megteremtésére azzal, hogy a jövőben a BM rendelet által érintett területet egy új kormányrendelet teljes körűen szabályozza. Annak érdekében, hogy középtávon megvalósulhasson a jogterület újraszabályozása, indokolt a megfelelő felhatalmazó rendelkezések Ltv.-be történő beépítése.

A 13. §-hoz

A MOL intézménynév helyébe lépő Magyar Nemzeti Levéltár intézménynév átvezetését tartalmazó rendelkezéseket foglalja össze.

A 14. §-hoz

Hatályon kívül helyezi a megyei levéltárak illetékességéről szóló rendelkezést, figyelemmel arra, hogy a megyei levéltárak feladatait a jövőben a Magyar Nemzeti Levéltár látja el.

A 15-18. §-hoz

A törvénymódosítást szükségessé teszi még a Ltv. 23. §-ában meghatározott feladatok teljesítése céljából létrehozott Kuratórium megszüntetése, amely mára kizárólag az ÁBTL-ben történő kutatást engedélyezi. A Kuratórium tagjai a MOL, a Politikatörténeti Intézet és a (megszűnt) 1956-os Magyar Forradalom Történetének Dokumentációs és Kutatóintézet Közalapítvány által kijelölt egy-egy személy, továbbá a Magyar Tudományos Akadémia által kijelölt két személy. A Kuratórium működését a közlevéltárban folytatható kutatást engedélyező kuratórium működéséről szóló 6/2002. (II. 27.) NKÖM rendelet szabályozza. A Kuratórium létrehozása óta megváltozott körülmények indokolttá teszik az ÁBTL levéltári anyaga használata engedélyezésének a jövőben az intézmény vezetőjének hatáskörébe utalását és a Kuratórium működésének megszüntetését az Ltv. 23. § (2)-(3) bekezdése hatályon kívül helyezésével és az elmúlt rendszer titkosszolgálati tevékenységének feltárásáról és az Állambiztonsági Szolgálatok Történeti Levéltára létrehozásáról szóló 2003. évi III. törvény (Ásztltv.) ennek megfelelő módosításával.

A 19-21. és 23. §-hoz

A törvény tartalmazza a kulturális törökség védelméről szóló 2001. évi LXIV. törvény (Kötv.) módosítását, mivel annak 2012. április 23-án elfogadott és július 1-jén hatályba lépő, a kulturális örökségvédelmi hatóság hatáskörét újraszabályozó módosítása nincs teljesen összhangban az alapvető jogalkotói szándékkal. A jogalkotói szándék ugyanis kizárólag a műemlékekkel kapcsolatos építéshatósági hatáskörnek az általános hatáskörű építéshatóságokhoz történő telepítését célozta, az elfogadott módosítás azonban bizonyos esetekben megvonja a kulturális örökségvédelmi igazgatástól az örökségvédelmi hatósági jogkör egyes részeit is.

A kulturális örökségvédelmi hatósági hatáskör a hatóság - a kulturális örökségvédelmi irodák és a KÖH - legfontosabb eszköze, amely kifejezetten és kizárólagosan a kulturális örökségi értékek védelmére irányul. Ezért a módosítás - a kulturális örökségvédelmi igazgatás örökségvédelmi hatósági hatásköre egyes elemeinek az örökségvédelmi jogszabályokba történő visszaépítése - nélkülözhetetlen annak érdekében, hogy a kulturális örökségvédelem el tudja látni az ugyanezen törvényben rögzített alapfeladatát.

-----STARTING---POINT---VEGE---

A 22. §-hoz

Hatályba léptető rendelkezéseket tartalmaz.