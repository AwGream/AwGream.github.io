2000. évi CXLIV. törvény indokolása

a mezőgazdasági szövetkezeti üzletrészről

-----STARTING---POINT---ALTALANOS--- 

A szövetkezeti üzletrészt a szövetkezetekről szóló 1992. évi I. törvény (Szvt.), valamint az e törvény végrehajtásáról és az átmeneti szabályokról szóló 1992. évi II. törvény (Ámt.) intézményesítette, illetve hozta létre.

Az Ámt. rendelkezései alapján a szövetkezetek - vagyonnevesítés formájában - felosztották a szövetkezeti vagyont és tagjaiknak, valamint a törvény által meghatározott körben a volt tagoknak, illetőleg azok örököseinek szövetkezeti üzletrészt juttattak. Az Ámt. végrehajtása következtében sajátos vagyoni kapcsolat jött létre nemcsak a szövetkezet és a tag, hanem a szövetkezet és tagsági viszonnyal nem rendelkező személyek között is.

A szövetkezeti üzletrészre vonatkozó további szabályokat az Szvt. 55-57. §-ai határozzák meg. Ezek alapján az üzletrész-tulajdonos részére az üzletrésztőkéből rá eső részről névre szóló értékpapírt (szövetkezeti üzletrész) kell kiállítani, ami átruházható, örökölhető és a szövetkezet adózott eredményéből évente részesedésre jogosít. A szövetkezet az üzletrésztőkét veszteség fedezésére is felhasználhatja; ilyen esetben a közgyűlés az üzletrészek névértékét arányosan csökkenti.

Az üzletrészre vonatkozó szabályozás hosszú évek óta állandó feszültségek forrása, mivel ellentmondásos, és a különböző státusú üzletrész-tulajdonosok vonatkozásában eltérő rendelkezéseket tartalmaz.

Minden üzletrész-tulajdonos - akár tag, akár ún. kívülálló - vagyoni kapcsolatban áll a szövetkezettel, ugyanakkor ez a vagyoni kapcsolat eltérő jogi helyzetet jelent a tagra, illetőleg a kívülálló üzletrész-tulajdonosra nézve. A szövetkezeti tag a szövetkezet gazdálkodásának, vagyonának alakulására befolyással rendelkezik, mivel a szövetkezet gazdálkodását, működését érintő lényeges kérdések eldöntésében részt vesz. A tag joga, hogy a szövetkezet közgyűlésén tanácskozási és szavazati joggal részt vegyen. A közgyűlés hatáskörébe tartozik - többek között - az éves beszámoló elfogadása, az adózott eredmény felhasználásáról vagy a veszteség fedezésének forrásáról való döntés, nemkülönben az üzleti terv meghatározása, tehát minden lényeges gazdasági döntés meghozatala.

Ezzel szemben a kívülálló üzletrész-tulajdonosnak - miután nem tagja a szövetkezetnek - nincs lehetősége, hogy a szövetkezet gazdálkodására a szövetkezeti vagyon, ezen belül az üzletrésztőke alakulására érdemi befolyást gyakoroljon. A szövetkezet közgyűlésén a kívülálló üzletrész-tulajdonos tanácskozási és javaslattételi joggal vesz részt, tehát döntési joga nincs. Ezen kívül a szövetkezet szétválása vagy gazdasági társasággá történő átalakulása esetén arra van joga a kívülálló üzletrész-tulajdonosnak, hogy nyilatkozzék, melyik szövetkezet külső üzletrész-tulajdonosa kíván lenni, illetőleg, hogy az átalakulás folytán létrejövő gazdasági társaság tagja kíván e lenni. Ha a kívülálló üzletrész-tulajdonos a gazdasági társaságban nem kíván részt venni, a szövetkezetnek az üzletrésszel el kell számolnia, ha viszont a társaság tagja lesz a kívülálló, üzletrésze kft. üzletrésszé vagy részvénnyé alakul.

A mezőgazdasági szövetkezetek üzletrészeseinek érdeksérelme az, hogy míg a nyereséges gazdálkodás esetén a mezőgazdasági szövetkezetben munkát végző ún. aktív tagoknak lehetősége van az üzletrész utáni részesedésre, a munkát nem végző nyugdíjas tagok, valamint a kívülálló üzletrész-tulajdonosok osztalékban nem részesülnek. Jóllehet az Szvt. 56. § (1) bekezdése szerint az üzletrész az adózott eredményből évente részesedésre jogosít, de miután az eredmény felhasználása felől a közgyűlés dönt - a szövetkezeti tag üzletrészeseknek a kívülállóktól eltérő érdekeltsége folytán - a kívülállóknak (és a nyugdíjas tagoknak) nem állapítanak meg részesedést az üzletrész után. Ennek oka az aktív tagok, illetőleg a szövetkezet menedzsmentjének érdekein kívül az, hogy a mezőgazdasági szövetkezetben a személyes közreműködés egyetlen formája ma is a munkavégzés. Mivel a szövetkezet közgyűlése által elfogadott alapszabály határozza meg a tag és a szövetkezet vagyoni kapcsolatainak konkrét tartalmát, a mezőgazdasági szövetkezetekben - hasonlóan az 1992. előtti termelőszövetkezethez - a munkavégzést tekintik a személyes közreműködés teljesítésének, ezzel mintegy igazolást találva arra, hogy a csak vagyoni kapcsolattal rendelkező üzletrész-tulajdonosok számára az eredményből semmiféle részesedést ne adjanak.

A kívülálló üzletrész-tulajdonosokra nézve az így kialakult helyzet súlyosan méltánytalan, és felveti az üzletrészre vonatkozó jogi szabályozás megváltoztatásának szükségességét annak érdekében, hogy a kívülállók üzletrészeik ellenértékéhez hozzájuthassanak addig, amíg azt a szövetkezet veszteséges gazdálkodása következtében részlegesen vagy teljesen el nem vesztik.

Az üzletrészekkel kapcsolatos szabályozás azonban nemcsak méltánytalan az említett körre nézve, de alkotmányossági szempontból is súlyosan kifogásolható, mivel tulajdonos és tulajdonos között indokolatlan különbséget tesz. A tulajdonnal való rendelkezés ugyan egyként korlátozott mind a tag, mind a kívülálló üzletrész-tulajdonos esetében, ez utóbbi azonban a tulajdon hasznaiból nem részesedhet.

A törvény ennek a helyzetnek a megoldását célozza a mezőgazdasági szövetkezetek tekintetében. Elsősorban ugyanis a mezőgazdasági szövetkezeti körben teremtett az üzletrésszel kapcsolatos szabályozás jelentős feszültségeket. A fogyasztási és értékesítő szövetkezetek, valamint az ipari szövetkezetek körében az elmúlt években nagyarányú átalakulási folyamat ment végbe, aminek következtében a kívülálló üzletrész-tulajdonosok helyzete általában rendeződött.

A törvény nem az Szvt. vagy az Ámt. módosításával kívánja megoldani a mezőgazdasági szövetkezeti üzletrészek problémáját, hanem azzal, hogy külön törvény szabályozza a mezőgazdasági szövetkezetekben az üzletrészek átalakításának, illetőleg megváltásának kérdéseit.

-----STARTING---POINT---RESZLETES---

Az 1. §-hoz

A törvény hatálya a mezőgazdasági szövetkezetekre terjed ki. Mezőgazdasági szövetkezetnek tekinthető az, a szövetkezet amelyik árbevételének több mint 50%-a mezőgazdasági tevékenységből származik, nem törölték a cégnyilvántartásból, s a közgyűlése nem döntött az átalakulásáról.

A 2. §-hoz

A mezőgazdasági szövetkezet köteles megvásárolni az alanyi jogú kívülálló üzletrészét a vagyonnevesítéskor megállapított névértéken, természetesen, ha azt a kívülálló el akarja adni. Alanyi jogú az üzletrész tulajdonos akkor, ha a szövetkezeti, vagy a szövetkezeti átmeneti törvény szerint kívülállóként jutott az üzletrészéhez, illetőleg annak örököse, továbbá akkor is, ha a vagyonnevesítéskor a szövetkezet tagja volt, de abból 1999. december 31-éig kilépett, illetőleg aki szövetkezeti tagtól üzletrészt örökölt, végül az előbb felsoroltaktól öröklés útján jutott üzletrészhez és az az igénybejelentés időpontjában is a tulajdonában van.

Az állam a pénzügyi segítséget biztosít azon üzletrészek megvásárlására, amiket a vagyonnevesítéskor kívülállóként üzletrészhez jutottaktól kénytelen megvásárolni a szövetkezet. E körben 2001. július 1-jéig kell az üzletrészeket megvásárolni, míg a többit 2002. július 1-jéig.

A 3. §-hoz

Az előkészítő eljárásban és az adásvétel során a szövetkezetek törvényes képviselője a megyei földművelésügyi hivatal. Az üzletrész tulajdonosok itt jelenthetik be igényüket az üzletrész eladására. A jogvesztő határidőt kormányrendelet tartalmazza.

A 4. §-hoz

Az eladási szándék jogszabályi vizsgálata után a hivatal nyilatkoztatja az érintett szövetkezetet, hogy a vételárat a hivatalnak átutalja-e vagy az állam pénzügyi segítségét kéri-e. A hivatal az eladóval vagy adásvételi szerződést köt, vagy - jogszabályba ütközés esetén - határozattal elutasítja az igényt. Amennyiben a vételárat a szövetkezet átutalja, a hivatal kifizeti az üzletrész tulajdonosnak azt.

Az 5-6. §-hoz

Ha a szövetkezet a vételárat saját forrásból nem tudja biztosítani, arra az állam kölcsönt biztosít. A kölcsönt az ÁPV. Rt. az állami vagyon értékesítésből befolyó összeg terhére folyósítja. A kölcsönt egy éven belül, kamatmentesen kell visszafizetni. A szövetkezet kérelmére a körülmények mérlegelése alapján a kormány a felügyelő miniszterek közös előterjesztése alapján módosíthatja a határidőt.

A kölcsön erejéig a szövetkezet vagyonát zálogjog terheli.

A 7. §-hoz

A többi üzletrész tulajdonos esetében a szövetkezet köteles biztosítani a vételárat.

A 8-11. §-hoz

A lejárt követelés bíróság útján érvényesíthető. Azok a kívülálló üzletrész-tulajdonosok, akik az üzletrészhez vásárlás útján jutottak a szövetkezettel való megállapodás alapján juthatnak üzletrészük ellenértékéhez.

A törvény 2001. január 1-jén lépett hatályba. A szövetkezeti törvény módosításával a kívülálló üzletrész tulajdonos a közgyűlés és a küldöttgyűlés vonatkozásában a taggal azonos jogállású.

-----STARTING---POINT---VEGE---