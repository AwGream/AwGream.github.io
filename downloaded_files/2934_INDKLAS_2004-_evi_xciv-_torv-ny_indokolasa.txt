2004. évi XCIV. törvény indokolása

a vad védelméről, a vadgazdálkodásról, valamint a vadászatról szóló 1996. évi LV. törvény módosításáról

-----STARTING---POINT---ALTALANOS--- 

A Magyar Köztársaság Alkotmánybírósága a 64/2003. (XII. 18.) AB határozatában 2004. június 30-i hatállyal megsemmisítette a vadászati törvény 36. §-át, ami arról rendelkezett, hogy a vadászatra jogosult a vadállomány védelme érdekében a vadászterületén elpusztíthatja a gazdája hatókörén (irányításán és ellenőrzésén) kívülre, de attól legalább kettőszáz méterre került, vagy az egyébként vadat űző kutyát, valamint a legközelebbi lakott épülettől kettőszáz méternél távolabb kóborló macskát.

Az Alkotmánybíróság lehetőséget adott a jogalkotónak arra, hogy a természeti értékek védelmét szolgáló szabályozást a tulajdonjoggal összhangban megalkossa. Az új szabályozás az alkotmánybírósági indokokat figyelembe véve szűkíti a természetes vadállományt veszélyeztető kutyák és macskák vadászterületen való elfogásának, illetve elejtésének lehetőségeit, és csupán a vadat űző kutya esetében, továbbá akkor engedi meg az elfogást illetőleg elejtést, ha az a másként el nem hárítható támadás vagy fertőzés továbbterjedésének megakadályozása érdekében történik, és a kutya vagy macska tulajdonosának felderítésére nincs közvetlen lehetőség. A törvény - az állatok védelméről és kíméletéről szóló 1998. évi XXVIII. törvényben foglaltakkal összhangban szabályozza a kérdést.

A törvény az alkotmányos szabályozás kötelezettségén túlmenően az alábbi időszerű módosításokat tartalmazza.

A 2004. évi X. törvény módosította a Büntető Törvénykönyvről szóló törvényt, bűncselekményként határozza meg az állatkínzást. A Btk. 266/B. §-ának (2) bekezdése büntetni rendeli azt a személyt is, aki a vadászatról szóló törvény által tiltott vadászati eszközzel vagy tiltott vadászati módon vadászik. A vadászati törvény jelenleg hatályos szövege azonban szűkebb körben szabályozza a tiltott vadászati módokat, és indokolt azoknak a lábfogó csapóvasak Közösségen belüli használatának tilalmáról szóló 3254/1991 EGK Tanácsi rendelet előírásaival való összhangba hozása. A tiltott vadászati eszközöket viszont a vadászati törvény széles körben szabályozza és azok között több olyan tényállást is felsorol, amelyek vadászetikai indokok alapján, valamint nemzetközi egyezményből eredő kötelem miatt kerültek be a törvényi felsorolásba, azonban megvalósításuk önmagában nem eredményezi az állat szenvedését, egészségkárosodását, így nem indokolja a tényállás bűncselekménnyé minősítését. Emiatt szükséges a vadászati törvény rendelkezéseit összhangba hozni a büntetőkódex szövegével, és a büntethetőség szempontjából pontosítani a tiltott vadászati eszközök és tiltott vadászati módok körét.

Gyakorlati vadgazdálkodási szempontból a szabadterületi vadlétszám megállapítása vadbiológiai korlátok miatt nem hajtható végre, ezért a fenntartható vadlétszám előírásának megszüntetése indokolt. A vadfajok életmódja, magatartása és élőhelyük változatossága sem engedi meg, hogy egzakt létszámkereteket határozzanak meg. A fenntartható legnagyobb vadlétszám nem veszi figyelembe, hogy adott vadászterület ökológiai eltartó képessége nem állandó, hanem biológiai folyamatok és véletlenszerű változások következtében állandóan változik. A probléma megoldására fennállnak további államigazgatási szankciók, többek között az erdőtörvényben, illetőleg a természetvédelmi törvényben meghatározott jogkövetkezmények, valamint vadászati bírságok, továbbá a hatósági vadászat elrendelhetősége is, amelyek eleve megakadályozzák az ilyen helyzetek előfordulását.

A törvény a trófeabírálati szankciók hatályon kívül helyezésével megvalósítja a korosztályi szabályozásra való áttérést, ami nemzetközileg elfogadott szabályozás.

Társult vadászati jog esetén a hatályos törvényi rendelkezések csupán a vadászterületek kialakítására állapítanak meg speciális eljárási szabályokat a földtulajdonosoknak. Gyakorlati szempontok miatt indokolt a szabályozás kiterjesztése a már kialakított vadászterületeken lévő tulajdonosi közösségek működésére. A törvény a végrehajtás elősegítése érdekében pontosítja a földtulajdonosi gyűlés működésének szabályait.

A vadgazdálkodási és vadvédelmi bírságok összegének felső határát célszerű felemelni, mivel a jelenlegi bírságoknak már nincs visszatartó erejük, figyelembe véve a vadászati törvény elfogadása óta eltelt időszakot is. Különösen az orvvadászat visszaszorítása érdekében szükséges a vadvédelmi bírság mértéke felső határának megemelése, mivel több nagy értékű trófeás vad jogosulatlan elejtése esetén a kiszabható bírság mértéke aránytalanul kisebb a cselekménnyel okozott kár összegénél.

A közigazgatási szolgáltatások korszerűsítésének reformja keretében a Földművelésügyi és Vidékfejlesztési Minisztérium további jogköröket ad le a megyei földművelésügyi hivataloknak, például a vadászjegyek és a vadászati engedélyek visszavonása ellen benyújtott fellebbezések elbírálását. E jogkörök gyakorlása szorosan kapcsolódik egyéb vadászati szankciók alkalmazásához, így a vadvédelmi bírságok kiszabásához. A vadászati törvény 2003. évi módosítása óta a vadvédelmi és vadgazdálkodási bírságok kiszabása ellen benyújtott fellebbezéseket már a földművelésügyi hivatalvezető bírálja el.

A vadászati törvény végrehajtási rendelete - a Tanács 3254/1991/EGK rendeletének megfelelően - már tartalmazza azt, hogy tiltott csapdázási módszer a lábfogó csapóvas alkalmazása. A törvény ennek megfelelően pontosítja a csapdázás alkalmazásának törvényi szintű szabályait.

-----STARTING---POINT---RESZLETES---

Az 1-2. §-hoz

A törvény végrehajtásának gyakorlati tapasztalatai alapján szükség van a földtulajdonosi közösség működésével kapcsolatos eljárások pontosítására a földtulajdonosi gyűlés összehívásának feltételei esetében, valamint a földtulajdonosok képviselőjének elszámolási kötelezettségét illetően. A földtulajdonosok képviselője a 12. § (1) bekezdésében foglalt tulajdonosi döntést igénylő kérdések kivételével összehívhatja a közgyűlést. A törvény 14. §-a csak a vadászterületek kialakítására állapít meg speciális eljárási szabályokat, azonban indokolt a szabályozás kiterjesztése annak érdekében, hogy a törvény elősegítse a már kialakított vadászterületen lévő tulajdonosi közösségek működését.

A 3. §-hoz

Jelenleg nincs törvényi szabályozás arra az esetre, amikor az érvényes haszonbérleti szerződés időtartama alatt a haszonbérlő jogutódlással megszűnik, azonban jogutódja nem lép helyébe a haszonbérleti jogviszonyban, továbbá arra az esetre sem, amikor a szerződés időtartama alatt a haszonbérlő jogutód nélkül szűnik meg. A vadászati jog hasznosítása és a szakszerű vadgazdálkodás folyamatos fenntartása érdekében kell rendelkezni ezekről az esetekről.

A 4. §-hoz

A módosítás pontosítja a vadaskertben történő vadászatra vonatkozó előírásokat. A vadászati tilalmi időkre és a vadászterület vadeltartó képességére vonatkozó kivétel fenntartása csak azon vadfajok esetén indokolt, amelyek zárttéri tartását a hatóság engedélyezte.

Az 5. §-hoz

Az állatkínzás büntethetővé tétele miatt a vadászati törvény rendelkezéseit összhangba kell hozni a büntető kódex szövegével. A Btk. 266/B. § (2) bekezdése úgy rendelkezik, hogy az (1) bekezdés szerint büntetendő, aki a vadászatról szóló törvény által tiltott vadászati eszközzel vagy tiltott vadászati módon vadászik. A törvény a tiltott vadászati módok körét pontosítja annak érdekében, hogy az megfeleljen a lábfogó csapóvasak Közösségen belül használatának tilalmáról szóló 3254/1991 EGK Tanácsi rendelet előírásainak. A nem élve fogó csapdázási módszereket a közösségi jogszabály kötelező érvénnyel szabályozza.

A módosítás a tiltott vadászati módok közül a szelektív méreg alkalmazását meghatározott feltételekkel megengedi, és a természetvédelmi oltalom alatt álló területek vonatkozásában szakhatóságként való közreműködést biztosít a természetvédelmi hatóság számára.

A törvény az alkotmányos szabályozás kötelezettségének tesz eleget, amikor a vadászok számára lehetővé teszi a vadállományt veszélyeztető kutya, illetve macska elfogását vagy elejtését. A lakott területeken kívül rendszeresen kóborló kutyák és macskák komoly problémát jelentenek elsősorban humán-, és állategészségügyi szempontból, veszélyeztetik a közbiztonságot, károsítják a természeti értékeket és a vadállományt. A probléma komplex megoldást kíván, amelynek a vadászati törvényben történő szabályozása csupán egy kényszermegoldást jelent.

A rendelkezés a vadállományt a kutyák illetve macskák általi üldözéstől és elpusztítástól kívánja védeni, ami csak az állat tulajdonosának az Alkotmányban biztosított tulajdonhoz való joga korlátozásával valósítható meg. Az Alkotmánybíróság gyakorlata szerint a tulajdonhoz való jog a köz érdekében és a közérdekkel arányos módon korlátozható. A fenti rendelkezés a természeti értékek egyikének védelmét - ezáltal a közérdeket - szolgálja. Az élet természeti alapjainak védelme megköveteli a természetes környezet megóvását, amely feladat megvalósításának szerves részét képezi a szakszerű vadgazdálkodás. Ennek elengedhetetlen feltétele a vadállomány védelme. A természetes vadállományt károsító kutyák illetve macskák ezen kívül közvetlenül veszélyeztetik másnak, mégpedig az államnak a tulajdonjogát, mivel a Vtv. 9. § (1) bekezdése szerint a vad az állam tulajdonában van. Tekintettel arra, hogy a vad védelme másként nem biztosítható, megvalósul az a követelmény, hogy a tulajdonhoz való jog korlátozására a köz érdekében és a közérdekkel arányos módon kerülhet sor.

Vadvédelmi szempontból csak a kutya és a macska kilövésének megengedettsége indokolt. Mindkét állatfaj ragadozó életmódot folytat, ezért a természetbe kiszabadulva jelentős károkat tudnak okozni a vadon élő állatfajokban. Egyéb házi, illetve kedvtelésből tartott állat elvadulása, a természetes élőhelyeken való megjelenése - bár állategészségügyi szempontból komoly problémákat okozhat - nem jelent a vadon élő állatfajokra olyan veszélyt, amely indokolná elpusztításukat.

A törvény az állatok védelméről és kíméletéről szóló 1998. évi XXVIII. törvényben foglaltakkal összhangban lévő szabályozást valósít meg.

A 6-7. §-hoz

A fenntartható legnagyobb és legkisebb vadlétszám fogalmaknak a törvényből való törlésére azért kerül sor, mert azok biológiai szemszögből értelmezhetetlenek, és a vadgazdálkodási gyakorlati alkalmazásuk is vitatható. A fogalmak az ökológiai és gazdálkodási kategóriákat összekeverik, alapvetően egy feltételezett tűrőképességi szint számonkérhetőségének jogi megalapozását szolgálják. A fenntartható legnagyobb vadlétszám elgondolása nem veszi figyelembe, hogy egy terület ökológiai eltartó képessége nem állandó érték, hanem biológiai folyamatok és véletlenszerű események következtében állandóan változik. A vadfajok életmódja, magatartása és élőhelyük változatossága sem engedi meg, hogy egy behatárolt területen egzakt létszámkereteket határozzanak meg. Mindkét fogalom meghatározásának és alkalmazásának súlyos korlátja, hogy a vadállományok felmérésének nincsenek olyan módszerei, amelyek egységesen alkalmazhatóak lennének.

A fenntartható legnagyobb és legkisebb vadlétszámhoz kapcsolódó törvényi rendelkezések végrehajtása a hatóságok számára is komoly problémát okoz, leginkább az ahhoz kapcsolódó rendkívül magas államigazgatási költségek miatt. A közigazgatási hatósági eljárások, valamint perek során szintén problémát okoz a bizonyíthatóság, mivel a fenntartható legnagyobb és legkisebb vadlétszám fogalmak szakmai tudományos szempontból megalapozatlanok. A szaktárca által indított tudományos kutatási projekt keretében a Szent István Egyetem és a Nyugat-Magyarországi Egyetem vadgazdálkodással foglalkozó kutatói sem tudták az igazgatáshoz szükséges pontossággal meghatározni a maximum-minimum létszámkereteket. A nemzetközi gyakorlat sem alkalmaz a vadgazdálkodásban hasonló fogalmakat.

Tekintettel arra, hogy a fenntartható legnagyobb vadlétszám meghatározása kármegelőzési célú előírás, valójában szükségtelen, mivel a kárfelelősség a Vtv. rendszere alapján e nélkül is érvényesíthető. A probléma megoldására rendelkezésre állnak további államigazgatási szankciók, többek között az erdőtörvényben, illetőleg a természetvédelmi törvényben meghatározott jogkövetkezmények, valamint vadgazdálkodási bírság, továbbá a hatósági vadászat elrendelhetősége is. A fenntartható legkisebb vadlétszám intézményének - mint a passzív természetvédelem egyik eszközének - fenntartása a vadászati jogban hasonlóan szükségtelen. A kritikus értékhatár alá csökkent vadállomány felépülését ugyanis kevésbé eredményezi a vadászat beszüntetése, mint inkább az állománycsökkenés tényleges okainak feltárása, ami legtöbbször az élőhely romlása. Mindemellett a tervszerű vadgazdálkodást biztosítja a vadgazdálkodási üzemterv és az éves vadgazdálkodási terv. A vadállomány kritikus határ alá csökkenése esetén a vadászati hatóság számára a törvény olyan jogköröket biztosít, mint a vadászati tilalom elrendelése vagy vadászati kíméleti terület kijelölése.

A 8. §-hoz

A Vtv. 47. § (3) bekezdését eredetileg az előterjesztő hatályon kívül helyezte volna, azonban a módosítás egyértelművé teszi a vadászati hatóságnak azt a hatáskörét, mely az éves vadgazdálkodási terv jóváhagyására vonatkozik.

A 9. §-hoz

A törvény a normaszöveget nyelvhelyességi szempontból egyszerűsíti [54. § (1) bekezdés].

A fegyveres biztonsági őrségről, a természetvédelmi és mezei őrszolgálatról szóló 1997. évi CLIX. törvény a mezőőr számára meghatározott esetekben lehetővé teszi a könnygázszóró használatát, és azt a hivatásos vadásznak is megengedi. A két törvény rendelkezéseinek összhangja érdekében szükséges a módosítás.

A módosítás lehetővé teszi a hivatásos vadász számára, hogy nagyvad utánkeresése során a vad elejtéséhez 5 milliméter átmérőjű, úgynevezett öregsörétet is használhasson. A vadgazdálkodási gyakorlatban a hivatásos vadászok jelenleg is alkalmazzák ezt a gyakorlatot a nagyvad sikeres terítékre hozása, illetve saját testi épségük védelme érdekében. Az új normaszöveg a nemzetközi szabályozással is összhangban van.

A 10-11. §-hoz

A törvény pontosítja a vadászat tevékenységének törvényi meghatározását, mégpedig a vadászterületnek, mint feltételnek a törvényi definícióba való beépítésével (10. §).

Az Európai Unióhoz történt csatlakozással szükségtelenné vált, hogy a tagállamok polgáraitól a vadászati engedély kiadásához együttes feltételként megköveteljük a vadászlőfegyver behozatalára és az állandó lakóhely szerinti vadászlőfegyver tartására vonatkozó engedélyek meglétét. Ezt a korlátozást az EU tagállamaiban sem alkalmazzák, és a vadászati turisztikai érdekek is indokolják a mellőzését. A vadászlőfegyverek országhatáron át történő átszállításának feltételeit külön jogszabály rendezi. Ezért indokolt a vadászati engedély kiállításához korábban megkövetelt együttes feltételnek vagylagos feltételre történő módosítása, amivel a törvény különbséget tesz a fegyverek Európai Unión belüli szállítása illetve harmadik országból történő behozatala között.

A 12. §-hoz

A korábbi szabályozás a vadászati engedély visszavonásának kötelező esetei között szabályozta azt, amikor a vadász szabálysértési vagy büntetőjogi felelősségét védett vadfaj elejtésével összefüggésben állapították meg jogerősen. A rendelkezés azonban pontosítást igényel, mivel a szankcionálás csupán a védett madár-, illetőleg emlősfajok elejtése esetén indokolt, ugyanis ezek képezhetik az illegális vadászat tárgyát.

A 13. §-hoz

A törvény pontosítja a vadászíjjal történő vadászatra vonatkozó rendelkezést, mivel igazságügyi szakértői vélemény alapján a jelenlegi 67. § (2) bekezdésének szövege téves értelmezésre ad lehetőséget.

A vadászati törvény végrehajtásáról szóló 79/2004. (V. 4.) FVM rendelet 22. §-a - a Tanács 3254/1991/EGK rendeletének megfelelően - már tartalmazza azt az előírást, hogy tiltott csapdázási módszer a lábfogó csapóvas alkalmazása. A törvény ennek megfelelően pontosítja a csapdázás alkalmazásának törvényi szintű szabályait.

A 14. §-hoz

Az állatkínzás büntethetővé tétele érdekében bekövetkezett Btk.-módosítás miatt a vadászati törvény rendelkezéseit összhangba kell hozni a büntető kódex szövegével. A Btk. 266/B. § (2) bekezdése úgy rendelkezik, hogy az (1) bekezdés szerint büntetendő, aki a vadászatról szóló törvény által tiltott vadászati eszközzel vagy tiltott vadászati módon vadászik.  A vadászati törvény hatályos szövege több olyan eszköz használatát is megtiltja, amelyek vadászetikai indokok miatt, valamint nemzetközi egyezményekhez való csatlakozásból eredően kerültek be a tiltott vadászati eszközök körébe. Ezen szabályozás értelmében állatkínzásnak minősül például, ha a vadászat alkalmával elektronikus optikai eszközt, vagy fényszórót használnak, pedig ez egyáltalán nem jár az állat maradandó egészségkárosodásával, vagy elpusztulásával. Emiatt szükséges a tiltott vadászati eszközök körének oly módon történő megváltoztatása, hogy csak azok az esetek tartozzanak ebbe a körbe, amelyek ténylegesen az állat kínzását okozzák.

A fenti okok miatt a tiltott vadászati eszközök köréből kivett tényállások az új szabályozás értelmében a vadászat rendje megsértésének minősülnek, és közigazgatási szankciókkal sújtandók.

A 15. §-hoz

A módosítás a madarak védelméről szóló 79/403/EGK Tanácsi irányelv 4. számú melléklete alapján pontosítja a járműből történő vadászat tilalmazott eseteit. Az új szabályozás a vadgazdálkodási gyakorlattal is összhangban van, továbbá az alföldi sík terepen az álló jármű platójáról leadott lövés megfelel a biztonságos vadászat követelményeinek.

A tiltott vadászati eszközök köréből kivett, állatkínzásnak nem minősülő tényállások továbbra is szankcionálandók vadászati hatósági eszközökkel, ezért pontosítani kell a vadászat rendje megsértésének minősülő vadászatokat.

A 16-17. §-hoz

A vadgazdálkodási bírság összegének felső határát célszerű felemelni, mivel a jelenlegi összeg már nem visszatartó erejű, figyelembe véve a vadászati törvény elfogadása óta eltelt időszakot és a fogyasztói árindex emelkedését is. Aki nem, vagy nem a törvényben foglaltaknak megfelelően tesz eleget trófeabemutatási kötelezettségének, trófeánként ötvenezer forint összegű bírságot köteles fizetni.

Különösen az orvvadászat visszaszorítása érdekében szükséges a vadvédelmi bírság mértéke felső határának megemelése, mivel több nagy értékű trófeás vad jogosulatlan elejtése esetén a kiszabható bírság mértéke aránytalanul kevesebb a cselekménnyel okozott kárnál. Továbbá a megemelt bírságoknak nagyobb a visszatartó hatása.

A jogalkalmazás és a jogértelmezés megkönnyítését szolgálja a jogosulatlan vadászatot definiáló törvényi rendelkezésnek a vadvédelmi bírságról szóló cím alá helyezése, amely többek között a jogosulatlan vadászat esetén kiszabható szankcióról rendelkezik.

A jogszerű vadászati, vadgazdálkodási tevékenység akadályozásának szankcionálása a nemzetközi szabályozással összhangban van. Ily módon lehetővé válik az egyre nagyobb számban előforduló cselekmények elkövetőinek hatósági bírságolása.

A 18. §-hoz

A közigazgatási szolgáltatások korszerűsítésének reformja keretében a Földművelésügyi és Vidékfejlesztési Minisztérium további jogköröket ad le a megyei földművelésügyi hivataloknak, így a vadászjegyek és a vadászati engedélyek visszavonása ellen benyújtott fellebbezések elbírálását.

A másodfokú államigazgatási eljárásoknak a megyei (fővárosi) földművelésügyi hivatal vezetője hatáskörébe helyezésével a minisztérium mentesül az egyedi hatósági feladatok végzése alól.

-----STARTING---POINT---VEGE---

A 19. §-hoz

Az éves vadgazdálkodási terv követelményei között már nem szerepel az egyes vadfajok szerint fenntartható legkisebb, valamint az élőhelyet még nem veszélyeztető legmagasabb vadlétszám [Vtv. 47. § (2) bekezdésének a) pontja].

Gyakorlati szempontok miatt nem indokolt a vadkár-elhárítási feladatoknak az éves vadgazdálkodási tervek tartalmi feltételeként való meghatározása. A vadgazdálkodási tervezésben a törvényhely gyakorlati kivitelezése végrehajthatatlan.

Az Európai Unióhoz történt csatlakozással szükségtelenné vált, hogy a tagállamok polgáraitól a vadászati engedély kiadásához együttes feltételként megköveteljük a vadászlőfegyver behozatalára és az állandó lakóhely szerinti vadászlőfegyver tartására vonatkozó engedélyek együttes meglétét [Vtv. 62. § (3) bekezdése].

A szakszerűtlen elejtésnek mint trófeabírálati szankciónak (Vtv. 65. § (2) bekezdés b) pontja, 73. § (6) bekezdése, 83. § (1) bekezdésének a) pontja és (3) bekezdésének a) pontja] egyidejű hatályon kívül helyezése megteremti az alapot arra, hogy áttérjünk a nemzetközileg elfogadott korosztály-szabályozásra.