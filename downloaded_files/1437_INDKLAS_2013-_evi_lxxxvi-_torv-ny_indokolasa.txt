2013. évi LXXXVI. törvény indokolása

egyes biztosítási tárgyú törvények módosításáról

-----STARTING---POINT---ALTALANOS--- 

A törvény egyes biztosítási tárgyú törvények részleges felülvizsgálatát tartalmazza a piaci és a felügyeletei tapasztalatok figyelembevételével.

A biztosítókról és a biztosítási tevékenységről szóló 2003. évi LX. törvény (a továbbiakban: Bit.) módosításának az egyik legfőbb célja a biztosítási és viszontbiztosítási üzleti tevékenység megkezdéséről és gyakorlásáról szóló 2009. november 25-i 2009/138/EK irányelv (a továbbiakban: Szolvencia 2) kiemelt fontosságú elemének, a vállalatirányítási rendszer hazai biztosítási piacra történő átvételének megalapozása. Az új vállalatirányítási rendszernek köszönhetően a kockázatok megfelelő kezelése a jövőben jelentősen hozzájárul az ügyfelek megfelelő védelméhez, a korábbi biztosítói csődök vagy csődközeli helyzetek elkerüléséhez. A jelenlegi szabályok alapvetően építenek az uniós elvekre, de jelen módosítás nem jelenti a Szolvencia 2 irányelv szabályainak átültetését. A szabályozás célja olyan környezet kialakítása, amely modern vállalatirányítási rendszer kiépítésére készteti a biztosítókat, de nem tér el a Szolvencia 2 jövőben bevezetni megkövetelt rendszerétől. Tekintettel arra, hogy hazánkban magyarországi székhelyű viszontbiztosító nem működik, indokolatlan az irányítási rendszerrel kapcsolatos szabályok megalkotása, esetükben továbbra is a jelentős nemzetközi elemet tartalmazó szabályozási környezet érvényesül.

A Bit. módosítás másik jelentős eleme a biztosítók felszámolási szabályainak az átfogó felülvizsgálata. A felülvizsgálat épít az elmúlt időszak gyakorlati tapasztalataira. A szabályozás felülvizsgálata során a legfőbb cél az ügyfelek érdekeinek a szem előtt tartása, és a biztosítási szerződések továbbélésének lehetőség szerinti biztosítása.

A kötelező gépjármű-felelősségbiztosításról szóló 2009. évi LXII. törvény (a továbbiakban: Gfbt.) módosításának legfőbb eleme a Magyar Biztosítók Szövetsége (a továbbiakban: MABISZ) által a kötelező gépjármű-felelősségbiztosítás rendszerében ellátott közjogi jellegű feladatokkal kapcsolatos működés részletesebb szabályozásának megteremtése az átláthatóság és az elszámoltathatóság további növelése céljából.

A Pénzügyi Szervezetek Állami Felügyeletéről szóló 2010. évi CLVIII. törvény módosításának az indoka, hogy felülvizsgálatra kerüljenek a - pénzügyi és biztosításközvetítői tevékenységet lehetővé tévő - hatósági képzés szabályai a bevezetéstől eltelt mintegy öt év felügyeleti tapasztalatai alapján.

-----STARTING---POINT---RESZLETES---

Az 1. §-hoz

A törvény módosítja a biztosítási törvény hatályát abból a célból, hogy a tevékenységi engedély visszavonása után is legyen törvényi alapja a biztosító pénzügyi felügyelésének az egyes állománykezelési tevékenységgel kapcsolatban.

A 2. §-hoz

A törvény pontosítja az ügymenet kiszervezés fogalmát, amely így igazodik a biztosító által végezhető tevékenység teljes köréhez és nem szűkíti be indokolatlanul a kiszervezhető kört.

A versengő termékek fogalma pontosításának az indoka, hogy az egymástól nem független biztosítók termékeinek értékesítése kapcsán az ügynöki értékesítés vonatkozásában nem jelent összeférhetetlen helyzetet, hogy azonos tulajdonosi érdekeltségbe tartozó biztosítók termékei kerülnek értékesítésre.

Pontosításra kerül az üzletszerű tevékenység fogalma a pénzügyi területen elterjedt meghatározás alapján, illetve ezzel összefüggésben megjelenik az életjáradék szolgáltatás definiálása annak egyértelműsítésével kapcsolatban, hogy az üzletszerűen végzett életjáradék szolgáltatás is a Bit. 4. §-a szerinti biztosítási tevékenységnek minősül.

Kiegészítésre kerül a fogalmak köre a befektetési egységekhez kötött életbiztosításokhoz tartozó eszközalapok felfüggesztésének szabályozásával illetve az irányítási rendszerre vonatkozó szabályokkal kapcsolatban.

A 3. §-hoz

Pontosításra kerül a biztosítási tevékenység fogalma. Ennek egyik indoka, hogy a biztosítási jogviszony kizárólag szerződés alapján jöhet létre az üzleti biztosítás rendszerében. Ha tagsági jogviszonyhoz kötődik, akkor problémás lenne a tagsági jogviszony keletkezése és megszűnése a biztosítási jogviszony időbeli hatályát tekintve (mikor kezdődik, mikor fejeződik be a kockázatviselés), valamint az is, hogy milyen következménye van a biztosítási díjfizetésnek a tagsági jogviszonnyal kapcsolatban. A biztosítási díj és a tagdíj minden esetben elválik egymástól, mind számvitelileg, mind biztosítási üzemtanilag is. Problémát jelenthet a töredékdíj szabályainak alkalmazása, különös tekintettel arra, ha tagdíjat és biztosítási díjat részben fizetnek meg, ebben az esetben kérdéses, hogy mikor, melyik jogcímen kell elszámolni az egyes beérkező fizetéseket. Piaci biztosítások esetén a szerződéskötési kötelezettség is csak a biztosítottak, szerződők oldaláról írható elő az uniós szabályokkal összhangban, önmagában a jogszabály csak ennek a keretfeltételeit határozhatja meg az ágazati elvárásoknak megfelelően.

A fogalom pontosításának további indoka, hogy - az uniós irányelvekkel összhangban - egyértelműsítésre kerüljön az üzletszerűen végzett, életjáradék szolgáltatására irányuló szerződések biztosítási tevékenységi volta.

A 4. §-hoz

A módosítás indoka az olyan piaci gyakorlat megakadályozása, ahol a biztosítási díj fizetését közvetítői tevékenység végzése által ki lehet váltani.

Az 5-7. §-hoz

A módosítás indoka, hogy a biztosításközvetítői tevékenységet végző személyek esetében érvényesüljön a tudás folyamatos szinten tartásának a követelménye.

Az 8. §-hoz

Az esetleges visszaélések kiküszöbölése és a közvetítő közvetítési jogosultságának ügyfél általi hathatósabb megismerése érdekében a biztosításközvetítői tájékoztatási kötelezettségek köre kerül kiegészítésre.

A 9. §-hoz

A független biztosításközvetítői engedélyezési feltételek kerülnek kibővítésre oly módon, hogy bizonyos, arra méltatlan tulajdonosok vagy vezető tisztségviselők piacon való tevékenykedésének, ismételt piacra lépésének kiszűrése megvalósulhat a jövőben.

A 10. §-hoz

A felügyeleti engedély időbeli hatályát maximalizálja a törvény.

A 11. §-hoz

A biztosítási tevékenység megkezdésének és folyamatos végzésének a feltételei kerülnek egyértelműsítésre, illetve részletezésre.

A 12. §-hoz

A biztosítási tevékenység megkezdésével és folyamatos végzésével kapcsolatban megjelennek - a többi pénzügyi tárgyú ágazati törvényhez hasonlóan - az informatikai rendszerrel kapcsolatos, arányos követelmények.

A 13. §-hoz

Az egyes közlönyökben történő közzétételi kötelezettséget vizsgálja felül a törvény. A jövőben a közzététel a Felügyelet által más társhatóságokkal kötött megállapodások vonatkozásában csak a honlapra korlátozódik.

A 14. §-hoz

A biztosító biztosítási vagy azzal közvetlenül összefüggő feladatkörei vagy tevékenysége kiszervezésére vonatkozó szabályok liberalizálására kerülnek, a kockázat elvállalása és a viszontbiztosítási szerződés megkötése kivételével valamennyi tevékenysége kiszervezhető. Ezzel párhuzamosan a biztosítási vagy azzal közvetlenül összefüggő feladatkörei vagy tevékenysége, illetve ezen belül a kiemelten fontos feladatkörei kiszervezésére többletkövetelményeket állapít meg a rendelkezés, amelyeknek célja az ügyfelek megfelelő védelmének biztosítása. A törvény a Szolvencia 2 irányelv bevezetésére történő felkészülést szolgálja.

A 15. §-hoz

Határon átnyúló kiszervezés ellenőrzésére állapít meg szabályokat, kezeli a felügyeletek együttműködésének eseteit. A rendelkezés a Szolvencia 2 irányelv bevezetésére történő felkészülést szolgálja.

A 16. §-hoz

Kiszervezés esetén a kiszervezési szerződésben szabályozandó kötelező elemeket egészíti ki a törvény. A rendelkezés a Szolvencia 2 irányelv bevezetésére történő felkészülést szolgálja.

A 17. §-hoz

A felügyeleti engedély időbeli hatályát maximalizálja a törvény.

A 18. §-hoz

A biztosító által kötelezően alkalmazandó egyéb vezetők köréből törlésre kerül a vezető orvos, tekintettel a biztosítók kockázat-felmérési technikáinak fejlődésére, továbbá a felügyeleti engedély időbeli hatályát maximalizálja a törvény. A rendelkezés a Szolvencia 2 irányelv bevezetésére történő felkészülést szolgálja.

A 19. §-hoz

A biztosító vezető aktuáriusa (korábban vezető biztosításmatematikusa) esetében pontosításra kerül a végzettségi követelmények és azon intézmények köre, ahonnan elfogadható a vezető aktuárius szakmai gyakorlata. A rendelezés a Szolvencia 2 irányelv bevezetésére történő felkészülést szolgálja.

A 20. §-hoz

A biztosító vezető jogtanácsosa esetében pontosításra kerül azon intézmények köre, ahonnan elfogadható a vezető jogtanácsos szakmai gyakorlata. A rendelkezés a Szolvencia 2 irányelv bevezetésére történő felkészülést szolgálja.

A 21. §-hoz

A biztosító számviteli rendjéért felelős vezetője esetében pontosításra kerül azon intézmények köre, ahonnan elfogadható a számviteli rendért felelős vezető szakmai gyakorlata. A rendelkezés a Szolvencia 2 irányelv bevezetésére történő felkészülést szolgálja.

A 22. §-hoz

A biztosító belső ellenőre esetében pontosításra kerül a végzettségi követelmények és azon intézmények köre, ahonnan elfogadható a belső ellenőr szakmai gyakorlata. A belső ellenőr feladataira vonatkozó szabályok átkerülnek az irányítási rendszer kiemelten fontos feladatkörei közé. A rendelkezés a Szolvencia 2 irányelv bevezetésére történő felkészülést szolgálja.

A 23. §-hoz

A III/A. Fejezet meghatározza az irányítási rendszer szabályait alkalmazni köteles biztosítók körét, az általános irányítási szabályokat, a kiemelten fontos feladatköröket, a kockázatkezelési rendszerre, valamint azon egyéb vezetőkre vonatkozó szabályokat, amelyeket az e fejezet hatálya alá tartozó biztosítóknak alkalmazniuk kell.

E fejezet hatálya alá tartoznak főszabály szerint azok a biztosítók, amelyek bruttó díjbevétele illetve biztosítástechnikai tartalékainak összege eléri vagy várhatóan és tartósan eléri az 5 illetve 25 millió eurót továbbá azok, amelyek kockázatosnak minősülő tevékenységet végeznek.

A biztosító a megbízható és biztonságos működés érdekében olyan rendszert köteles létrehozni, amely hatékonyan segíti feladatai és kötelezettségei teljesítésében. Általános alapelv, azaz valamennyi előírás esetében elvárás, hogy a kiépítendő rendszer elemeinek arányosnak kell lenniük a biztosító méretével és tevékenységével.

A biztosító méretéhez és tevékenységéhez igazodik a kiemelten fontos feladatkörök meghatározása, a törvény a kötelező minimumot írja elő (aktuáriusi, kockázatkezelési, megfelelőségi és belső ellenőrzési feladatkör), valamint részletesen szabályozza az egyes, kiemelten fontos feladatkörök feladatait. Ezen feladatköröket befolyástól mentesen, a belső ellenőrzést pedig teljesen függetlenül kell ellátni.

A kockázatkezelési rendszer legfőbb feladata a tudatos kockázatvállalás elősegítése. Ennek eredményeként a vezetőség pontosabban látja a döntéseiben, valamint a biztosító tevékenységében rejlő kockázatokat. Hangsúlyos eleme a biztosító saját értékelése a kockázatairól és szavatoló tőkéjéről.

Az új rendszerben a biztosító két új feladatkör kialakítása miatt két további vezetőt köteles alkalmazni: a tudatos kockázatkezelés érdekében a vezető kockázatkezelőt, míg a jogszabályoknak és szabályzatoknak történő megfelelés érdekében a megfelelőségi vezetőt.

A rendelkezés a Szolvencia 2 irányelv bevezetésére történő felkészülést szolgálja.

A 24. §-hoz

Az állományátruházás engedélyezéséről szóló határozatot a Felügyelet a jövőben csak a honlapján köteles közzétenni, a két országos napilapban történő megjelentetés a jövőben már nem lesz követelmény.

A 25. §-hoz

A törvény a befektetési egységekhez kötött életbiztosítások eszközalapjai felfüggesztésének szabályaival kapcsolatban határoz meg tájékoztatási szabályokat megállapító rendelkezéseket.

A 26. §-hoz

A törvény az alárendelt kölcsöntőke figyelembe vételének szabályaival kapcsolatban határoz meg szabályokat.

A 27. §-hoz

A törvény a tőke- és hozamgarancia szabályaival kapcsolatban határoz meg pontosító rendelkezéseket, illetve a kapcsolt vállalkozás fogalmát egyértelműsíti annak érdekében, hogy az csak e § vonatkozásában érvényesül.

A 28. §-hoz

A törvény a befektetési egységekhez kötött életbiztosítások eszközalapjai felfüggesztésének esetére fogalmaz meg ügyfélvédelmi szabályokat.

A 29-32. §-hoz

Pontosító rendelkezéseket tartalmaz, a megváltozott uniós szabályozási háttér tekintetében.

A 33-34. §-hoz

A törvény módosítja a biztosítási titokvédelmi szabályokat az igazságügyi szakértők és a közjegyzők vonatkozásában, továbbá pontosítja a szabályokat az adatvédelmi szabályozást tartalmazó joganyagok vonatkozásában.

A 35. §-hoz

A törvény megteremti annak lehetőségét, hogy a biztosítók a biztosítási titokkörbe tartozó általuk amúgy is kezelt bizonyos a törvényben meghatározott, adatokat cseréljenek egymás között a biztosítási csalások megelőzése és a szolgáltatásaik jogszabályokban és szerződési feltételekben meghatározottak szerint történő teljesítése céljából, a veszélyközösség érdekeinek a védelmében. A CASCO biztosítások esetén megteremti az adatkezelés központi lehetőségét is, tekintettel arra, hogy ebben az esetben a nyilvántartás központi eleme a gépjármű. A törvény szigorú adatkezelési szabályokat fogalmaz meg ezen esetekre, különös tekintettel a célhoz kötöttség és az adatkezelés időtartama szempontjából. Lényeges eleme a szabályozásnak, hogy a biztosítók minden esetben kötelesek tájékoztatni az ügyfelet, ha ilyen adattovábbítás történt. A törvény szerinti szabályozás más országokban működő rendszerekhez hasonlóan hathatósan hozzájárulhat a biztosítási csalások kiszűréséhez, illetve a többes biztosítottságon alapuló jogosulatlan nyereségszerzéshez. A törvény kizárja annak a lehetőségét, hogy a biztosítók a kockázat elbírálása során szelektáljanak az ügyfelek között, hiszen csak a visszaélések kiszűrése érdekében van mód az adatcserére.

A 36. §-hoz

A törvény felülvizsgálja az alapítási engedély visszavonásának esetköreit, tekintettel arra, hogy a biztosító az alapítási engedély birtokában csak biztosítási, illetve az azzal közvetlenül összefüggő tevékenységének előkészítéséhez szükséges tevékenységet végezhet.

A 37. §-hoz

A törvény kiegészíti a tevékenységi engedély visszavonásának az esetköreit, ha a felszámolás elrendelésének - a korábbiakkal azonos - feltételei fennállnak. A törvény megteremti továbbá a Felügyelet eljárási kötelezettségét a biztosítóval szemben a tevékenységi engedély visszavonását követően.

A 38. §-hoz

A biztosítási tevékenységüket önként befejező biztosítók esetében a piacról ellenőrzött körülmények között történő kivezetés szabályozott módját teremtik meg a törvény szerinti szabályok oly módon, hogy amelyik piaci szereplő részben vagy egészben meg kívánja szüntetni a biztosítási tevékenységét, akkor azt csak abban az esetben teheti meg, ha a biztosítási szerződésből eredő kötelezettségeit a Felügyelet irányába igazolt módon teljesíti. A kötelezettségek teljesítését követően van csak lehetőség a tevékenység megszüntetésének a Felügyelet általi engedélyezésére. Abban az esetben, ha a biztosító teljes egészében meg kívánja szüntetni a tevékenységét, akkor a megszüntetést engedélyező határozatot követően a biztosító garanciális okokból köteles az elnevezéséből törölni a biztosítóra vonatkozó utalást, azonban gazdaságossági szempontokra tekintettel nincs szükség a biztosítási tevékenységet már nem folytató szervezet megszüntetésére. A jogutód nélküli megszűnés a társaság legfőbb szervének a hatáskörében marad, a végelszámolására vagy esetleges felszámolására - biztosítás specifikus elem hiányában - az általános szabályok az irányadók.

A 39. §-hoz

A törvény felülvizsgálja a végelszámolás illetve felszámolás teljes szabályozását. A törvény szerint megszűnnek a biztosítók végelszámolásának az eltérő rendelkezései. E tekintetben a tevékenység megszüntetésének szabályai az irányadók, amelyek az előző §-ban írtak alapján megteremtik a piacról történő szabályozott kivezetés lehetőségét, így a végelszámolási eljárás az általános szabályok szerint folytatódik a jövőben.

A felszámolási szabályokkal kapcsolatban a törvény átveszi a korábbi szabályozás egyes - uniós jogból fakadó - harmonizált elemeit. Ennek megfelelően meghatározásra kerülnek többek között az alkalmazandó jogra, a hatásköri és illetékességi szabályokra, a hitelezők és a Felügyelet tájékoztatására vonatkozó szabályok. Egyértelműsítésre kerül, hogy a felszámolási eljárás kezdeményezésére csak a Felügyelet jogosult, hiszen egy biztosító a Felügyelet által folyamatosan ellenőrzött tevékenységet végez, illetve ezzel kiküszöbölhetők azok az esetek, ahol nyilvánvalóan alaptalan kezdeményezéssel élnek a bíróság felé. A törvény felülvizsgálja a kielégítési sorrend szabályait a balesetből, betegségből, személyi sérülésből eredő káreseteket helyezi előtérbe. A professzionális kártalanítási rendszerek által támasztott kártérítési követelések kielégítésére csak az egyéb károk kielégítése során nyílik lehetőség. Lényeges, hogy a biztosítási szerződések csak a felszámolás elrendelését követően szűnnek meg.

A 40. §-hoz

Átmeneti rendelkezéseket tartalmaz.

A 41-42. §-hoz

A törvény módosítja a 10. számú mellékletet a biztosításközvetítői tájékoztatási szabályok kibővítésével kapcsolatban, továbbá kiegészíti a mellékletek körét a felszámoláshoz kapcsolódó formanyomtatványokkal kapcsolatban.

A 43-44. §-hoz

A törvény szövegcserés módosító rendelkezéseket tartalmaz, egyrészről a nők és férfiak közötti egyenlő bánásmód elvének az árukhoz és szolgáltatásokhoz való hozzáférés, valamint azok értékesítése, illetve nyújtása tekintetében történő végrehajtásáról szóló 2004. december 13-i 2004/113/EK európai tanácsi irányelv (Gender irányelv) átmeneti szabályainak az egyértelműsítése érdekében, másrészről pontosítási célzattal.

A 45. §-hoz

Hatályon kívül helyező rendelkezést tartalmaz.

A 46. §-hoz

A viszontbiztosítási törvényben módosítja a felügyeleti közzétételi kötelezettség szabályait.

A 47. §-hoz

Pontosítja a gépjárműflotta fogalmát a gépjárművek darabszámának egyértelműsítése érdekében.

A 48. és 50. §-hoz

A jelenlegi törvényi szabályozás szerint, ha a gépjárművet a tulajdonosa átmenetileg nem használja, azt fél éves időtartamra időlegesen kivonathatja a forgalomból, és ezen időszak alatt nem kell biztosítási díjat fizetnie. Ha ez a fél év letelik, és a gépjárművet nem helyezik vissza a forgalomba, a biztosító érdekmúlás címén megszünteti a szerződést, és a gépjármű ismételt forgalomba helyezésekor új szerződést kell kötni.

Több olyan család van ma Magyarországon, akik külföldön élnek és dolgoznak, de a nyári szünidőben hazajönnek és szeretnék használni az itthon lévő gépkocsijukat. Ilyenkor kétszeresen kell hivatalosan eljárni az önkormányzatnál és a biztosítónál.

Célszerűbb ezt az időszakot hat hónapról egy évre növelni, mert ebben az esetben nem kellene választani, hogy minden évben új szerződést köt vagy pedig év közben végigjárja a fent leírt procedúrát. Aki pedig valóban hosszú ideig, egy éven túl nem használja a gépkocsiját, annál értelemszerűen fennállna az érdekmúlás, megszűnne a szerződés.

A 49. §-hoz

Egyértelműsíti a díjfizetési szabályokat arra tekintettel, ha a díj változása a biztosítási időszak alatt akár jogszabályváltozás, akár a szerződő tájékoztatási kötelezettségének megsértése miatt következik be.

Az 51. §-hoz

A törvény kizárja azt, hogy a károsult rendelkezési joga a károsodott gépjármű felett sérüljön. E rendelkezési jognak csak mások jogai, illetve más jogszabályok (mindenek előtt a közúti közlekedésről szóló 1988. évi I. törvény) szabhatnak határt, ezt tükrözi a közlekedésbiztonsági szempontok figyelembe vételének kötelezettsége.

A számla nélküli kárrendezés bizonyos esetekben visszaélésekre adhat okot. A módosítás célja az, hogy ennek lehetőségét csökkentse, kiküszöbölje. Főszabály szerint csak az előírásoknak megfelelően kiállított számla ellenében van lehetősége a biztosítónak a javítási költségeket megtéríteni. Cél a számla nélkül, olcsóbban, ám többnyire illegálisan és megkérdőjelezhető szakmai minőséggel dolgozó javítóműhelyek tevékenységének visszaszorítása, és annak biztosítása, hogy csak olyan járművek kerüljenek vissza a forgalomba javítás után, amelyek igazolt szakmai minősítéssel rendelkező, legálisan működő javítóműhelyekben kerülnek javításra.

Az 52. §-hoz

Módosítja a felügyeleti közzétételi kötelezettség szabályait.

Az 53. §-hoz

A MABISZ által ellátott közjogi feladatok vonatkozásában felmerült módosításokra tekintettel pontosítja a Nemzeti Irodára vonatkozó egyes szabályokat a Belső Szabályzat által támasztott - feltétlen garanciakötelezettséghez kapcsolódó - elvárásokra tekintettel, továbbá felülvizsgálatra kerülnek a zöldkártya rendszerben részes államok, a Nemzeti Iroda által kötött megállapodásokkal érintett államok listájával kapcsolatos nyilvánosságra hozatali követelmények.

Az 54. és 56. §-hoz

A törvény célja a MABISZ által a kötelező gépjármű-felelősségbiztosítás rendszerében ellátott közjogi jellegű feladatokkal kapcsolatos működés részletesebb szabályozásának megteremtése az átláthatóság, az elszámoltathatóság további növelése céljából. A MABISZ látja el a Nemzeti Iroda - ezen belül a Kártalanítási Szervezet, az Információs Központ és a kárnyilvántartó szerv - feladatait, a Kártalanítási Számla kezelését, továbbá a Kártalanítási Alap kezelését. A törvény szerint a MABISZ ezen feladatait - az e körbe nem tartozó, érdekképviseleti tevékenységeitől - elkülönített szervezeti egysége látja el. A szabályozás felelős és egyéb vezetők alkalmazását is előírja a MABISZ számára, illetve alkalmazni rendeli egyes, a biztosítók esetében megkövetelt garanciális szabályok alkalmazását (kiszervezés, tartalékképzés, számviteli rendszer, panaszkezelés, felügyeleti intézkedési jogosítványok). Lényeges eleme a szabályozásnak, hogy megteremti a részletes számviteli jellegű elszámoltathatóságot a MABISZ elkülönített szervezeti egysége vonatkozásában, az által, hogy az elkülönített szervezeti egység külön éves gazdálkodási jelentés készítésére köteles. A törvény a számviteli jellegű jelentéstétel részletszabályainak a megalkotására miniszteri rendeleti szintű felhatalmazást ad. A módosítás a szükséges mértékben követel meg eltérést a MABISZ jelenleg is jól működő, illetve a nemzetközi példák által is alátámasztható gyakorlatától annak érdekében, hogy lehetőség szerint a legcélszerűbb módon és költséghatékonyan legyen végrehajtható, és ne eredményezze a közjogi jellegű funkciók ellátásának az akadályoztatását, a károsultak kiszolgálásának a késlekedését.

A törvény érintetlenül hagyja az állami gépjárművek mentesítésével kapcsolatos szabályokat, csak a § számozását módosítja.

Az 55. §-hoz

Átmeneti rendelkezéseket tartalmaz.

Az 57. §-hoz

A Pénzügyi Szervezetek Állami Felügyeletének feladatkörét bővíti ki a hatósági képzés kapcsán ellátandó feladatok vonatkozásában.

Az 58. §-hoz

Pontosítja az ügyfélfogalmat a Felügyelet vonatkozásában.

Az 59-62. §-hoz

A módosítás célja a pénzügyi és biztosításközvetítői tevékenység végzését lehetővé tévő hatósági képzés szabályozása kapcsán a következetes jogalkalmazást lehetővé tévő ellenőrzési és nyilvántartási szabályok törvényi szintű rögzítése. A törvényi szabályok a nyilvántartásokkal kapcsolatos keretszabályokat .illetve a felügyeleti szankciórendszert határozzák meg. A részletszabályokkal kapcsolatban a törvény ad - az eddigiekhez hasonlóan - felhatalmazást miniszteri és PSZÁF elnöki rendeleti szintű szabályok megalkotására. A miniszteri rendeleti szintű szabályok tárgykörei első sorban a Felügyelet által elvégzendő feladatok meghatározására terjednek ki, magával a képzéssel és vizsgáztatással kapcsolatos részletszabályokat a Felügyelet elnöke szabályozza.

A 63. §-hoz

Hatályon kívül helyező rendelkezést tartalmaz.

A 64-65. §-hoz

A módosítás révén az Eximbank az áruexportot elősegítő befektetési hitelezés mellett a szolgáltatásexportot megvalósító vállalkozások befektetéseihez szükséges finanszírozási lehetőségeket is bővíteni tudja, továbbá pontosításra kerül a bank ügyfélkörét rögzítő felsorolás.

A 66. §-hoz

A rendelkezés a főszabály (egy ügyféllel vagy ügyfélcsoporttal, illetve annak tagjával szembeni kitettség értéke együttes összegének korlátozása) alóli kivételek lehetőségét bővíti. Megteremti a pénzügyi tárgyú közjogi jellegű háttérszabályokkal való összhangot az Eximbank sajátos jogállására és kibővült tevékenységi körére tekintettel.

A 67. §-hoz

A módosítás célja a jelzálog-hitelintézetek ingatlanbefektetésére vonatkozó szabályok összhangjának biztosítása. A jelzálog-hitelintézetről és a jelzáloglevélről szóló 1997. évi XXX. törvény 10. §-ának hatályos (2) bekezdése az (1) bekezdéssel ellentétben nem tartalmazza azt a fordulatot, hogy a hitel-ingatlan csereügylet és az adós ellen indított felszámolási vagy végrehajtási eljárás keretében szerzett ingatlanokat a szavatoló tőke öt százalékában meghatározott befektetési korlát számítása során nem kell figyelembe venni.

A 10. § hatályos (3) bekezdése szerint a hitel-ingatlan csereügylet és az adós ellen indított felszámolási vagy végrehajtási eljárás keretében szerzett ingatlanokat 3 éven belül el kell idegeníteni. A jelenlegi piaci helyzetben indokolt a határidő 6 évre történő módosítása.

-----STARTING---POINT---VEGE---

A 68. §-hoz

Hatálybaléptető rendelkezést tartalmaz.

A 69. §-hoz

Az Alaptörvény alapján sarkalatosságra vonatkozó rendelkezést tartalmaz.

A 70. §-hoz

Az Európai Unió jogának történő megfeleltetést tartalmaz.