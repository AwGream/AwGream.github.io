2014. évi XL. törvény indokolása

a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvényben rögzített elszámolás szabályairól és egyes egyéb rendelkezéseiről

-----STARTING---POINT---ALTALANOS--- 

1. A fogyasztói hitelekhez kapcsolódó kérdések jogi rendezésének első lépéseként az Országgyűlés 2014. július 4-ei ülésnapján elfogadta a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvényt (a továbbiakban: 2014. évi XXXVIII. törvény). Ez jogszabályi szintre emelte és ezáltal általános érvényűvé tette a Kúria 2/2014. PJE határozatában foglalt polgári jogi rendelkezéseket. Ezzel összhangban kimondta az árfolyamrés semmisségét, illetve felállította az egyoldalú szerződésmódosítási jog kikötésére vonatkozó tisztességtelenség vélelmét.

A Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvényben rögzített elszámolás szabályairól és egyes egyéb rendelkezésekről szóló törvényben elsődlegesen az érvénytelen szerződéses rendelkezések alapján szükségessé váló elszámolás kérdéseit kell szabályozni. Ez az elszámolás az árfolyamrésnek a 2014. évi XXXVIII. törvény 3. §-ában kimondott semmissége, valamint az egyoldalú szerződésmódosítási jogra vonatkozó kikötéseknek a bíróság által megállapított érvénytelensége miatt válik szükségessé. Az érvénytelen szerződéses kikötések alkalmazása következtében ugyanis a fogyasztók javára túlfizetés keletkezett. A törvény alapján ezeket a múltbeli túlfizetéseket kell a pénzügyi intézményeknek a fogyasztókkal a jelenben elszámolni.

Fontos cél emellett a deviza alapú hitelezés által kiváltott rendkívüli helyzet mielőbbi lezárása, valamint az elszámoláshoz kapcsolódó tömeges perindítás elkerülése.

2. A törvény külön szabályozza a forint alapú fogyasztói hitel-, kölcsön- és pénzügyi lízingszerződésekben szereplő kikötések érvénytelenségéből adódó kérdéseket. Ez a deviza alapú fogyasztói szerződésekhez kapcsolódó eljárási rendtől eltérő szabályok megalkotását teszi szükségessé.

A deviza alapú, valamint a forint hitelek mellett a magyar piacon más fogyasztói hiteltípusok is jelen vannak. Ebbe a körbe tartoznak azok a fogyasztói hitelek, amelyeket a bank devizában nyújtott, és amelyeknek a törlesztése is devizában történik (ún. deviza-deviza szerződések). Léteznek olyan szerződéses konstrukciók is, amelyeknél biztosított az adós számára a választási lehetőség, hogy akár forintban, akár devizában törleszthessen. Ezek a fogyasztói hiteltípusok ugyan a teljes lakossági hitelportfóliónak csak csekély részét teszik ki, de az elszámolásra tekintettel ezeknél is jogszabályi szintű rendezésre van szükség. A szabályozás szempontjából ezek a forint hitelekhez állnak közel.

3. A törvény - összhangban a Kúria 2/2012. PJE határozatával, valamint a 2014. évi XXXVIII. törvény rendelkezéseivel - kizárólag a fogyasztói hitelekre vonatkozóan tartalmaz rendelkezéseket. A fogyasztónak nyújtott hitelről szóló 2009. évi CLXII. törvény 3. § (3) bekezdése szerint fogyasztó az önálló foglalkozása és gazdasági tevékenysége körén kívül eljáró természetes személy. A fogyasztói hitel körébe ennek alapján a magánszemélyek nem üzleti célú hitelei tartoznak. Nem tartoznak tehát a törvény tárgyi hatálya alá azok a szerződések, amelyeket pénzügyi intézmény magánszeméllyel kötött ugyan, de a kölcsön (lízingtárgy) felhasználására üzleti céllal került sor.

4. A törvény az elszámolás általános polgári jogi szabályait határozza meg, a részletszabályokat alsóbb szintű jogszabály, MNB rendelet tartalmazza. A törvény a Ptk.-val összhangban rendezi a fogyasztókkal való elszámolás szabályait. Ehhez kapcsolódóan a törvény az alábbi kérdések rendezésére terjed ki:

- az elszámolás módja;

- az elszámolás menete;

- a forint hitelekre, valamint a devizában nyújtott és devizában is törlesztett fogyasztói kölcsönszerződésekre vonatkozó külön szabályok;

- a felfüggesztett perekre és a végrehajtási eljárásokra irányadó speciális eljárási rendelkezések;

- 18 hónapos kamatmoratórium;

- számviteli és adózási rendelkezések;

- a 2014. évi XXXVIII. törvény szükségessé vált módosítására vonatkozó rendelkezések.

5. A törvény egyik fő célja az érvénytelen szerződéses kikötések miatt a fogyasztók javára mutatkozó túlfizetések elszámolása. A 2014. évi XXXVIII. törvény alapján - a szerződések (részleges) érvénytelensége miatt - a fogyasztók javára a múltban túlfizetés keletkezik, amelyet az elszámolási törvénynek rendeznie kell. Az ilyen jellegű múltbeli túlfizetések elszámolására jelenleg sem kötelező érvényű jogegységi határozat, sem pedig kifejezetten ezt rendező egyedi bírósági döntés nincs. Emiatt a jogalkotónak a bírói gyakorlat szélesebb körű elemzéséből merítő és a polgári jog elveit szem előtt tartó absztraktabb jogértelmezés útján kellett az elszámolás általános elveit meghatároznia.

A törvény olyan általános elszámolási szabályokat rögzít, amelyeket az egyedi perekben a Ptk. értelmezése alapján a bíróság is alkalmazna. Az elszámolás általános szabályait azért indokolt a törvényben meghatározni, mert ezek hiányában a bíróságokra hárulna a feladat, hogy az elszámolási kérdéseket rendezzék. Ez több százezer szerződés esetében alkotmányosan is indokolttá teszi a jogalkotó beavatkozását. Bizonyos esetekben ugyanis épp a jogalkotás hiánya okozhat alkotmányos sérelmet {8/2014. (III. 20.) AB határozat [73]}.

A törvény az elszámolás szempontjából egységesen kezeli az árfolyamrés semmissége és az egyoldalú szerződésmódosítási jogra vonatkozó kikötések érvénytelensége miatt szükségessé váló elszámolást. Az elszámolási szabályok egyaránt irányadóak mindkét érvénytelenségi esetkör kapcsán felmerülő túlfizetésekre.

A fogyasztói hiteltípusoknak a gyakorlatban előforduló nagy számára tekintettel a törvényben nem lehetséges valamennyi részletszabályt meghatározni. Emiatt a törvény - az általános elszámolási szabályok rögzítése mellett - a Magyar Nemzeti Bankot hatalmazza fel arra, hogy makroprudenciális jogkörében eljárva valamennyi elszámolás részletkérdéseit és módszertanát rendeletben szabályozza. A rendeleti szintű szabályozás előnye, hogy bármilyen új esetcsoport felmerülése esetén rugalmasabb reagálást tesz lehetővé, mint egy törvénymódosítás.

6. A törvény szerint az adós javára mutatkozó túlfizetést a tőketartozás terhére, előtörlesztésként kell elszámolni. Ezzel szemben nem hozható fel az az érv, hogy előtörleszteni csak az adós akaratából lehet. Az önkéntes előtörlesztés ugyanis itt fel sem merülhet, hiszen az adós az aktuális törlesztőrészlet teljesítésekor nem volt tudatában annak, hogy többet teljesít, mint amennyit kellett volna. A túlfizetést az adós csak utólag ismerte fel, feltehető akaratának pedig az felel meg, ha ez a túlfizetés a tőketartozásra kerül elszámolásra.

Az előtörlesztéses elszámolás lényege, hogy a korábbi kedvező árfolyamból származó nyereség az adósoknál jelenik meg. Mivel az adósokra nézve ez a számítási módszertan a legkedvezőbb, ezért a törvényben is ezt kell rögzíteni. Fontos jogpolitikai szempont, hogy a jogalkotó a fogyasztó számára legkedvezőbb számítási módszertant válassza.

Az elszámolási módszertan főszabálya, hogy a fogyasztót olyan helyzetbe kell hozni, mintha a szerződéskötés időpontja óta a 2014. évi XXXVIII. törvény 3. §-ában meghatározott árfolyamon, valamint a szerződéskötéskori, eredeti kamatszinten történt volna az elszámolás.

Amennyiben a tartozás devizában került meghatározásra, akkor a túlfizetést is át kell váltani az adott devizára. Ennek során a túlfizetést is azon az árfolyamon kell elszámolni, amelyen a pénzügyi intézmény a törlesztést, vagyis a túlfizetéshez kapcsolódó kamat- és tőketörlesztést átváltotta.

Amennyiben a fogyasztónak lejárt tartozása van a pénzügyi intézménnyel szemben, akkor a túlfizetés elszámolására a régi Ptk. 293. §-a (az új Ptk. 6:46. §-a) az irányadó. Ebben az esetben tehát a túlfizetést először a kamatra, majd a költségekre, végül pedig a tőketartozásra kell elszámolni.

Az elszámolás a törvény alapján a jelenben történő korrekció, amely nem érinti a lezárt mérlegeket és adóbevallásokat. Ez a jelenben történő korrekció egyrészt kedvező a központi költségvetés számára, másrészt ezt a bankok informatikailag kezelni tudják. Ez a módszer az adósok számára is jól átláthatóvá teszi az elszámolást.

-----STARTING---POINT---RESZLETES---

Az 1-2. §-hoz

A törvény hatályát módosított 2014. évi XXXVIII. törvény hatályával egyezően határozza meg, továbbá tartalmazza a szükséges értelmező rendelkezéseket.

A 3-4. §-hoz

A törvény az elszámolási elvek körében azokat az alapvető fogalmakat határozza meg definitív szabály formájában, amelyek a törvény hatálya alá tartozó semmis kikötések folytán a fogyasztó és a pénzügyi intézmény között szükségessé váló elszámolás alapjául szolgálnak. Ennek megfelelően meghatározza, hogy miben, milyen összetevőkből áll, illetve állhat a fogyasztó túlfizetése. E körben elsőként a deviza alapú kölcsönszerződések esetében felmerülő, a különnemű devizaárfolyam alkalmazásából, vagyis az árfolyamrésből származó túlfizetést definiálja, amely egyfelől a folyósított kölcsön, másfelől pedig a törlesztőrészletek szerződés szerinti és átszámított összegének különbözetéből áll elő. Minthogy az árfolyamrésből származó túlfizetés elszámolása az átszámítási (átváltási) időpontok meghatározása nélkül nem lehetséges, a törvény a felek szerződésszerű teljesítése esetére a szolgáltatásaik teljesítésének tényleges elszámolási napját jelöli meg az átszámítás, átváltás alkalmazásának időpontjául. Az ettől eltérő, fiktív időpontok meghatározása ugyanis óhatatlanul valamelyik fél érdeksérelmére vezetne, de számviteli szempontból is a teljesítések elszámolási napja mutatkozik a legmegfelelőbbnek. Arra az esetre, ha a fél a szolgáltatásával késedelembe esik, a késedelem időtartamára és egyéb körülményekre tekintettel az átszámítás időpontjának meghatározása az előbbieknél bonyolultabb, ezért a törvény ezen időpont meghatározását, illetve meghatározásának módját az MNB elnökének rendeletére bízza. A 2014. évi XXXVIII. törvény 3. § (3) bekezdése kimondja, hogy ha a felek jogviszonyára irányadó Hpt. 200/A. §-ában vagy a Hpt. 267. §-ában meghatározott szerződések esetében és rendelkezések alapján az azokban megjelölt devizaárfolyam alkalmazására vonatkozó rendelkezés vált a szerződés részévé, vagy a törlesztés során a felek ennek megfelelően jártak el, úgy az alkalmazandó devizaárfolyamra vonatkozó előírását a szóban forgó szerződések esetében és a törlesztés e rendelkezések által érintett időszakára csupán a folyósított kölcsön tekintetében kell alkalmazni. E rendelkezés következményeit vonja le a törvény akkor, amikor az érintett körben, illetve időszakban a törlesztőrészletek átszámításának mellőzését mondja ki, hiszen a hivatkozott rendelkezések alkalmazásával a törlesztőrészletek tekintetében végrehajtott átszámítás (átváltás) már nem eredményezhetett a fogyasztó javára elszámolható túlfizetést.

A törvény az egyoldalú szerződésmódosításból származó túlfizetést ugyancsak két összeg, nevezetesen a fogyasztó által a semmisé vált egyoldalú szerződésmódosítás alapján teljesített törlesztőrészlet és az ennek (az alkalmazott kamat-, költség- és díjemelés) figyelmen kívül hagyásával megállapítható törlesztőrészlet különbözeteként határozza meg. E körben a törvény nem tekinti a túlfizetés megállapítására alkalmas egyoldalú kamat-, költség- és díjemelésnek a törlesztőrészlet ezen elemei tekintetében a szerződés megkötésekor előre meghatározott időszakra nyújtott kedvezőbb mértékének a kedvezményes időszak lejártát követően a szerződésben meghatározott mértékre való felemelését. A semmis egyoldalú szerződésmódosítás jogkövetkezményeként kimondott azon főszabályon kívül, amely szerint a túlfizetést a semmis kikötés alkalmazásával megállapított kamat-, költség- és díjemelés figyelmen kívül hagyása eredményeként kell meghatározni, a törvény konkrétan is megjelöli ennek módját annak megfogalmazásával, hogy a törlesztőrészleteket ebben az esetben a szerződés megkötésének, illetve az előbbiekben említett kedvezményes időszak lejártának időpontjában a szerződés részévévé vált kamat-, költség- és díj alapulvételével kell megállapítani. A túlfizetés mértékét a fogyasztó számára kedvező olyan egyoldalú szerződésmódosítás, amely a törlesztőrészletek fentebb említett valamelyik elemének csökkenését eredményezi, csak annyiban érinti, amennyiben az ennek következtében előálló túlfizetés is értelemszerűen csökken, arról azonban nem lehet szó, hogy a pénzügyi intézmény a maga javára számolja el azt a különbözeti összeget, amellyel a kamat, költség vagy díj a szerződés megkötésekor megállapított mérték alá csökkent. Ez a rendelkezés ugyan a fogyasztói szerződések relatív (csupán a fogyasztóval szemben megállapítható és figyelembe vehető) semmisségéből következik, de az esetleges félreértések elkerülése végett a törvény szükségesnek tartotta ennek kifejezett kimondását is. Ehhez hasonlóan ugyancsak a jogalkalmazást segíti az a rendelkezés is, amely egyértelművé teszi, hogy az ÁSZF olyan egyoldalú módosítása, amellyel a pénzügyi intézmény az egyoldalú szerződésmódosításra irányuló semmis szerződéses kikötést módosítja, csak e módosítást követően kötött fogyasztói kölcsönszerződések részévé válhat, arra azonban alkalmatlan hogy a figyelmen kívül hagyandó semmis szerződéses kikötés helyébe lépjen, még kevésbé, hogy azt utóbb, visszamenőlegesen érvényessé tegye. A törvény ezeken túlmenően azt is világossá teszi, hogy az egyoldalú szerződésmódosításból eredő túlfizetés szabályainak alkalmazását nem zárja ki az sem, ha az egyoldalú szerződésmódosításra irányuló szerződéses kikötés bármely más okból (mert például egyébként is jogszabályba ütközik) érvénytelen, erre való hivatkozással tehát e törvény szerinti kötelezettségeinek teljesítése és rendelkezéseinek alkalmazása alól a pénzügyi intézmény nem szabadulhat.

Az 5. §-hoz

Az árfolyamrésből eredő és az egyoldalú szerződésmódosításból származó túlfizetés definiálása után a törvény meghatározza e túlfizetések és az ezek alapulvételével kiszámítható fogyasztói követelések elszámolásának törvényi kereteit és az alapvető elszámolási szabályokat, úgy azonban, hogy a kiszámítási és az elszámolási módszertan részletszabályainak megállapítását az MNB rendelet kompetenciájába utalja.

A törvény mindenekelőtt kimondja, hogy az említett túlfizetések elszámolását - ha az adott fogyasztói kölcsönszerződést mindkét semmis kikötés érintette - egyidejűleg és együttesen kell teljesíteni, ami nem csupán technikai, logisztikai szempontból indokolt, de a jogi megvalósítás sem képzelhető el másként.

Az elszámolás első eleme a fogyasztói követelések kiszámítása, amely nem azonos a folyósított kölcsönösszegből származó és a törlesztőrészletenkénti túlfizetések elszámolás időpontjára vetített egyszerű összegezésével. A törvény álláspontja szerint olyan kölcsönszerződések esetén, amelyekben, illetve amelyekből eredően a pénzügyi intézménynek a fogyasztóval szemben még van fennálló követelése, a fentiekben definiált túlfizetés nem tekinthető tartozatlan fizetésnek, és nem csupán azért, mert a felek között szerződéses jogviszony áll fenn (vagy jutott az a szerződésszegés létszakába), hanem mindenekelőtt azért, mert aligha fizethet valaki tartozatlanul annak, aki vele szemben tetemes követeléssel rendelkezik. A törvény ezért nem teszi magáévá azt az álláspontot, amely szerint a túlfizetéssel a pénzügyi intézmény jogalap nélkül gazdagodott, és e gazdagodást a pénzügyi intézménnyel szemben fennálló tartozásától függetlenül kell a fogyasztó javára elszámolni, ez az álláspont ugyanis mindaddig vitatható, ameddig a törlesztési túlfizetéssel érintett kölcsönszerződésből eredően a pénzügyi intézménynek a fogyasztóval szemben követelése áll fenn. Amíg ugyanis a pénzügyi intézmény irányában fennálló tartozást a fogyasztó ki nem elégíti, a törlesztés teljesítése során bekövetkező túlfizetések összegével a pénzügyi intézmény nem, vagy csak időlegesen jut vagyoni előnyhöz. Minthogy a korábban hatályban volt, akárcsak a ma hatályos Ptk. egyaránt lehetővé teszi a fogyasztó számára a jogosult hozzájárulása nélküli előtörlesztést, és kötelezővé teszi a pénztartozás teljesítési idő előtti teljesítésének elfogadását [Ptk. 292. § (2) bek., illetve Ptk. 6:43. §], a törvény a teljesítési időszakonként jelentkező túlfizetés elszámolására aggály nélkül akár kifejezetten is előírhatta volna az előtörlesztéses konstrukció alkalmazását. Ennél azonban árnyaltabb megoldást választott, és nem csupán a fogyasztó, de a vele szemben álló fél érdekeit is mérleg serpenyőjébe tette. A tisztességtelen, és ezért semmis kikötés alkalmazásával megállapított törlesztőrészleteket „szerződésszerűen” teljesítő fogyasztó esetében a kifejtettek alapján legfeljebb arról lehet szó, hogy a túlfizetés a még esedékessé nem vált tartozást érinti, és az (a túlfizetés összege) a beszámítással való teljesítésre (elszámolásra) csak akkor lesz alkalmas, amikor a soron következő törlesztő részlet megfizetése esedékessé válik. A törvény azzal számol, hogy a szerződés teljesítése során a fogyasztó nem tett előtörlesztésre vagy az esedékessé váló követelésekkel szembeni beszámításra irányuló jognyilatkozatot (a túlfizetésről, de legalábbis annak mértékéről mit sem tudó fogyasztóval szemben ez nem is lett volna elvárható). Éppen ezért a törvény a fogyasztói követelés kiszámításának alapjául nem az előtörlesztéses konstrukció alkalmazását írja elő, mert ennek ebben az intézményesített formájában valóban nem lenne kellő jogi alapja, hanem azt, hogy a fogyasztó számára az elszámolás időpontjában olyan helyzetet kell teremteni, mintha a túlfizetéseket az ezek bekövetkezése időpontjában előtörlesztésként teljesítette volna. Ez a szabályozás elvi, és nem gyakorlati, a törlesztés során kimutatható túlfizetéseket tehát úgy kell összegezni az elszámolás időpontjára, mintha azokat - noha ténylegesen nem ez történik - a fogyasztó előtörlesztette volna. Így kerülhet ugyanis a fogyasztó a saját - túlfizetésből eredő - követelésével a pénzügyi intézménnyel, illetve annak vele szembeni követelésével egyenrangú pozícióba, így kezelhető a pénzügyi intézménnyel egyenlő méltóságú személyként abban az elszámolási jogviszonyban, amely a részleges semmisség jogkövetkezményeinek alkalmazására irányul. A túlfizetés előtörlesztéséhez hasonló helyzet kialakítása az elszámolás időpontjára vetítve, sajátos számítási módszertant igényel, amelynek meghatározására az MNB elnökének rendelete hivatott.

A törvény a hatálya alá tartozó tisztességtelen szerződéses kikötést tartalmazó fogyasztói kölcsönszerződések körében a semmisség jogkövetkezményeit illetően mindenekelőtt a Kúria 6/2013. PJE határozatának 5. pontjában foglalt iránymutatásból indult ki. Eszerint „ha a bíróság a fogyasztói szerződés valamely rendelkezését érvénytelennek találja, a szerződés azonban az érvénytelen rész nélkül is teljesíthető, az érvénytelennek minősített kikötés nem vált ki joghatást; a szerződés azonban egyebekben változatlan feltételekkel köti a feleket”. Ebből következően azt a célt tartotta szem előtt, hogy a fogyasztókat olyan helyzetbe hozza, mintha a velük szemben alkalmazott tisztességtelen szerződéses kikötések nem léteztek volna. Ezt - akárcsak az egyedi esetekben eljáró bíróság - nyilvánvalóan csak úgy érheti el, ha a fogyasztó kölcsönszerződésből eredő fizetési kötelezettsége az első törlesztőrészlettől kezdve az érvénytelen kikötés, illetve annak jogkövetkezményei alkalmazása nélkül kerül elszámolásra.

A következő lépésként ezért a törvény az MNB elnökének rendelete szerinti számítási módszerrel meghatározandó fogyasztói követelés elszámolására vonatkozóan ad útmutatást. Míg a fogyasztói követelés kiszámítása elsősorban a fogyasztó érdekeire van tekintettel, az elszámolás módja - nem vitásan - a pénzügyi intézmény szempontjait is mérlegeli, amikor kimondja, hogy a fogyasztói követelést főszabályként a több tartozás elszámolásának módjára vonatkozó polgári jogi szabályok megfelelő alkalmazásával elsősorban a költségre, a kamatra és végül a tőketartozásra, mint főtartozásra kell elszámolni (Ptk. 293. §, illetve Ptk. 6:46. §) mindaddig, amíg a fogyasztói követelés meg nem haladja a fogyasztó - pénzügyi intézménnyel szemben esedékessé vált és lejárt - tartozását. Ez utóbbi esetben ugyanis a már jelzett értelemben vett előtörlesztésként való elszámolás kerül előtérbe, amelynek módját és időpontját az MNB elnökének rendelete határozza meg. E két - egymással összefüggő és egymást kiegészítő - rendelkezés tulajdonképpen a törvény főszabálya. Ez alól képez kivételt azon esetkör, amikor a fogyasztói kölcsönszerződés az abból eredő követelés teljesítésére irányuló kötelezettség fennmaradása nélkül következett be, amikor tehát a felek szerződésből eredő jogviszonya lezárult (függetlenül attól, hogy erre a szerződés megszűnésével egyidejűleg, vagy a már megszűnt (felmondott) szerződésből eredő további kötelezettség teljesítésével, illetve bármilyen más a kötelezettséget megszüntető jogi aktussal került sor). Ebben az esetben a feleknek a szerződéses jogviszonyból eredően egymással szemben már nincs követelésük, és a szerződés részbeni (a semmis kikötések folytán beálló) érvénytelensége az eddig előírtak szerinti elszámolásra nem ad lehetőséget, viszont az érvénytelenség jogkövetkezményei ebben az esetben is levonhatók, hiszen a túlfizetés ilyenkor is bekövetkezett, és ez nyilvánvalóan nem képezte a felek közötti elszámolás tárgyát a jogviszony lezárásakor. Ebben az esetben a klasszikus értelemben vett tartozatlan fizetésről, vagyis valóban arról van szó, hogy a pénzügyi intézmény a fogyasztó vagyona rovására jogalap nélkül gazdagodott, és jogalap nélkül van a fogyasztói követelés birtokában. Ennek az esetnek a rendezésére a törvény értelemszerűen a polgári jognak a jogalap nélküli gazdagodásra vonatkozó szabályait hívja fel azzal, hogy a pénzügyi intézmény a gazdagodás megtérítésére a gazdagodásból eredő hasznainak - a jogalap nélküli birtoklás szabályai szerint történő - kiadásával együtt, vagyis az adott esetben a jogviszony lezárulását követően a késedelmi kamatnak lényegében megfelelő egyenértéki kamattal - főszabályként a jegybanki alapkamattal - megnövelt összegben köteles. Abban az esetben, ha a tartozatlan fizetés devizában merült fel (devizában törlesztendő hitelek esetén), annak megtérítése értelemszerűen az adott devizára irányadó - az MNB elnökének rendeletében meghatározott - pénzpiaci kamattal történhet. Mindez természetesen csak akkor követelhető bírósági úton, ha a jogviszony említett lezárulására még olyan időpontban került sor, amikor az érvénytelenség jogkövetkezményeinek alkalmazására, a tartozatlan fizetés megtérítésére irányuló követelés - 2014. évi XXXVIII. törvény 1. § (6) bekezdése szerinti - elévülése még nem következett be.

A törvény az elszámolás körében az érvénytelenség jogkövetkezményeiről szóló 1/2010. (VI. 28.) PK véleményt is irányadónak tekintette, ennek 8. pontja ugyanis kimondja, hogy „az érvénytelenség jogkövetkezményei levonásánál a bíróságnak gondoskodnia kell az eredetileg egyenértékű szolgáltatások értékegyensúlyának a fenntartásáról, meg kell akadályoznia bármelyik fél jogalap nélküli gazdagodását”. A PK vélemény hangsúlyozza, hogy a korábban hatályban volt Ptk. tételes jogi szabályai nem képezik akadályát annak, hogy a bírói gyakorlat a jogalap nélküli gazdagodás elvére támaszkodva ítélje meg az érvénytelenség jogkövetkezményeit. Ezt a szemléletmódot a ma hatályos Ptk. a járulékos igények tekintetében immár a normaszöveg szintjén is tükrözi. A PK vélemény alapján sem az a követelmény azonban a bírósági jogalkalmazással szemben, hogy a szerződéses kikötés érvénytelensége folytán a fogyasztó javára elszámolható túlfizetés megtérítésére minden esetben a jogalap nélküli gazdagodás szabályainak alkalmazásával kerüljön sor, hanem - éppen ellenkezőleg - az, hogy a szolgáltatások értékegyensúlyának fenntartásával kizárja azt, hogy bármelyik fél az elszámolás során a másik fél rovására jogalap nélkül gazdagodhasson. E követelménynek a törvény szerint is leginkább a fogyasztói túlfizetésnek mintegy „előtörlesztésként” való elszámolása felel meg, és a jogalap nélküli gazdagodás alkalmazásra csak akkor kerül sor, ha az adott esetben valóban tartozatlan - az érvénytelenség folytán a kellő jogalapot nélkülöző - fizetésről van szó.

A törvény elszámolási szabályai - a túlfizetés, fogyasztói követelés és a tartozatlan fizetés fogalmi hármasával - egységes és zárt rendszert alkotnak, amelyek komolyan veszik a PK vélemény azon iránymutatását, miszerint a szerződés érvénytelenségéből (adott esetben csak részleges érvénytelenségéből) fakadó elszámolás során - amiként a bíróságnak, úgy a jogalkotónak is - gondoskodni kell az eredetileg egyenértékű szerződéses szolgáltatások értékegyensúlyának fenntartásáról, és meg kell akadályoznia bármelyik fél jogalap nélküli gazdagodását. Ezt a célt szolgálják azok a rendelkezések is, amelyek a pénzügyi intézmény által nyújtott, vagy a pénzügyi intézmény által kötelezően alkalmazott kedvezmények elszámolásának lehetőségét biztosítják ezen intézmények javára. A pénzügyi intézmény ugyanis jogosult arra, hogy a fogyasztó javára elszámolandó fogyasztói követelés összegéből levonhassa mindazt a kedvezményt, amelyet az elszámolás alapjául szolgáló időszakban nyújtott, illetve - amint az a kedvezmények körét meghatározó szabályból következik - nyújtania kellett. A kedvezmények körébe tartozik ugyanis mindaz a vagyoni előny, illetve juttatás, amely abból származik, hogy a pénzügyi intézmény a teljes futamidőre nézve tőke-, kamat-, illetve díjtartozást engedett el, írt le, térített vissza vagy kedvezményes árfolyamot alkalmazott erre irányuló jogi kötelezettség nélkül, és ezzel a fogyasztó fizetési kötelezettségét a szerződésben eredetileg meghatározotthoz képest csökkentette. A kedvezmények elszámolási lehetősége ráadásul független attól, hogy a pénzügyi intézmény a kedvezményt a saját - akár egyoldalú, akár a fogyasztóval egyeztetett - elhatározása alapján nyújtotta, vagy a kedvezmény alkalmazására őt jogszabály vagy bírósági határozat kötelezte. Ez utóbbi körben külön is kiemelendő, hogy ha a pénzügyi intézmény és a fogyasztó közötti perben olyan jogerős ítélet született, amely a szerződés érvénytelensége folytán a fogyasztó javára elszámolható összegek visszatérítését rendelte el, ezek teljesítése is csökkenti a pénzügyi intézmény e törvény szerinti elszámolásból eredő kötelezettségét, feltéve, hogy az elszámolási ügyben hozott jogerős ítélet ellenére a pénzügyi intézmény a törvény szerinti elszámolásra is köteles.

A 6. §-hoz

A 2014. évi XXXVIII. törvény 1. § (6) bekezdése a fogyasztói kölcsönszerződésből eredő követelések tekintetében a Ptk. elévüléssel kapcsolatos szabályait értelmezve kimondja, hogy e követelések a kölcsönszerződés fennállása alatt nem évülnek el, azok elévülése a fogyasztói kölcsönszerződés megszűnésével kezdődik. Ebből következően a törvénynek gondoskodnia kellett arról is, hogy ezek az elévülési szabályok miként érvényesülhetnek a pénzügyi intézményt a törvény alapján terhelő elszámolási kötelezettség körében, illetve az elszámolási kötelezettség teljesítése és az ezzel kapcsolatos felülvizsgálati eljárás során miként érvényesíthetők az elévüléssel kapcsolatos rendelkezések.

Ezzel összefüggésben a törvény mindenek előtt kifejezetten is rögzíti azt a törvény egyéb rendelkezéseiből is következő tényt, hogy a pénzügyi intézményt mely esetekben terheli az elszámolási kötelezettség. Ez a kötelezettség értelemszerűen minden olyan esetben terheli, amelyben a törvény hatálya alá tartozó fogyasztói kölcsönszerződés még nem szűnt meg, vagy már megszűnt ugyan, de a megszűnésre a 2014. évi XXXVIII. törvény hatálybalépését megelőző 5 éven belül, vagyis 2009. július 26. napját követően került sor. A törvény szerinti elszámolási kötelezettség kiterjed arra az esetre is, ha a szerződés ugyan 2009. július 26. napját megelőzően szűnt meg, de abból az említett időpontot követően a pénzügyi intézmény tudomása szerint is el nem évült követelés állt, illetve áll fenn. A pénzügyi intézményt akkor is terheli az elszámolási kötelezettség, ha a pénzügyi intézménnyel szemben és ez utóbbi által nem vitatottan a fogyasztónak áll fenn el nem évült követelése, vagy ha a fogyasztói követelés el nem évülésének tényét a bíróság jogerős ítélete állapította meg. Végül a pénzügyi intézmény elszámolásra köteles abban az esetben is, ha az elszámolás alapjául szolgáló szerződés 2009. július 26. napját megelőzően szűnt meg, és abból neki ugyan már nem áll fenn követelése, mert azt engedményezte valamely - elszámolásra egyébként nem köteles - pénzügyi intézményre (követeléskezelőre), de a fogyasztó a pénzügyi intézménytől az elszámolási kötelezettség teljesítését kéri annak igazolásával, hogy az engedményezett követelést vele szemben a követeléskezelő érvényesíti. Az elszámolási kötelezettség ebben az esetben történő teljesítéséről a törvény 7. §-a szól.

Külön rendelkezik a törvény arról, hogy a fogyasztói követelés elszámolását a törvényben és az MNB elnökének rendeletében meghatározott időpontokkal kell elvégezni. Vannak ugyanis olyan esetek, amikor több egymást követő időponttal kell az elszámolást elkészíteni, mint például akkor, amikor a már megszűnt (felmondott) szerződésből eredő követelés elszámolásáról van szó, ilyen esetben ugyanis a megszűnés időpontjára is szükséges az elszámolás elkészítése, továbbá arra az egységes elszámolási időpontra is, amelyet ugyancsak az MNB elnökének rendelete határoz meg.

A kedvezmények elszámolása körében már volt szó arról, hogy előfordulhat olyan eset, amikor az elszámolás tárgyát képező fogyasztói kölcsönszerződésből eredő követelésekkel összefüggésben a bíróság már jogerős döntött. A jogerős bírósági ítélet a törvény szerint az elszámolási kötelezettséget főszabályként nem érinti, vannak azonban olyan esetek, amikor a törvény respektálja a már meghozott ítéleteket, és az abban foglaltakat nem kívánja mintegy felülírni a törvény szabályaival. Így abban az esetben, amikor a bíróság a szerződés egészének érvénytelenségét állapította meg, és azt nem nyilvánította érvényessé, illetve a határozathozatalig terjedő időre hatályossá, a pénzügyi intézménynek nem kell teljesítenie az elszámolási kötelezettségét. Abban a - kevésbé valószínűsíthetően előforduló - esetben, amikor a meghozott bírósági ítélet a fogyasztói kölcsönszerződés egészének érvénytelenségére hivatkozással a szerződéskötést megelőző állapot helyreállításáról rendelkezett, a pénzügyi intézményt ugyancsak nem terheli elszámolási kötelezettség. A szerződés részbeni érvénytelenségét megállapító, illetve a szerződést érvényessé vagy hatályossá nyilvánító ítéletek esetében - amint arról már volt szó - az elszámolási kötelezettség teljesítése során a kedvezmények körében vehető figyelembe mindazon vagyoni juttatás, amelyben a pénzügyi intézmény a fogyasztót az ítélet alapján, az abban foglalt marasztalás teljesítéseként részesítette.

A rendelkezés érdekeltté kívánja tenni a fogyasztóval szembeni követeléssel nem, de a fogyasztó vagy rá tekintettel harmadik személy által nyújtott vagyontárgy tekintetében önálló zálogjoggal rendelkező refinanszírozó pénzügyi intézményt a refinanszírozott pénzügyi intézmény általa fogyasztó javára teljesítendő kifizetés megtörténtében. Ezért a fogyasztóval szemben a refinanszírozó pénzügyi intézményt a refinanszírozott pénzügyi intézménnyel egyetemlegesen felelőssé teszi a kifizetés teljesítése tekintetében. Ha a fogyasztó a kölcsöntartozását megfizette, indokolt, hogy az általa vagy a rá tekintettel nyújtott zálogtárgyat terhelő önálló zálogjog is törlésre kerüljön, függetlenül a refinanszírozó és a refinanszírozott pénzügyi intézmény egymás közötti elszámolási viszonyától. Ezért a törlés haladéktalan megtörténte érdekében szabályoz a törvény a pénzügyi intézmények erre vonatkozó kötelezettségeinek meghatározásával.

A 7. §-hoz

A törvény rendezi azt a gyakorlatban előforduló kérdést is, hogy milyen módon történjen a fogyasztói követelés elszámolása akkor, ha az elszámolásra köteles pénzügyi intézmény a 2014. évi XXXVIII. törvény 1. § (3) bekezdése szerint a szerződés megszűnését követően egy elszámolásra nem köteles pénzügyi intézményre (követeléskezelőre) engedményezte a követelését. Ebben az esetben az elszámolásra köteles pénzügyi intézménynek egyfelől a szerződés megszűnése, másfelől pedig a követelés engedményezésének időpontjával elszámolást kell készítenie a fogyasztó részére. Mivel az engedményezések láncolatának kialakulása sem kizárt, az elszámolásra köteles pénzügyi intézmény előtt sem feltétlenül ismert, hogy az általa engedményezett követeléssel melyik követeléskezelő rendelkezik. Minthogy ilyen esetben a fogyasztó áll közvetlen jogviszonyban azzal a követeléskezelővel, amely vele szemben a követelést érvényesíti, a törvény a fogyasztót jogosítja fel arra, hogy a követeléskezelőtől igényelje a fogyasztói követelésével való elszámolást. A fogyasztói követelés kiszámításának módja ebben az esetben is az általános szabályokhoz igazodik azzal, hogy a fogyasztói követelést az MNB elnökének rendeletében meghatározott módon a követeléskezelő által alkalmazott kamattal megnövelt összegben kell a fogyasztó javára figyelembe venni. A fogyasztói követelés kifizetésére ilyen esetben a követeléskezelő köteles, az elszámolásra köteles pénzügyi intézménytől azonban annak megtérítését igényelheti. Mivel az engedményezett követelés vételárához képest a követelésének összege a fogyasztói követelés elszámolása következtében csökken, az őt ért pénzügyi veszteség arányos megtérítését is követelheti az elszámolásra köteles pénzügyi intézménytől. Ezeket a rendelkezéseket kell alkalmazni természetesen abban az esetben is, ha a követeléskezelő követelése azáltal szűnik meg, hogy a fogyasztó a tartozását már kifizette követeléskezelőnek.

A 8. §-hoz

Fontos, hogy az elszámolással kapcsolatos kötelezettség teljesítésével kapcsolatos költségek és kiadások a fogyasztót ne terheljék, és ne kerülhessen sor arra sem, hogy azok vagy azok egy részének viselését a pénzügyi intézmények a fogyasztókra háríthassák. Ezért a törvény kifejezetten is kimondja, hogy az említett költségek és kiadások az elszámolásra köteles pénzügyi intézményt, illetve az általa érintett körben a követeléskezelőt terhelik, és a fogyasztó terhére ilyen költségek és díjak nem számolhatók fel. Ez az általános mentesség értelemszerűen csak annyiban illeti meg a fogyasztót, amennyiben a költség, illetve kiadás a pénzügyi intézményt terhelő kötelezettség teljesítéséhez kapcsolódik. Az egyértelműség érdekében e körben rendelkezik a törvény arról a kérdésről is, hogy a pénzügyi intézményt e törvényben terhelő kötelezettség bármely részének teljesítése szolgálhat-e egyoldalú szerződésmódosítás alapjául (okául), és e kérdést is nemlegesen válaszolja meg.

A 9. §-hoz

A 2014. évi XXXVIII. törvény 1. § (7) bekezdése értelmében a (6) bekezdés szerinti követelés elévülése a törvény hatálybalépésének napjától a 3. § (5) bekezdése és a 4. § (3) bekezdése szerinti külön törvényben, vagyis az elszámolási kérdéseket rendező, törvényben meghatározott időpontig nyugszik. E törvényi utaló szabálynak tesz eleget a törvény, amikor az elévülés nyugvásának záró időpontját a törvény szerinti elszámolás fogyasztóval való közlésének, legkésőbb azonban 2015. december 31. napjában határozza meg, amely - egy kivétellel - egyébként azonos azzal az utolsó nappal, amely napon az elszámolással szemben még kezdeményezhető a felülvizsgálat.

A 10-11. §-hoz

Figyelemmel arra a körülményre, hogy a törvény módosító rendelkezése [52. § (2) bekezdés] a 2014. évi XXXVIII. törvény hatályát immár kiterjeszti a korábban hatálya alól kivett két esetkörre, nevezetesen a végtörlesztéssel és a Nemzeti Eszközkezelő (a továbbiakban: NET) lakóingatlan vásárlása következtében megszűnt fogyasztói kölcsönszerződésekre is, a törvénynek rendelkeznie kellett arról, hogy ezekben az esetekben mikor és milyen módon kerülhet sor az elszámolási kötelezettség teljesítésére, illetve az elszámolással kapcsolatos törvényi rendelkezések alkalmazására.

Ami a korábban hatályos Hpt.-ben foglaltak szerinti végtörlesztés következtében megszűnt fogyasztói kölcsönszerződéseket illeti, e körben a pénzügyi intézményt elszámolási kötelezettség csak akkor terheli, ha azt a fogyasztó a pénzügyi intézménytől közvetlenül kéri. A megalapozatlan kérelmek előterjesztésének korlátozására a törvény a kérelem teljesítését ellenszolgáltatásként 10.000.- Ft összegű díj megfizetéséhez köti, amelyet abban az esetben, ha a pénzügyi intézménynek az elszámolás eredményeként a fogyasztó javára fizetési kötelezettsége állna fenn, a fogyasztónak vissza kell téríteni. Az egyértelmű szabályozás érdekében a törvény világossá teszi, hogy az elszámolás eredményeként a fogyasztót fizetési kötelezettség semmiképpen nem terhelheti.

A NET által a fogyasztó felajánlására megvásárolt lakóingatlannal érintett fogyasztói kölcsönszerződések esetében a törvény kimondja, hogy a pénzügyi intézménynek nem kell elszámolnia a fogyasztóval. A lakóingatlan megvásárlásához kapcsolódó vételár-felosztási tervben érintett hitelező azonban 2015. december 3-ig kérheti a NET-től, hogy a kérését továbbítva készítessen elszámolást a pénzügyi intézménnyel. Ha a pénzügyi intézmény javára kifizetett vételárrész az elszámolás eredményeként őt megillető vételárrészt meghaladja, a pénzügyi intézmény köteles a különbözet összegét a NET felhívására az abban meghatározott, legalább azonban 30 napos határidőn belül a NET-nek visszatéríteni, amely ezt követően köteles gondoskodni arról, hogy e pénzösszeg a vételár-felosztási terv szerinti soron következő jogosultaknak a jogosultságuk arányában kifizetésre kerüljön. Miután NET vásárlásával érintett konstrukcióban a fogyasztó jelentős kedvezményeket élvezett (a pénzügyi intézménynek a fogyasztóval szemben fennálló - az ingatlan vételárát meghaladó - követeléséről le kellett mondania), elenyésző lenne az esélye annak, hogy az elszámolás eredményeként a vételárból a fogyasztó is részesülhetne, a törvény ezért ezzel a lehetőséggel nem is számol.

A 12. §-hoz

Az árfolyamgáttal érintett fogyasztói kölcsönszerződés esetében speciális elszámolási szabály megállapítását az indokolja, hogy ezekben az esetekben a deviza alapú kölcsönszerződésekhez a rögzített árfolyam alkalmazásával egyidejűleg egy - az árfolyam-különbözet összegéből feltöltődő gyűjtőszámla-hitelre vonatkozó hitel-keretszerződés kapcsolódik. Az ilyen kölcsönszerződések esetében indokolt, hogy a fogyasztói követelés az esedékessé vált és lejárt tartozások elszámolását követően elsősorban a gyűjtőszámla-hitel, a fogyasztói követelés ezt esetlegesen meghaladó része pedig a gyűjtőszámla-hitelhez kapcsolódó deviza alapú hiteltartozás terhére nyerjen elszámolást. Figyelemmel arra, hogy a gyűjtőszámla-hitel minden esetben már forint alapú, a törvény arról is rendelkezik, hogy a devizában meghatározott fogyasztói követelésnek a gyűjtőszámla-hitel terhére való elszámolása során hogyan történjen meg a devizakövetelés forintra való átszámítása. A törvény e körben az átszámítás időpontjának meghatározását az MNB elnökének rendeletére bízza. Speciális szabályt állapít meg a törvény a pénzügyi intézmény által nyújtott kedvezmények körére vonatkozóan annyiban, hogy ilyennek minősíti a gyűjtőszámla-hitelhez kapcsolódóan az állam által mentesített követelésrész 50%-ával megegyező összeget.

A 13-14. §-hoz

A törvény a 2014. évi XXXVIII. törvény alapján a pénzügyi intézmény, illetve a Magyar Nemzeti Bank által kezdeményezhető polgári peres eljárás esetében a keresetlevél benyújtására meghatározott határidők figyelembevételével rögzíti az elszámolási kötelezettség teljesítésének határidejét. A teljesítési határidőről az egyes fogyasztói csoportok tekintetében ahhoz igazodóan rendelkezik a törvény, hogy a pénzügyi intézmény indított-e pert a 2014. évi XXXVIII. törvény által felállított vélelem megdöntése iránt vagy a Magyar Nemzeti Bank benyújtott-e közérdekű keresetet az ügyben. Az elszámolás határideje szempontjából külön csoportot képeznek a hitelintézetekről és a pénzügyi vállalkozásokról szóló 1996. évi CXII. törvény 200/B. §-ban foglaltak szerinti végtörlesztés következtében megszűnt fogyasztói kölcsönszerződések, illetve a Nemzeti Eszközkezelőnek vételre felajánlott lakóingatlanokkal érintett fogyasztói kölcsönszerződések. Az elszámolásokra a különböző csoportokban 2015. január 15. napja és 2016. február 28. napja között kerül sor.

A törvény meghatározza azt is, hogy a követeléskezelő az elszámolást a fogyasztó erre irányuló igényének benyújtásától számított 30 napon belül köteles elvégezni.

A 15-17. §-hoz

Az elszámolási folyamat gyorsítása, az ezzel összefüggő adminisztratív költségek csökkentése érdekében a törvény - amellett, hogy az elszámolás tartalmi és formai előírásainak részletes szabályozását MNB rendeletre utalja - külön meghatározza az elszámolás közlésével kapcsolatosan a felekre háruló kötelezettségeket is. Egyik oldalról a fogyasztóknak be kell jelenteniük az elszámolásra köteles pénzügyi intézmény felé, ha lakóhelyük megváltozott a fogyasztói kölcsönszerződésben rögzítetthez vagy az azóta e vonatkozásban tett bejelentésükben foglaltakhoz képest. Másik oldalról a pénzügyi intézmények kötelesek a fogyasztók által megtett bejelentések szerinti lakóhelynek megfelelő címre (bejelentés hiányában a fogyasztói kölcsönszerződésben megjelölt címre) tértivevényes levélben megküldeni az elszámolást. E rendelkezések a fogyasztói kölcsönszerződés megkötése óta eltelt időszakban bekövetkezett lakcímváltozásokból adódó „téves” kézbesítésekből eredő késedelmek, illetve újabb jogvitákat generáló helyzetek megelőzését szolgálják. A pénzügyi intézmények ezen felül internetes honlapjukon kötelesek közzétenni, illetve ezzel egyidejűleg valamennyi bankfiókban kifüggeszteni, ha az elszámolásokat valamennyi érintett fogyasztó részére megküldték. Ha a pénzügyi intézmények a közzétételre különböző időpontokban kötelesek a törvény 13. §-a alapján, úgy az ott meghatározott időpontoknak megfelelő fogyasztói csoportok szerinti bontásban kell eleget tenniük e feladatuknak. A közzétételi kötelezettség célja, hogy azok a fogyasztók is időben élhessenek a törvény által biztosított jogorvoslattal (panasz, Pénzügyi Békéltető Testület eljárása, bírósági nemperes eljárás lefolytatása iránti kérelem), akiknek a számára az elszámolás kézbesítése sikertelen volt, illetve akikkel nem számoltak el, de álláspontjuk szerint - a 2014. évi XXXVIII. törvényben, illetve a törvényben foglaltak alapján - annak helye lett volna.

A törvény az elszámolás közléséhez kapcsolódva külön rendelkezéseket tartalmaz azon fogyasztói kölcsönszerződések pénzügyi intézményeire és fogyasztóira nézve, amely szerződések teljesítésére irányuló kötelezettség már megszűnt és az elszámolás értelmében a pénzügyi intézménynek fizetési kötelezettsége keletkezett a fogyasztó felé. Ilyen esetben a pénzügyi intézménynek az elszámolás megküldése mellett arról is tájékoztatnia kell a fogyasztót, hogy választása alapján az elszámolás szerint neki járó pénzösszeget vagy a pénzügyi intézmény bankfiókjában veheti át vagy kérheti annak az általa megadott fizetési számlaszámra történő átutalását; erről a fogyasztónak nyilatkoznia kell (átutalásos teljesítés választásánál a számlaszám egyidejű megadásával). A törvény rögzíti továbbá, hogy a pénzügyi intézménynek a fogyasztó számára járó pénzösszeget - kezelési költség felszámítása nélkül - elkülönített számlán kell kezelnie, ha az elszámolás közlése sikertelen vagy sikeres ugyan, de a fogyasztó nem nyilatkozik a pénzösszeg átvételének módjáról.

A 18-19. §-hoz

Ha a fogyasztó a pénzügyi intézmény által neki megküldött elszámolásban foglaltakat vitatja vagy a pénzügyi intézmény vele nem számolt el és álláspontja szerint vele szemben a pénzügyi intézménynek az elszámolási kötelezettsége fennáll, úgy panasszal élhet. A panaszt a pénzügyi intézményhez kell benyújtani. A panasz benyújtására nyitva álló határidő alapesetben a panasz kézbesítésétől számított 30 nap, míg akadályoztatás esetén az akadály megszűntétől számított 30 nap azzal, hogy a kézhezvételtől számított 120 nap elteltével panasz benyújtásának nincs helye.

Ha az elszámolás kézbesítése sikertelen volt, a 30 napos határidőt az elszámolásról való tudomásszerzéstől (akadályoztatás esetén az akadály megszűntétől) kell számítani; a törvény taxatíve meghatározza mind a sikertelen kézbesítés típusait, mind azokat az időpontokat, amit az egyes típusoknál a tudomásszerzés időpontjának kell tekinteni. Azok a fogyasztók, akiknek nem küldött elszámolást a pénzügyi intézmény, és az elszámolás hiányát sérelmezik, a pénzügyi intézménynek az elszámolások megküldésének megtörténtéről szóló közleménye honlapján való közzétételétől számított 60 napon belül (akadályoztatás esetén az akadály megszűntétől számított 30 napon belül) terjeszthetnek elő panaszt. A jogvesztő határidő mindkét panaszos fogyasztói csoport vonatkozásában 2015. december 31. napja egy kivétellel; amennyiben a honlapon való közzétételre 2015. december 31. napját követően kerül sor, úgy a panasz benyújtására legkésőbb a honlapon történő közzétételt követő 60 napon belül van lehetőség.

A törvény külön kimondja, hogy azok a fogyasztók, akik az elszámolással szemben a törvényben biztosított határidőn belül nem éltek panasszal később már nem vitathatják az elszámolást.

A 20-22. §-hoz

A panasz előterjesztésére és elintézésére a hitelintézetekről és a pénzügyi vállalkozásokról szóló 2013. évi CCXXXVII. törvény valamint a pénzügyi szervezetek panaszkezelésére vonatkozó szabályokról szóló 28/2014. (VII. 23.) MNB rendelet szabályait rendeli alkalmazni a törvény. Eszerint a panasz előterjeszthető szóban (telefonon, a pénzügyi szolgáltató ügyfelek számára nyitva álló helyiségében vagy székhelyén) és írásban egyaránt a pénzügyi intézmény - honlapján is közzétett - panaszkezelési szabályzatában foglaltaknak megfelelően. A pénzügyi intézménynek - ha a panasz azonnali kivizsgálása és orvoslása nem volt lehetséges - a panasszal kapcsolatos indokolással ellátott álláspontját a panasz közlését követő 30 napon belül kell megküldenie a fogyasztónak. A pénzügyi intézmény vagy a panasz megoldása, rendezése iránt intézkedik vagy elutasítja azt.

Utóbbi esetben a további jogorvoslati lehetőségekre nem a Hpt. 288. § (8) bekezdésében foglaltak lesznek irányadóak, hanem a törvény szerinti külön jogorvoslati rend szerint kérheti a fogyasztó a panasz elutasításának vizsgálatát. A pénzügyi intézmény panaszt elutasító álláspontjával szemben a fogyasztó a Pénzügyi Békéltető Testület eljárását kezdeményezheti az álláspont kézbesítésétől számított 30 napon belül (akadályoztatás esetén az akadály megszűnésétől számított 30 napon, de legkésőbb a kézbesítéstől számított 6 hónapon belül). A törvény a Pénzügyi Békéltető Testületre vonatkozó szabályokhoz képest az eljárás gyorsításának szem előtt tartásával, az elszámolási eljárás sajátosságaihoz igazodva a kérelem kötelező tartalmi elemei, valamint az eljárás lefolytatása körében tartalmaz speciális rendelkezéseket. A Pénzügyi Békéltető Testület döntésére irányuló lehetséges indítványokat (elszámolás számítási hibájának orvoslására, panasz elkésettsége miatti elutasítás orvoslására, az elszámolási kötelezettség elmulasztásának orvoslására irányuló indítvány) maga a törvény rögzíti azzal, hogy azok valamelyikére irányuló határozott kérelmet a fogyasztónak fel kell tüntetnie a testület eljárását kezdeményező iratban. Az egyes indítványokhoz kapcsolódva a törvény azt is megadja, hogy milyen, a kérelemben foglalt indítványt alátámasztó tényeket, bizonyítékokat kell a fogyasztónak bemutatnia, illetve mellékelnie.

A Pénzügyi Békéltető Testület eljárásának célja elsősorban egyezség létrehozásának megkísérlése a pénzügyi intézmény és a fogyasztó között és csak ennek eredménytelensége esetén a döntéshozatal.

A Magyar Nemzeti Bankról szóló 2013. évi CXXXIX. törvény (a továbbiakban: MNB törvény) értelmében a Pénzügyi Békéltető Testület döntése a pénzügyi intézményre akkor kötelező, ha a testületnél írásban, visszavonásig érvényes általános alávetési nyilatkozatot tett vagy ha a fogyasztó bizonyítja, hogy részéről a pénzügyi fogyasztói jogvita alapjául szolgáló jogviszony létrehozatalára azért került sor, mert a pénzügyi intézmény kereskedelmi kommunikációjában vállalta, hogy a békéltető testületi eljárásnak és egyezség hiányában az ilyen eljárásban hozott határozatnak aláveti magát. Figyelemmel arra, hogy az elszámolási eljárások tekintetében a Pénzügyi Békéltető Testület a „másodfokú” jogorvoslati fórum, így a törvény az MNB törvénynek a testület hatáskörének, döntései kötelező erejének korlátozására, kizárására vonatkozó rendelkezések feloldását is elvégzi.

A 23-29. §-hoz

A fogyasztó vagy a pénzügyi intézmény a Pénzügyi Békéltető Testület döntésének meghozatalát követően veheti igénybe a bírósági utat. A bírósághoz fordulás joga kétirányú; egyrészt az MNB törvény 116. § (2) bekezdésében foglaltak szerint, másrészt a törvényben foglalt nemperes eljárást kezdeményezve fordulhat a fogyasztó, illetve a pénzügyi intézmény a bírósághoz.

Az MNB törvény 116. § (2) bekezdésében foglaltak alapján a sérelmezett eljárás során hozott, kötelezést tartalmazó határozat hatályon kívül helyezését kérheti keresettel a Fővárosi Törvényszéknél az a fogyasztó vagy pénzügyi intézmény. A kereset benyújtásának a következő okokból lehet helye: a tanács összetétele vagy eljárása nem felelt meg a törvényi rendelkezéseknek, vagy a Pénzügyi Békéltető Testületnek nem volt hatásköre az eljárásra, vagy a kérelem meghallgatás nélküli elutasításának lett volna helye.

A törvény emellett lehetőséget teremt a Pénzügyi Békéltető Testület döntésének érdemi bírósági felülvizsgálatára is. A bíróság az erre irányuló kérelmet polgári nemperes eljárásban bírálja el, amelynek szabályait a törvény rögzíti. Az illetékességet a Pp. 29. §-ának alapul vételével szabályozza. A polgári nemperes eljárás során a kérelmező - akár fogyasztó, akár pénzügyi intézmény - nem hivatkozhat olyan tényre, adatra, nem adhat elő kérelme alátámasztására olyan indokot, amelyre a Pénzügyi Békéltető Testület eljárásában nem hivatkozott, illetve nem adott elő. Ebből is következően a bíróság kizárólag azon iratok és adatok alapján dönt, amelyek a testület eljárása során is rendelkezésre álltak. A kérelem benyújtásának a Pénzügyi Békéltető Testület határozata végrehajtására halasztó hatálya van.

A 30. §-hoz

A törvény egyértelművé teszi, hogy amennyiben az elszámolásra köteles pénzügyi intézmény a fogyasztóval szembeni követelését a szerződés megszűnését követően követeléskezelőre engedményezte, és a 7. §-ban foglaltak szerint mind az elszámolásra köteles pénzügyi intézménynek, mind a követeléskezelőnek el kell számolnia a fogyasztóval, úgy e két elszámolással szemben külön-külön eljárásban érvényesíthető jogorvoslat. Azt is rögzíti a törvény, hogy az elszámolásra köteles pénzügyi intézmény elszámolásával szembeni jogorvoslati eljárás nem érinti a követeléskezelőnek a fogyasztóval szemben fennálló elszámolási kötelezettségét; a fogyasztó ezzel kapcsolatos igénye esetén tehát a követeléskezelőnek az elszámolást a törvényben előírt határidőn belül el kell készítenie és meg kell küldenie a fogyasztónak. Amennyiben a pénzügyi intézmény elszámolásával kapcsolatos fogyasztói igényérvényesítés nyomán a pénzügyi intézmény elszámolása megváltozik, úgy erre hivatkozással a fogyasztó a követeléskezelőtől kérheti elszámolása megfelelő módosítását.

A 31. §-hoz

A törvény kimondja, hogy ha a fogyasztó helyébe örökös lép a követelésre az öröklés szabályai lesznek irányadóak, valamint egy kisegítő szabályt ad a fogyasztó örökösének igényérvényesítéséhez.

A 32. §-hoz

A Magyar Nemzeti Bank az MNB törvényben biztosított ellenőrzési jogkörében eljárva jogosult hivatalból ellenőrizni, hogy a pénzügyi intézmények a törvényben, a 2014. évi XXXVIII. törvényben és a törvény felhatalmazása alapján kiadott, az elszámolás részletes szabályait tartalmazó MNB rendeletben foglaltaknak megfelelően jártak-e el.

A módosítás továbbá rögzíti, hogy a 2014. évi XXXVIII. törvényben, az e törvényben és az MNB rendeletben meghatározott, a pénzügyi intézménynek a fogyasztóval szemben tanúsítandó magatartására vonatkozó kötelezettségek az MNB törvény 81-89/B. § tekintetében fogyasztóvédelmi rendelkezéseknek minősülnek.

A 33-36. §-hoz

Egyrészt módosul a 2014. évi XXXVIII. törvény tárgyi hatálya, az 1. §-ba beiktatott (1a) bekezdés alapján a deviza alapúnak (devizában nyilvántartott vagy devizában nyújtott és forintban törlesztett) nem minősülő deviza hitel- vagy kölcsönszerződés, illetve pénzügyi lízingszerződés is a 2014. évi XXXVIII. törvény hatálya alá tartozó fogyasztói kölcsönszerződésnek minősül, ha azt a 2014. évi XXXVIII. törvény 1. § (1) bekezdésében meghatározott időpontok között kötötték, és annak részévé a 2014. évi XXXVIII. törvény 4. § (1) bekezdése szerinti kikötést is tartalmazó általános szerződési feltétel vagy egyedileg meg nem tárgyalt szerződési feltétel vált (a továbbiakban: „egyéb devizaszerződések”).

Másrészt a 2014. évi XXXVIII. törvény 6. §-ának új (2) bekezdése rögzíti, hogy - a 4. § (1) bekezdésbe foglalt főszabálytól eltérően - a forint alapú fogyasztói kölcsönszerződések és az „egyéb devizaszerződések” vonatkozásában nem kell vélelmezni a 4. § (1) bekezdése szerinti szerződéses kikötés tisztességtelenségét a 2010. november 27-ét követően közzétett ÁSZF-ek vagy a korábbi ÁSZF-ek 2010. november 27-ét követően közzétett módosításai vonatkozásában. Ezekkel összefüggésben a felügyeleti és fogyasztóvédelmi jogkörében eljáró Magyar Nemzeti Bank az MNB törvény 27. alcímében foglalt ellenőrzési eljárást folytathatja le és 2015. február 14. és február 28. között - ha szükségesnek találja - hivatalból közérdekű keresettel pert indíthat. Mindez azt jelenti, hogy ezekben az esetekben nem fordul meg a bizonyítási teher, azaz nem a pénzügyi intézménynek kell bizonyítania, hogy a kikötés a vélelemmel szemben tisztességes, hanem a Magyar Nemzeti Bank bizonyíthatja, hogy a kikötés tisztességtelen.

A 2010. november 27-ét követően közzétett ÁSZF-ek vagy a korábbi ÁSZF-ek 2010. november 27-ét követően közzétett módosításai vonatkozásában az eltérő szabályozást indokolja, hogy ekkor lépett hatályba a hitelintézetekről és a pénzügyi vállalkozásokról szóló 1996. évi CXII. törvény azon módosítása, amely a korábbinál szigorúbb feltételeket szabott a pénzügyi intézmények számára a szerződésmódosítások tekintetében, és főszabályként kimondta a fogyasztó számára kedvezőtlen egyoldalú szerződésmódosítás tilalmát.

A törvény 15. alcíme (33-36. §-ok) e közérdekű keresettel indított perek speciális szabályait határozza meg. Ezekben a perekben a Fővárosi Törvényszéknek - tekintettel e perek tárgyára, jelentőségére, az érintett személyi körre - kizárólagos hatásköre, illetve ehhez kapcsolódóan kizárólagos illetékessége van. Magára az eljárásra alapvetően a 2014. évi XXXVIII. törvény 6. alcímében szabályozott polgári peres eljárás szabályait kell alkalmazni, ugyanakkor az eljárás sajátosságaira tekintettel meghatározásra kerülnek az attól eltérően alkalmazandó különös eljárási szabályok.

A Magyar Nemzeti Bank a 2014. évi XXXVIII. törvény korábban már hivatkozott 6. §-ának új (2) bekezdése alapján 2015. február 14. és február 28. napja között indíthat közérdekű keresettel pert, ugyanakkor annak nincs akadálya, hogy keresetlevelét korábbi időpontban nyújtsa be. E körülmény önmagában nem képez elutasítási okot. A törvény ugyanis vélelmet állít fel, úgy kell tekinteni, hogy a korábban érkezett keresetlevelet 2015. február 14. napján nyújtották be, aminek a bíróság eljárására, intézkedési kötelezettségére vonatkozó határidők tekintetében van jelentősége; a bíróságra vonatkozó határidőket e vélelmezett időponttól kell számítani. A törvény azt is pontosan meghatározza, hogy melyek azok a 2014. évi XXXVIII. törvény 6. alcímében szabályozott rendelkezések, amelyek alkalmazására az eljárás sajátosságára tekintettel nem kerülhet sor.

A Magyar Nemzeti Banknak meghatározott pénzügyi intézmény vonatkozásában egy keresetlevélben kell kérnie valamennyi, általa tisztességtelennek tartott kikötés érvénytelenségének megállapítását. A bíróság ebben az eljárásban kizárólag azt vizsgálja, hogy a 2014. évi XXXVIII. törvény 4. § (1) bekezdésében foglalt feltételek teljesülnek-e, azaz azok alapján az adott szerződéses kikötés tisztességesnek minősül-e, vagy sem. Ha a szerződéses kikötés megfelel a 2014. évi XXXVIII. törvény 4. § (1) bekezdésében foglalt elveknek, azaz tisztességes, a bíróság a kereseti kérelmet e szerződéses kikötés vonatkozásában elutasítja, ha az ott meghatározott bármely elvnek a kikötés nem felel meg, megállapítja a szerződéses kikötés érvénytelenségét. A bíróság ezt a vizsgálatot folytatja le az adott pénzügyi intézmény valamennyi szerződéses kikötése vonatkozásában egy eljárásban.

A 37. §-hoz

A törvény kizárja a hatálya alá tartozó szerződések tekintetében annak lehetőségét, hogy a fél a szerződés érvénytelenségének - akár részleges, akár teljes - megállapítását anélkül kérhesse, hogy az érvénytelenség jogkövetkezményeinek alkalmazását kérné. E szabály kiterjed mind a folyamatban lévő, mind a jövőben indítandó perekre. Ha a folyamatban lévő perben a fél nem kéri konkrétan meghatározott jogkövetkezmények levonását, és a törvényben foglalt egyéb feltételek is fennállnak, a pert a bíróságnak meg kell szüntetnie. A szabályozás célja, hogy az érintett fogyasztói kölcsönszerződéseken alapuló elszámolási viták mielőbbi végleges lezárása megvalósulhasson.

A 38-40. §-hoz

A rendelkezések a felfüggesztett perekre vonatkozó speciális szabályozást tartalmazzák, meghatározva a felfüggesztett perek továbbfolytatásának feltételeit, keretét. Főszabályként kerül meghatározásra, hogy a felfüggesztett eljárások folytatására a pénzügyi intézmény és a fogyasztó közötti elszámolás fogyasztó részére történő megküldését követően kerül sor, függetlenül attól, hogy az elszámolással kapcsolatos jogorvoslati jogaival élt-e a fogyasztó vagy sem. Ekkor keletkezik bejelentési kötelezettsége a pénzügyi intézménynek a bíróság felé, akinek a bejelentéstől számított, a törvényben meghatározott határidőn belül az eljárást folytatnia kell.

Ha a 2014. évi XXXVIII. törvény 16. §-ában meghatározott, a felfüggesztés megszűnésének végső határidejeként megjelölt 2014. december 31. napja anélkül telne el, hogy az eljárás folytatásának a törvény szerinti feltételei fennállnának, akkor a bíróság a per felfüggesztését külön törvény szerinti határideig, de legfeljebb 2015. december 31-ig hosszabbíthatja meg. Mindez azt a célt szolgálja, hogy a per mindenképpen az új szabályokon alapuló elszámolás megtörténtét követően folytatódhasson, a jogvita végleges lezárásának érdekében.

A törvény 37. §-a alapján nincs arra lehetőség, hogy a törvény hatálya alá tartozó szerződések tekintetében a fél a szerződés érvénytelenségének - akár részleges, akár teljes - megállapítását anélkül kérhesse, hogy az érvénytelenség jogkövetkezményeinek alkalmazását kérné. E szabályt a folyamatban lévő perekben - ideértve (folytatásuk esetén) a 2014. évi XXXVIII. törvény rendelkezései alapján felfüggesztett pereket - is alkalmazni kell. Erre tekintettel rendelkezik a törvény 39. §-a arról, hogy ha a 2014. évi XXXVIII. törvény 16. §-a alapján felfüggesztett perben a szerződés érvénytelenségének megállapítása iránti keresetet érvényesítenek és a felfüggesztést megelőzően még nem került sor az elsőfokú tárgyalás berekesztésére, a félnek lehetősége legyen az eljárás felfüggesztésének megszűnését követően keresete/viszontkeresete meghatározott határidőn belül történő megváltoztatására, azaz kérhesse az érvénytelenség jogkövetkezményeinek levonását is. Ha ennek a törvényben meghatározott határidőben nem tesz eleget a fél, a bíróságnak a pert - a törvény 37. § (2) bekezdésére is figyelemmel - meg kell szüntetnie.

Ha a felek az eljárás felfüggesztésének megszűnését követő első tárgyalási napon egyezséget kötnek, közösen kérik a per megszüntetését, vagy a per megszüntetésére a felperes keresetétől történő elállása következtében kerül sor, továbbá, ha a 39. § szerinti keresetmódosítás elmaradása miatt kerül sor a per megszüntetésére, a peres eljárás illetékét az állam, saját költségeiket pedig a felek maguk viselik. Az illetékköltség állam által történő átvállalásának a célja, hogy a feleket az önkéntes elszámolás és megegyezés, illetve a jogvita mielőbbi lezárására ösztönözze. Ehhez kapcsolódó speciális kiegészítő szabály, hogy a felperes az érdemi tárgyalás megkezdését követően is jogosult az alperes hozzájárulása nélkül elállni.

A 41-43. §-hoz

A 2014. évi XXXVIII. törvény 17. §-ába foglalt speciális szabályok azt a célt szolgálják, hogy - konkrétan meghatározott kivételektől eltekintve - megakasszák a törvény hatálya alá tartozó szerződésekkel érintett végrehajtási eljárásokban az eljárási cselekmények, intézkedések foganatosítását, a szerződésben részes felek új szabályokon alapuló elszámolásának megvalósulásáig. E szabályozás célja, hogy a törvényben foglaltak szerinti elszámolás megtörténtét követően kerüljön sor ténylegesen végrehajtás foganatosítására. A törvény 41. §-a az érintett végrehajtási eljárások folytatásának időpontját és rendjét határozza meg, azt szabályozza, hogy az elszámolás megtörténtének esetén a 2014. évi XXXVIII. törvény 17. §-ában foglalt általánostól eltérő szabályokat mikortól kell figyelmen kívül hagyni, azaz az eljárási cselekmények és intézkedések foganatosítása miként folytatódhat a végrehajtási eljárásban. Az elszámolás megtörténtét - függetlenül attól, hogy az elszámolással kapcsolatos jogorvoslati jogaival élt-e a fogyasztó vagy sem - a végrehajtást kérőnek kell bejelentenie az elszámolás adós részére történő megküldését követő 30 napon belül főszabály szerint a végrehajtónak, ha a végrehajtható okirat a végrehajtónak még nem került megküldésre a végrehajtást elrendelő bíróságnak, vagy közjegyzőnek. A végrehajtó által a 2014. évi XXXVIII. törvény 17. §-a alapján szünetelő ügyként nyilvántartott ügyek intézését a végrehajtónak a bejelentés kézhezvételétől számított 60 napon belül kell megkezdenie. A törvény véghatáridőt is meghatároz, e szerint legkésőbb 2016. december 31. napját követően a 2014. évi XXXVIII. törvény 17. §-ában meghatározott szabályokat nem lehet alkalmazni.

A módosítás rögzíti, hogy amennyiben a 41. § alapján a bírósági végrehajtás folytatásának van hely, de a végrehatási ügy ezt megelőzően beterjesztésre került a bírósághoz, a végrehajtónak a bejelentésről tájékoztatnia kell a bíróságot. Amennyiben a végrehajtást kérő nem tette meg a bejelentést, akkor 2016. december 31. napját követően a végrehajtás szünetel, a bírósági végrehajtásról szóló 1994. évi LIII. törvény (a továbbiakban: Vht.) 52. § c) pontja alapján, azaz abból az okból, hogy a végrehajtást kérő az eljárásban a közreműködést megtagadta. Annak érdekében ugyanakkor, hogy ez az adós részére ne okozzon sérelmet rögzítésre kerül az is, hogy ha az adós részére részletfizetést engedélyeztek vagy a letiltás előjegyzését a munkáltató (a járandóságot folyósító szerv) igazolta és más intézkedésre nincs lehetőség vagy nincs szükség, a részletfizetés, illetve a letiltás tekintetében szükséges eljárási cselekmények, intézkedések foganatosíthatók.

A Vht. 2014. május 16. napjától hatályos 303. §-a a devizahitelesek helyzetét rendező külön törvényben meghatározott időpontot követő időszakra halasztotta el a devizakölcsön szerződésekkel összefüggő végrehajtási eljárásokban végrehajtás alá vont lakóingatlanok kiürítésének foganatosítását. A törvény elszámolásra vonatkozó szabályai az érintett devizakölcsön szerződésekre is vonatkoznak, ezért a 42. § meghatározza, hogy az elszámolást követően az érintett lakóingatlanok kiürítésével kapcsolatos eljárási cselekmények, intézkedések foganatosítása mikortól folytatható. A véghatáridő 2016. december 31.

A 43. § a 2014. évi XXXVIII. törvény 18. §-ában megállapított, a zálogtárgyak bírósági végrehajtáson kívüli értékesítésére vonatkozó moratórium megszűnésének szabályait határozza meg.

A 44. §-hoz

A 2014. évi XXXVIII. törvény és e törvény végrehajtása következtében a fogyasztóknak - számviteli beszámolóval lezárt előző üzleti évekkel kapcsolatosan - kifizetett, jóváírt összegek adminisztrációs szempontból egyszerűbb számviteli elszámolását biztosítja a pénzügyi intézmények számára, azzal, hogy az egyszerűbb elszámolási mód nem érinti a beszámolóval lezárt üzleti éveket érintő kifizetések, jóváírások előző évekkel kapcsolatos jelentős összegű hibakénti minősítését.

A törvény kimondja, hogy a jóváírás (elszámolás), a kifizetés (megtérítés) üzleti évének tárgyidőszaki ráfordításai között, rendkívüli ráfordításként kell elszámolni a fogyasztókkal elszámolt, a fogyasztóknak megtérített összegeket.

A 45. §-hoz

A törvény kimondja az egyoldalú kamatemelés, költségemelés és díjemelés tilalmát külön törvényben meghatározott időpontig, de legkésőbb 2016. április 30. napjáig.

Szükséges a felmondás, illetve a jogvesztés bekövetkezése hatályának időbeli korlátozása is. Ezért a pénzügyi intézmények részéről a fogyasztói kölcsönszerződések felmondása vagy a hátralék egy összegben való esedékessé tétele csak a pénzügyi intézményt terhelő elszámolási kötelezettség teljesítését követően, és abban az esetben válhat hatályossá, ha a felmondás, illetve a hátralékos követelés egyösszegű esedékessé válása a fogyasztói követelés elszámolását követően is megfelel a törvényes, illetve a szerződésben vállalt feltételeknek.

-----STARTING---POINT---VEGE---

A 46. §-hoz

A törvény felhatalmazza a Magyar Nemzeti Bank elnökét, hogy az elszámoláshoz szükséges részletes szabályokat rendeletben határozza meg.

A 47. §-hoz

A § hatályba léptető rendelkezést tartalmaz.

A 48. §-hoz

A törvény rendelkezik a személyi jövedelemadóról szóló 1995. évi CXVII. törvény szükséges módosításáról. Indokolt annak rögzítése, hogy a magánszemélyt, mint a fogyasztói kölcsön adósát - a 2014. évi XXXVIII. törvény és e törvény alapján továbbá a fogyasztói kölcsönszerződések tisztességtelenségével összefüggésben indított egyedi perek pernyertességét követően, a pénzügyi intézménnyel való elszámolás eredményeképpen - megillető vagyoni érték (a visszatérített, megtérített, az elszámolási törvény alapján túlfizetésként jóváírt árfolyam-különbözet, kamatkülönbözet, ezekkel kapcsolatos késedelmi kamat) nem érinti a magánszemély adókötelezettségét. Ez nem csak azt jelenti, hogy az említett vagyoni érték a kifizetés, jóváírás évében mentes a közterhek alól, hanem azt is, hogy e vagyoni érték kifizetése, jóváírása miatt nem kell a korábbi évek adókötelezettségét sem módosítani, így tehát nem érinti pl. a lakáshitel-törlesztés kedvezményeként érvényesített összeget sem.

A 49. §-hoz

A törvény módosítja a társasági adóról és az osztalékadóról szóló 1996. évi LXXXI. törvényt, mivel a 2014. évi XXXVIII. törvény és a törvény végrehajtása a megelőző évek számviteli beszámolójában foglalt bevételeket, költségeket, ráfordításokat, továbbá a 2009. üzleti év mérlegfőösszegét érinti, érintheti azzal, hogy - a törvény 44. §-a szerinti egyszerűbb számviteli elszámolási mód miatt - számviteli ellenőrzésre nincs szükség. Mindez maga után vonja azt, hogy a társasági adóban, az iparűzési adóban, a pénzügyi szervezetek különadójában, az innovációs járulékban önellenőrzés benyújtásának van, lenne helye. A költségvetési hatások mérséklése és az egyszerűbb elszámolás érdekében a törvény szerint 2015. adóév és a soron következő adóévek társasági adóját csökkenti a 2014. évi XXXVIII. törvény és a törvény végrehajtása következtében felmerült, önellenőrzés vagy ismételt ellenőrzés esetén visszajáró társasági adó, pénzügyi szervezetek különadója, iparűzési adó és innovációs járulék, melynek összegéről az adózónak a 2015. évi társasági adóelőleg kiegészítésről tett bevallásában és a 2015. adóévi adóbevallásban kell nyilatkoznia. Mindez természetesen nem jelenti azt, hogy az adóalanynak ne kellene pontosan kiszámítania azt, hogy az egyes években mekkora adóvisszatérítésnek lenne helye, sőt az iparűzési adó esetén mindezt településenként kell megtenni.

Tekintve, hogy a korábbi időszakban megfizetett többlet-társasági adót a 2015. évi társasági adóból lehet levonni, ki kell zárni azt, hogy a számviteli elszámolási szabályok miatt egy üzleti évre elszámolt költség, ráfordítás a társasági adó alapját csökkentse.

Amennyiben az pénzügyi intézmény a költségek fedezetére céltartalékot képez, akkor a céltartalék-képzésre tekintettel elszámolt ráfordítással, valamint a céltartalék feloldása következtében elszámolt bevétel összegével akkor is köteles módosítania az adózás előtti eredményét, ha egyébként erre a társasági adótörvény céltartalék-képzésre vonatkozó általános szabályai alapján nem lenne köteles.

A 2014. évi XXXVIII. törvény és a törvény rendelkezéseinek történő megfelelés és a pénzügyi intézményekre előírt prudenciális szabályok betartása céljából a pénzügyi intézmény csoportok tagjaiknak forrásokat bocsáthatnak rendelkezésre visszafizetési kötelezettség nélkül adott támogatás formájában. Annak érdekében, hogy e források rendelkezésre bocsátása ne eredményezze a támogatást nyújtó, illetve kapcsolt vállalkozásai társasági adókötelezettségének változását, indokolt annak előírása, hogy egyrészt e támogatási szerződésre, megállapodásra nem kell a szokásos piaci ár korrekciót alkalmazni; másrészt a támogatást nyújtó pénzügyi intézménynél elismert költség a támogatás összege.

Az 50. §-hoz

A 2006. évi LIX. törvény módosítása rögzíti, hogy a pénzügyi intézmények által a devizakölcsönök mentesített követelésrésze után már megfizetett járadék összegét nem kell módosítani az elszámolás végrehajtása során.

Az 51. §-hoz

A 2011. évi LXXV. törvény módosítása rögzíti, hogy a magyar állam által a devizakölcsönök mentesített követelésrésze után már megtérített összeget nem kell módosítani az elszámolás végrehajtása során. Nem kell módosítani a közszférában dolgozók részére a magyar állam által nyújtott egyszeri, vissza nem térítendő támogatás összegét sem az elszámolás végrehajtása során.

Az 52. §-hoz

A törvény rendelkezik a 2014. évi XXXVIII. törvény módosításáról. A törvény 33-36. §-ához fűzött indoklásban rögzítettek szerint, a törvény kiegészíti a 2014. évi XXXVIII. törvény 1. §-át egy új (1a) bekezdéssel, amely alapján a törvény hatálya alá tartoznak az „egyéb devizaszerződések” is.

Felszámolás és végelszámolás alatt a felszámoló, illetve a végelszámoló teljesíti a jogutód nélkül megszüntetésre kerülő pénzügyi intézményt a 2014. évi XXXVIII. törvény, továbbá az elszámolást szabályozó külön törvény szerinti feladatokat. Ő jár e1a pénzügyi intézmény nevében akkor is, ha az elszámolási kötelezettség fennállásával, vagy pedig a fogyasztói követelések összegének megállapításával összefüggésben eljárások indulnak. A jogosultak igényérvényesítésének megkönnyítése érdekében nem kell külön igénybejelentéssel élni, mert a végelszámoló, illetve a felszámoló nem vitatott követelésként veszi nyilvántartásba és igazolja vissza azokat a követeléseket, amelyeket a külön törvény szerinti elszámolás során a jogosult által elfogadottnak kell tekinteni, vagy amelyeket az elszámolással összefüggő jogviták esetén az eljárások lezárásakor állapítanak meg a jogosult javára.

A törvény elvégzi azokat a módosításokat a 2014. évi XXXVIII. törvényen, amelyek abból adódnak, hogy a törvény hatálya alá tartoznak a jövőben az „egyéb devizaszerződések” is. Rendelkezik a törvény e fogyasztói kölcsönszerződésekből eredő követelések esetében is az elévülés nyugvásáról. Elrendeli a törvény az „egyéb devizaszerződés”-ek részévé váló azon ÁSZF-ek vizsgálatát is a pénzügyi intézmény által, amelyekben szerepel az egyoldalú szerződésmódosítás lehetőségét tartalmazó szerződéses kikötés, és ezen ÁSZF-ek tekintetében is előírja a pénzügyi intézmények a Magyar Nemzeti Bank felé fennálló bejelentési kötelezettségét. A törvény az „egyéb devizaszerződés”-ek vonatkozásában is rendelkezik azoknak a pereknek a felfüggesztéséről, amelyeknek a tárgya részben vagy egészben a 2014. évi XXXVIII. törvény 4. § (1) bekezdése szerinti szerződéses kikötés, illetve amely pert az ilyen szerződéses kikötésen is alapuló követelés érvényesítése iránt a pénzügyi intézmény indított a fogyasztóval szemben. A fentiek mellett a törvény elvégzi azokat a további módosításokat, amelyek az „egyéb devizaszerződések” tekintetében a törvény belső koherenciájának biztosítása érdekében szükségesek.

Mint ahogyan arra a 33-36. §-hoz fűzött indokolás is utal, a 2014. évi XXXVIII. törvény 6. §-ának új (2) bekezdése rögzíti, hogy - a 4. § (1) bekezdésébe foglalt főszabálytól eltérően - a forint alapú fogyasztói kölcsönszerződések és az „egyéb devizaszerződések” vonatkozásában nem kell vélelmezni a 4. § (1) bekezdése szerinti szerződéses kikötés tisztességtelenségét a 2010. november 27-ét követően közzétett ÁSZF-ek vagy a korábbi ÁSZF-ek 2010. november 27-ét követően közzétett módosításai vonatkozásában. Ezekkel összefüggésben a Magyar Nemzeti Bank közérdekű keresettel pert indíthat.

A fenti kivételi körbe nem tartozó forint alapú és „egyéb devizaszerződések” esetében változatlanul a pénzügyi intézménynek kell pert indítania, és a kikötés tisztességességére vonatkozó álláspontját a peres eljárásban érvényesítheti.

Annak érdekében, hogy a forint alapú és „egyéb devizaszerződések” tekintetében a pénzügyi intézmények által indított, továbbá a Magyar Nemzeti Bank közérdekű keresetével indított perek indításával jelentkező ügyteher időben arányosan és ésszerűen kerüljön elosztásra, a törvény különböző határidőket jelöl meg a keresetlevelek benyújtására. A pénzügyi intézménynek a forint alapú és az „egyéb devizaszerződések” esetében a vélelem megdöntése iránti per megindítása érdekében 2015. január 5. és január 12. napja között kell előterjesztenie a keresetlevelét, a Magyar Nemzeti Bank a közérdekű keresetét 2014. február 14. és február 28. napja között nyújthatja be.

A 2014. évi XXXVIII. törvény 17. §-ának (2) bekezdése meghatározza, hogy e § alkalmazásában mely szerződések tekintendők kölcsönszerződésnek. A törvény kiegészíti a 2014. évi XXXVIII. törvény 17. §-át egy új (2a) bekezdéssel, és kimondja, hogy az „egyéb devizaszerződés” is kölcsönszerződésnek minősül a § alkalmazása szempontjából, azaz ezen szerződések esetében is alkalmazni kell a 17. § szabályait.

A törvény módosítja a 2014. évi XXXVIII. törvény 17. §-ának (7) bekezdését, és arra is tekintettel, hogy a 17. § alkalmazásában a jövőben az „egyéb devizaszerződés” is kölcsönszerződésnek minősül, elhagyja a (7) bekezdés szerinti kérelem benyújtására előírt véghatáridőt, így ezek a kérelmek a 2014. évi XXXVIII. törvény hatálybalépésétől számított 120 napon túl is benyújthatóak lesznek.

A törvény a 2014. évi XXXVIII. törvény 17. § (10) bekezdésének kiegészítésével egyértelművé teszi, hogy a 17. § sajátos rendelkezései, nem akadályozzák azt, hogy a kölcsönszerződések esetén a végrehajtás elrendelésére (a végrehajtási eljárásba bekapcsolódásra irányuló kérelem elbírálására) sor kerüljön és a végrehajtás elrendelése (a végrehajtási eljárásba bekapcsolódásra irányuló kérelem elbírálása) körébe tartozó eljárási cselekmények nyilatkozatok megtehetőek legyenek. Annak érdekében, hogy a fentiekre tekintettel a végrehajtások elrendelésére zökkenőmentesen kerülhessen sor, átmeneti szabályt ad a törvény.

Átmeneti szabállyal kerül rögzítésre az, hogy a 2014. évi XXXVIII. törvény hatálya alá nem tartozó kölcsönszerződések esetén a 2014. évi XXXVIII. törvény alapján felfüggesztett eljárásokat, illetve megakasztott végrehajtásokat hogyan kell tovább folytatni, illetve a zálogtárgyak bírósági végrehajtáson kívüli értékesítésére mikortól kerülhet sor.