2012. évi CXXIII. törvény indokolása

a nemzeti felsőoktatásról szóló 2011. évi CCIV. törvény módosításáról

-----STARTING---POINT---ALTALANOS--- 

A nemzeti felsőoktatásról szóló 2011. évi CCIV. törvény (a továbbiakban: Nftv.), illetve a kapcsolódó törvényi rendelkezések módosítása

a) az időközben az Országgyűlés által elfogadott más törvényekkel való teljes koherencia, szabályozási összhang megteremtése érdekében,

b) a törvény egyes rendelkezéseinek korábban történő hatályba léptetése, az újabb rendelkezések bevezetése folytán,

c) a törvény egyes rendelkezéseinek jogtechnikai pontosítása céljából indokolt.

-----STARTING---POINT---RESZLETES---

Az 1. §-hoz

A törvény az Nftv. 44. §-a szerinti hallgatói munkaszerződés alapján munkát végző hallgatóval kapcsolatosan teremti meg azt a lehetőséget, hogy az általános munkajogi szabályoknál a felsőoktatási szaktörvény, illetve annak végrehajtási rendelete a hallgatók számára kedvezőbb szabályokat állapíthasson meg. A módosítás összefügg az Nftv. 44. § (2) bekezdésére vonatkozó változtatással.

A 2. §-hoz

A felsőoktatásról szóló 2005. évi CXXXIX. törvény illetve az annak helyébe lépő Nftv. rendszerében a felsőoktatási intézmények típustól függetlenül valamennyi képzési ciklusban végezhetnek képzést, felsőoktatási szakképzést, szakirányú továbbképzést is folytathatnak. A módosítás összefüggést mutat az Nftv. 115. § (6) bekezdésének módosításával.

A 3-4. §-hoz

A módosítás irányul, hogy a belső ellenőrzési tevékenységet végző munkatárs minden esetben vezetői megbízásai rendelkező személy legyen. A módosítás ebben a részében összefügg az Nftv. 13. § (2) bekezdésére, 37. § (5) bekezdésére, 73. § (3) bekezdésre vonatkozó módosítással.

Az 5. §-hoz

Az információs önrendelkezési jogról és az információszabadságról szóló 2011. évi CXII. törvény 5. § (1) bekezdés szerint személyes adat az érintett hozzájárulása, vagy törvény felhatalmazása alapján kezelhető. A kiegészítés a szükséges adatkezelési felhatalmazást teremti meg.

A felsőoktatási hallgatói szerződéseket szabályozó egyes jogszabályi rendelkezések megsemmisítéséről szóló 32/2012. (VII. 4.) AB határozat folytán a továbbiakban szabályozási szempontból nem kezelhető egységes egészként a magyar állami ösztöndíjas, a magyar állami részösztöndíjas, valamint az önköltséges hallgatókkal kötendő hallgatói szerződés. Az Alkotmánybíróság (AB) az Alaptörvény XI. cikk (2) bekezdése alapján a magyar állami ösztöndíjas, valamint - az állami ösztöndíj tekintetében - a magyar állami részösztöndíjas hallgatókkal kötendő szerződés feltételeit olyan rendelkezésnek tekintette, amely az oktatásban részesülők anyagi támogatását valósítja meg, ennek folytán a szerződés tartalmi elemeit törvényben kell szabályozni.

Ezzel szemben az önköltséges hallgatókkal kötendő hallgatói szerződés feltételei nem esnek az Alaptörvény hivatkozott rendelkezése körébe, így a továbbiakban is kormányrendeleti szinten szabályozhatók.

Az AB által értelmezett Alaptörvénnyel való összhang érdekében indokolt a magyar állami ösztöndíjas, a magyar állami részösztöndíjas, valamint az önköltséges hallgatókkal kötendő hallgatói szerződés világos elhatárolása, mind az alanyi kör, mind a szerződésre vonatkozó szabályozás jogforrási szintje miatt.

Indokolt a hallgatói ösztöndíj szerződés, illetve az önköltség fizetése mellett folytatott képzés tekintetében hallgatói képzési szerződés fogalmának bevezetése.

A 6. §-hoz

A módosítás alapján felsőoktatási szakképzésre való felvétel - kivételt nem tűrő feltétele az érettségi vizsga sikeres teljesítése.

A 7. §-hoz

A törvény az Nftv. 44. §-a szerinti hallgatói munkaszerződés alapján munkát végző hallgatóval kapcsolatosan teremti meg azt a lehetőséget, hogy az általános munkajogi szabályoknál a felsőoktatási szaktörvény, illetve annak végrehajtási rendelete a hallgatók számára kedvezőbb szabályokat állapíthasson meg. A módosítás összefügg az Nftv. 5. § (2) bekezdésére vonatkozó változtatással.

A 8. §-hoz

Az Alkotmánybíróság 2012. július 3-án kelt határozata szerint nem lép hatályba a Nftv. 39. § (3) bekezdésének egyes rendelkezése, másrészt az AB megsemmisítette az Nftv. 110. § (1) bekezdés 23. pontja és a 111. § (6) bekezdésében foglalt egyes rendelkezéseket, továbbá a hallgatói szerződésről szóló 2/2012. (I. 20.) Korm. rendeletet.

A határozat folytán szükségessé vált a hallgatói szerződést szabályozó kormányrendeleti [2/2012. (I. 20.) Korm. r.] rendelkezések törvényi szintre emelése. A kiegészítés tartalmilag megfelel a hallgatói szerződésről szóló 2/2012. (I. 20.) Korm. rendelet rendelkezéseinek, így a 2012/2013. tanévre jelentkezők a hallgató szerződés feltételeit 2012. januárjában, a jelentkezési határidőt megelőzően megismerhették. A szabályozás megismerésére a megfelelő idő rendelkezésre állt, a tartalmilag a kormányrendelettel azonos törvényi szabályozás erre tekintettel nem tekinthető visszamenőleges hatályúnak.

A doktorandusz ösztöndíjas hallgatókra a szabályozás nem vonatkozik.

A 9. §-hoz

A kiegészítés a hallgatói szerződés alapján fennálló köztartozás kezelésének, behajtásának törvényi feltételét teremti meg.

A 10-11. §-hoz

A változtatás a rendelkezés érdemét nem érinti. A kiegészítés szövegpontosító jellegű.

A 12. §-hoz

A módosítás a felsőoktatási intézmény tehetséggondozási tevékenységének rugalmasabb megszervezését teszi lehetővé. Az általános kötelezettség mellett biztosítja a szervezeti formák közötti választás lehetőségét.

A 13-14. §-hoz

Az Nftv. az intézményi hallgatói képviselet rendszerét olyan formában módosította, hogy a felsőoktatási intézményen belül a doktoranduszok képviseletét a doktorandusz önkormányzat látja el. A rendelkezés ennek a változtatásnak a pontosabb rendszerbeli elhelyezését adja, elősegíti a hallgatói és a doktorandusz önkormányzat jogosultságainak elhatárolását.

A 15-16. §-hoz

A módosítás az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény 32. § (1) bekezdés h) pontjához kapcsolódó szabályozást tartalmaz. A hivatkozott törvényi rendelkezés szerint a közhasznú jogállás megszerzésének lehetőségét törvényi rendelkezés olyan szervezet számára is biztosíthatja, amely nem minősül a 2011. évi CLXXV. törvény 2. § 6. pontja szerinti civil szervezetnek. A MAB-ra vonatkozó törvényi rendelkezés a szervezet részére 2006-óta biztosított közhasznú jogállás további fenntartását teszi lehetővé.

Az Nftv. 71. § (5) bekezdéssel történő kiegészítése a MAB Felülvizsgálati Bizottság létrehozásának feltételeit határozza meg.

A 17. §-hoz

A változtatás egyrészt arra irányul, hogy a belső ellenőrzési tevékenységet végző személy minden esetben vezetői megbízással rendelkező személy legyen. A módosítás ebben a részében összefügg az Nftv. 13. § (2) bekezdésére, 37. § (5) bekezdésére, 73. § (3) bekezdés f) pontjára vonatkozó módosítással.

Az Nftv. 73. § (3) bekezdés u) pontjára irányuló módosítás másrészt lehetőséget biztosít arra, hogy az állami fenntartású felsőoktatási intézmények alapító okiratát - az államháztartásért lelelős miniszter előzetes egyetértése nélkül - adhassa ki, illetve módosíthassa a fenntartó. Az állami felsőoktatási intézmények alapító okiratával kapcsolatos fenntartói intézkedést előzetesen a továbbiakban is meg kell az államháztartásért felelős miniszter részre küldeni, és ebben az esetben a miniszter az Nftv. 75. § (5) bekezdés szerint 15 napon belül a kifogást emelhet. A kifogással érintett fenntartói intézkedés nem hajtható végre, azonban a határidő eredménytelen eltelte esetén az államháztartásért felelős miniszter egyetértését vélelmezni kell.

Harmadrészt az Nftv. 73. § (3) bekezdés f) pontjára irányuló módosítás azt is eredményezi, hogy az állami vagyonért felelős miniszter intézkedése a gazdasági vezető, illetve a belső ellenőrzési vezető megbízása, annak visszavonása csak az általános fenntartói felelősséget viselő oktatásért felelős miniszter előzetes tájékoztatásával történhessen.

A 18. §-hoz

A megfelelő szintű külföldi képzéshez ösztöndíj nyújtható.

A 19. §-hoz

A hivatkozás formai pontosítása.

A 20. §-hoz

Az Nftv. rendelkezései közti koherenciát szolgálja a módosítás. Az Nftv. 40. § (2) bekezdés b) pontja szerint a felvétel feltétele lehet meghatározott szintű nyelvtudás. Ebből következően a nyelvi követelmény teljesítése nem minden esetben szükségszerű.

A 21. §-hoz

Tartalmi pontosítás, figyelemmel arra, hogy az Nftv. 102. § (2) bekezdés b) pontjának rendelkezései ellentmondásban álltak.

A 22. §-hoz

Figyelemmel arra, hogy az Nftv.-nek a nemzeti köznevelésről szóló 2011. évi CXC. törvényre való hivatkozása 2012. szeptember 1-jétől nem olyan rendelkezésre mutat, amely szerint a hátrányos, halmozottan hátrányos helyzetű hallgató fogalma meg lenne állapítható, így indokolt azt az Nftv.-ben külön szabályozni.

A 23. §-hoz

A kiemelt felsőoktatási intézmény, kutató minősítéssel rendelkező egyetem, vagy kar, az alkalmazott kutatások főiskolája címre vonatkozó rendelkezések már 2012. szeptember 1-jét megelőzően hatályosulhatnak. A korábban e tárgykört szabályozó, a felsőoktatásról szóló 2005. évi CXXXIX. törvényben található rendelkezések hatályvesztése is indokolt. A módosítás tartalmi összefüggést mutat 2005. évi CXXXIX. törvény 5. § (6) bekezdés hatályvesztésére vonatkozó módosítással.

A 24. §-hoz

A módosítás az Nftv. 40. § (2) bekezdés b) pontjával összefüggésben lehetőséget biztosít a felvételhez szükséges nyelvvizsga-követelmények kormány általi meghatározására.

Az Nftv. 11. § (2) bekezdés c) pontja jogtechnikai rendelkezés, amely a hallgató szerződések kezelésére vonatkozó eljárás szabályozásához szükséges.

A 25. §-hoz

A felhatalmazó rendelkezés formai pontosítása.

A 26. §-hoz

Az Nftv. 110. § (1) bekezdés 8. pontjára vonatkozó módosításhoz kapcsolódó változtatás, a nyelvvizsga-követelmények kormányrendeleti bevezetését szabályozó átmeneti rendelkezést pontosítja.

Az Nftv. 111. § (7) bekezdésére vonatkozó kiegészítés a jogállamiság elvéből következő jogbiztonság követelményét érvényesíti a hallgatói szerződések tekintetében. A polgári törvénykönyvről szóló 1959. évi IV. törvény 226. § (2) bekezdésében foglalt rendelkezés szerint jogszabály, kivételes esetben a hatályba lépését megelőzően megkötött szerződések tartalmát is módosíthatja. Ezzel szemben az a fél, amelyik lényeges jogos érdekét a módosítás sérti, bírósághoz fordulhat, vagy - ha jogszabály másként nem rendelkezik - a szerződéstől elállhat. Figyelemmel a hallgatói jogviszony sajátosságaira megalapozott az igény a hallgatói érdekek fokozott védelmére.

A 27. §-hoz

Jogtechnikai pontosítás.

A 28. §-hoz

A módosítás a 2005. évi CXXXIX. törvény 157. §-ához kapcsolódva a korábban kinevezett oktatók továbbfoglalkoztatására vonatkozó átmeneti rendelkezéseket állapítja meg.

A művészeti felsőoktatásra vonatkozó külön rendelkezések a felsőoktatásról szóló 2005. évi CXXXIX. törvény 150. § (3) bekezdésének a) és c) pontjában meghatározott mentesítések igénybe vételi lehetőségét hosszabbítják meg a doktori fokozat megszerzéséhez szükséges időtartamban.

A jelenlegi rendszerben a gazdasági főigazgató megbízása, a megbízás visszavonása az állami vagyonért felelős miniszter hatásköre. Minden további munkáltatói jogot, így a gazdasági vezető szakmai utasításának jogát is a rektor, illetve a szenátus gyakorolja. Az államháztartás részeként az állami felsőoktatási intézmények önálló gazdálkodási jogosítványai abban az esetben tarthatók fenn, ha ezek gyakorlása az állam részéről szorosabb gazdálkodási felügyelet mellett történik. Ennek eszköze lehet, ha a gazdasági vezető feletti munkáltató jogokat az állami vagyonért felelős miniszter gyakorolja. Ez biztosítja, hogy a gazdasági vezető a költségvetési - illetve a vagyongazdálkodás stabilitását veszélyeztető intézkedést ne hozzon meg, továbbá összehangoltan, az állami vagyonért felelős miniszter irányításával történjen az állami felsőoktatásban történő gazdálkodás.

A 29-30. §-hoz

Jogtechnikai pontosítás.

A 31. §-hoz

Az Nftv.39. § (3) bekezdésének módosításához kapcsolódó jogtechnikai módosítás.

A 32. §-hoz

Jogtechnikai pontosítások.

A 33-34. §-hoz

A § szerint nem lép hatályba:

a) a kari működés feltételeinek együttes teljesítését lehetővé tevő Nftv. 9. § (5) bekezdés,

b) az Nftv. 31. § (2) bekezdésével ellentmondásban álló Nftv. 31. § (1) bekezdés b) pont,

c) az állami (rész)ösztöndíjas és az önköltséges képzési forma közti átsorolás alóli feltétel nélküli intézményi mentesítésről szóló rendelkezés az Nftv. 48. § (2) bekezdésben,

d) a szakos képzéshez igénybe vehető képzési időt finanszírozási formától független módon korlátozó Nftv. 48. § (4) bekezdés,

e)-f) az Nftv. 108. § 15., 25., 31. pontja a felsőoktatási szakképzés bevezetésére tekintettel pontosítást tartalmaz, a felsőoktatási szakképzés eltérve a felsőfokú szakképzéstől szakképzettséget és nem szakképesítőst eredményez, amely képzés oklevél és nem bizonyítvány kiadásával zárul,

g) az Nftv. 31. § (2) bekezdés h) pontjához kapcsolódó átmeneti rendelkezés az Nftv. 115. § (4) bekezdésében,

h) az Nftv. 9. § (6) bekezdéséhez kapcsolódó átmeneti rendelkezés az Nftv. 115. § (6) bekezdésében

Hatályát veszti a törzskönyvi jogi személyek nyilvántartásba vételére vonatkozó határidőt megállapító Nftv. 115. § (8) bekezdés.

A 35. §-hoz

A módosítás összefügg az Nftv. megváltoztatott hatálybalépési rendelkezéseivel, amely szerint a kiemelt felsőoktatási intézmény, kutató minősítéssel rendelkező egyetem, vagy kar, az alkalmazott kutatások főiskolája címre vonatkozó rendelkezések már 2012. szeptember 1-jét megelőzően hatályosulhatnak.

Ennek megfelelően a korábban e tárgykört szabályozó, a felsőoktatásról szóló 2005. évi CXXXIX. törvényben található rendelkezések hatályvesztése indokolt. A módosítás tartalmi összefüggést mutat az Nftv. 109. §-ra vonatkozó módosítással.

-----STARTING---POINT---VEGE---

A 36. §-hoz

Hatályba léptető rendelkezések.