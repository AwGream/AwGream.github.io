2005. évi XCIII. törvény indokolása

a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény módosításáról

-----STARTING---POINT---ALTALANOS--- 

A katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény (a továbbiakban: Hft.) 1996. szeptember 1-jén lépett hatályba és elfogadása óta több alkalommal módosult.

A Hft. tartalmi szempontból két törvényhez kapcsolódik meghatározó módon, a felsőoktatásról, illetve a honvédelemről szóló törvényhez. A felsőoktatásról szóló 1993. évi LXXX. törvényt felváltó új felsőoktatási törvény országgyűlési tárgyalása folyamatban van, a honvédelem vonatkozásában pedig az 1993. évi CX. törvényt kiváltotta a honvédelemről és a Magyar Honvédségről szóló 2004. évi CV. törvény (a továbbiakban: Hvt.), amely 2005. január 1-jén lépett hatályba.

Az új Hvt., valamint az új felsőoktatási törvény tervezete tartalmazza azokat a módosításokat, amelyek a Hft. szövegszerű utalásait érintik. Az időközi szabályozásokra tekintettel ugyanakkor szükségessé vált a Hft. olyan rendelkezéseinek korrekciója is, ahol a közvetlen törvényi hivatkozás helyett a más törvények által használt fogalmak megfelelő alkalmazására és beépítésére van szükség.

Ennek során a törvény pontosítja a hallgatói, oktatói és vezetői kategóriákat, figyelemmel a tényleges katonai állományba tartozásra is, illetve a katonai felsőoktatás esetében új tartalmú szabályozást vezet be.

Ez utóbbi változtatás indoka kettős: a 2005-2006. tanévre szóló felsőoktatási tájékoztató már az új képzési rendszerhez igazodva utalt a katonai alapfelkészítő félévre, amelyért kreditpont nem jár ugyan, azonban a katonatiszti képzés nem nélkülözhető, gyakorlatilag a megszűnt sorkatonai felkészítést magasabb szinten kiváltó eleme.

A Hft.-ben meg kellett ugyanakkor jeleníteni a tényleges katonai állományba tartozó ösztöndíjas hallgatók szociális járandóságait, mivel azokat a korábbi hadköteles szabályokra utalással a honvédelemről szóló 1993. évi CX. törvény végrehajtásáról szóló 178/1993. (XII. 27.) Korm. rendelet határozta meg, és e szabályozás háttérjoga 2005. január 1-jétől kikerült a jogrendszerből.

Ugyancsak a hadköteles katonákra vonatkozó szabályok hatályon kívül kerülése tette szükségessé a katonai szakképzésben részt vevő hallgatók jogállási keretszabályainak megteremtését, mivel a katonai felsőoktatási intézményben (Zrínyi Miklós Nemzetvédelmi Egyetem), valamint a középfokú katonai szakképzésben tanulmányokat folytatók a Hvt. 80. § (1) bekezdés d) és e) pontja alapján a tényleges katonai állományba tartoznak.

-----STARTING---POINT---RESZLETES---

Az 1. §-hoz és a 11. §-hoz

A szövegpontosító módosítások egyértelműsítik, hogy a tiszti képzettség megszerzését követően az ösztöndíjas hallgatók nem feltétlenül hivatásos állományba kerülnek. Megjelenik emellett a szerződéses tiszti állományba kerülés, vagy a polgári végzettséggel honvédelmi vagy rendvédelmi területen tevékenységet folytatók képzésének lehetősége is.

A 2. §-hoz

A Hft. 1. §-ának módosítása és kiegészítése a képzési típusok megjelenítését az új felsőoktatási törvényhez igazítja, illetve a törvény megfelelő alkalmazásának körébe vonja a katonai szakképzésben a Hvt. 80. §-a alapján tényleges állományú katonaként részt vevő hallgatókat is.

A 3. §-hoz

A törvény a Hft. 2. §-a szerinti fogalommeghatározásokat pontosítja: megjeleníti a rendvédelmi szervek új fogalmát, beleértve az egységes katasztrófavédelmi szervezet szerepeltetését is, egyértelműsíti a Rendőrtiszti Főiskola elnevezését, valamint az új felsőoktatási törvénynek megfelelően pontosítja a felsőoktatási intézmények vezetőinek körét. Ennek során a főigazgatói szintű beosztások megszűnnek, megjelenik viszont a kollégiumi igazgatói beosztás.

A 4. §-hoz és az 5. §-hoz

A Hft. 4. §-ának és 10/A. §-ának módosítása a vezetői, valamint tanári pályázatok kiírásának rendjét, illetve a pályázat közzétételének helyét pontosítja.

A 6. §-hoz

A törvény 3. §-ához kapcsolódva a Hft. 12. §-ának módosítása az új felsőoktatási törvény szerinti vezetői megbízások kinevezési szabályait, illetve az ilyen feladatokkal megbízható személyek körét pontosítja.

A 7. §-hoz

A törvény a hallgatói kategóriák közül az ösztöndíjas hallgató, valamint a kettős jogállású hallgató fogalmát pontosítja. Az előbbi kiegészítése során egyértelművé válik, hogy a Magyar Honvédséggel ösztöndíjszerződést kötő személy tényleges katonai állományba kerül, illetve beépül a Hft.-be az új Hvt.-re utalás. A módosítás ezen túl lehetővé teszi, hogy a szerződéses állomány tagjai is a hivatásos állomány tagjaival azonos módon, kettős jogállású hallgatóként vegyenek részt a katonai vagy rendvédelmi képzésben.

A 8. §-hoz

A Hft. törvény szerinti módosítása egyértelműsíti, hogy a hallgatói jogviszony megszűnésének privilegizált szabálya csak akkor kapcsolódik a felsőfokú végzettséget tanúsító oklevél kiállításának dátumához, ha a diploma kiadását a szükséges nyelvvizsga hiánya nem akadályozza.

A 9. §-hoz

A Hft. 22. § (2) bekezdése az ösztöndíjas hallgatók esetében utaló szabályként a fegyveres szervek hivatásos állományú tagjainak szolgálati viszonyáról szóló 1996 évi XLIII. törvényt, illetve a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvényt, mint privilegizált kártérítési szabályt rendeli alkalmazni, abban az esetben, ha az ösztöndíjas hallgató szenved a katonai vagy rendvédelmi felsőoktatási intézményben kárt.

A 10. §-hoz, 12. §-hoz és a 14-16. §-hoz

A törvény e részei a katonatiszti felkészítés rendjébe a katonai alapfelkészítés céljára felhasznált, kreditpontszerzést nem biztosító, azonban a további képzésben való ösztöndíjas hallgatói részvétel feltételéül szolgáló képzési időszakot iktatják be.

Ezen időszakban a hallgató szolgálati feladatokra igénybe vehető, a törvény szövege szerinti esküt tesz, illetve jogai a tantermi képzéstől eltérően alakulnak. Abban az esetben, ha az ösztöndíjas hallgató az ezen időszakra meghatározott katonai jellegű követelményeknek nem tesz eleget, szerződése felbonthatóvá válik, és a továbbiakban csak államilag támogatott képzésben, polgári hallgatóként vehet részt.

A 13. §-hoz

A Hft. 26. §-ának kiegészítése az ösztöndíjas hallgatók, mint tényleges állományú katonák intézményelhagyási szabályainak meghatározását, e szabadság korlátozását az intézményi Szabályzatba utalja.

A 17-18. §-hoz

A Hft. 31. §-ának módosítása teszi lehetővé az ösztöndíjas hallgatói szerződés egyoldalú felbontását, ha a szerződésben foglalt valamely lényeges elvárást a hallgató nem teljesíti. Az ösztöndíjas jogviszony megszűnése ugyanakkor nem eredményezi automatikusan a hallgatói státus megszűnését is, mivel a további tanulmányokra polgári hallgatóként, államilag támogatott képzésben van lehetőség. Ugyanígy folytathatja tanulmányait a volt kettős jogállású hallgató is, ha hivatásos vagy szerződéses jogviszonya megszűnt.

A 19-21. §-hoz

A katonai felsőoktatási intézmények hallgatóira vonatkozó juttatásokat és térítési díjakat meghatározó fejezet módosítása az új felsőoktatási törvényben részletezett térítési díjak, illetve költségtérítéshez kötött ellátások részletezése miatt vált szükségessé. A fejezet a térítési díjak körében preferálja az ösztöndíjas hallgatókat, mivel az ösztöndíjként számukra biztosított illetmény mértéke jelentősen kisebb, mint az ugyancsak tényleges állományba tartozó kettős jogállású hallgatók illetménye. Egyes természetbeni ellátásokra ugyanakkor a kettős jogállású hallgatók is térítési díj fizetése nélkül jogosultak. Az államilag támogatott képzésben polgári hallgatóként résztvevők esetében a felsőoktatási törvény általános térítésidíj-fizetési szabályai az irányadóak.

A 22. §-hoz

A Hft. katonai felsőoktatási intézmények ösztöndíjas hallgatóira vonatkozó IV/A. Fejezetének megalkotását a honvédelemről szóló 1993. évi CX. törvény VII. fejezetének, valamint végrehajtási rendeletének hatályon kívül helyezése tette szükségessé. A korábbi szabályozási rendszerben - a kormányrendelet utaló szabálya szerint - a hallgatók is a hadkötelesek szociális ellátásaira voltak néhány kivételtől eltekintve jogosultak.

A törvény szerint a katonai felsőoktatási intézmény valamennyi ösztöndíjas hallgatója, beleértve az itt tanulmányokat folytató leendő határőröket is, a felülvizsgált körbe tartozó sajátos járandóságokra és szociális ellátásokra jogosult.

Ennek körében a törvény meghatározza az ösztöndíjas hallgatók részére folyósítandó illetményt és részelemeit, védelmet biztosít a megváltozott munkaképességűek részére, térítéseket és - az egészségbiztosítási valamint társadalombiztosítási nyugdíjszabályokhoz kapcsolódva - szociális ellátásokat határoz meg. A szabályozás célja, hogy a képzés gyakorlati időszakában veszélyes körülmények között szolgálatot teljesítő hallgatók ne kerüljenek a velük együtt tevékenykedő hivatásos vagy szerződéses állományhoz képest hátrányosabb helyzetbe.

Az ellátások közül kiemelendő a családi segély, amelynek a törvényben található jogosultsági és mértékrendelkezéseit a kapcsolódó végrehajtási kormányrendelet részletezi. A törvény - ezen túl - az ösztöndíjas hallgatók egészségbiztosítási, baleseti ellátásait, valamint a hallgató jogán biztosított hozzátartozói ellátásokat részletezi, háttérjogként a társadalombiztosítási nyugellátásról szóló, valamint a kötelező egészségbiztosítás ellátásairól szóló törvényeket és végrehajtási jogszabályaikat alkalmazva.

A 23. §-hoz

A törvény kormányrendeleti felhatalmazást ad a katonai oktatási intézmények tényleges állományú hallgatói vonatkozásában a IV/A. Fejezetben meghatározott szociális érdekvédelmi szabályok részletezésében. A felhatalmazás szabályozási körébe tehát a katonai felsőoktatási intézmények hallgatói mellett a szakképzésben résztvevők is beletartoznak.

A 24. §-hoz

A Hft. mellékletének módosítása az ösztöndíjas hallgatók illetményének kiszámítási rendjébe beépíti a katonai alapfelkészítés időszakát, illetve a korábban tanévenként meghatározott mértékeket tanulmányi félévenként (szemeszterenként) pontosítja. A törvény ezen túl meghatározza az ejtőernyős ugrási pótlék alapvető szabályait is.

-----STARTING---POINT---VEGE---

A 25. §-hoz

A törvény e része a hatályba léptető és módosuló rendelkezéseket tartalmazza. Ez utóbbiak indoka az új felsőoktatási törvény, illetve az új képzési rend terminológiájának megjelenítése.