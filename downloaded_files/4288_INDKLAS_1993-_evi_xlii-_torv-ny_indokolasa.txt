1993. évi XLII. törvény indokolása

a nemzetközi jelentőségű vadvizekről, különösen mint a vizimadarak tartózkodási helyéről szóló, Ramsarban, 1971. február 2-án elfogadott egyezmény és annak 1982. december 3-án és 1987. május 28.-június 3. között elfogadott módosításai egységes szerkezetben történő kihirdetéséről

Magyarország 1979. évi augusztus hó 11. napján csatlakozott a nemzetközi jelentőségű vadvizekről, különösen, mint a vizimadarak tartózkodási helyéről szóló, Ramsarban 1971. február 2-án elfogadott Egyezményhez (a továbbiakban: Egyezmény). Az Egyezményt az 1979. évi 28. törvényerejű rendelet hirdette ki. Az Egyezmény célja a nemzetközi jelentőségű vadvizek természetes csökkenésének és károsításának megakadályozása annak érdekében, hogy vizrendszereket szabályozó funkciójuk, továbbá jellegzetes növény- és állatviláguk - különösen tekintettel a vándorló vizimadarakra - fennmaradjon.

Az Egyezményben részes államok a Természet és a Természeti Erőforrások Védelmével Foglalkozó Nemzetközi Szövetség (IUCN) 1982. december 2-3. között Párizsban tartott ülésén az Egyezményt módosító Jegyzőkönyvet hagytak jóvá.

Ezt követően a Szerződő felek 1987. május 28. és június 3. között Reginában (Kanada) tartott Rendkivüli Konferenciája az Egyezmény újabb módosításáról döntött.

Hazánk az Egyezmény mindkét módosításához csatlakozott.

Magyarországon több mint egy tucat olyan védett természeti terület van, amely az egyezmény által felállított „Nemzetközi Jelentőségű Vadvizek Jegyzékébe” fel van véve. Teljes kiterjedésük 110.389 ha.

A területke bővítése, számuk növelése jelenleg is folyamatban van.

A Magyar Köztársaság Kormányának programja kiemelt állami feladatként jeleníti meg a természet védelmét, az ezzel kapcsolatos nemzetközi együttműködés fejlesztését.

Az Egyezmény - egységes szerkezetben - törvénnyel történő kihirdetése a magyar természetvédelmi tevékenység elismerését növelné, mert ezzel jelét adnánk, hogy hazánk törvénykezésében a természetvédelem kiemelt fontossággal bíró terület.

Az előzőekből következik, hogy hazánknak érdeke, hogy az Egyezmény kihirdetéséről magas szintű jogszabály rendelkezzék.