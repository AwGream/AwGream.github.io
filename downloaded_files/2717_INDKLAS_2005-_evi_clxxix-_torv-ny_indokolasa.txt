2005. évi CLXXIX. törvény indokolása

a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosításáról

-----STARTING---POINT---ALTALANOS--- 

A Belügyminisztérium irányítása alá tartozó rendvédelmi szerveknél működő érdekképviseleti szervekkel történt egyeztetés értelmében a szakmai vezetés következetes szándéka, hogy a költségvetési források mértékének megfelelő módon kerüljön sor a rendvédelmi szervek hivatásos állományú tagjai részére a fegyveres szervek hivatásos állományú tagjai szolgálati viszonyáról szóló 1996. évi XLIII. törvény (a továbbiakban: Hszt.) illetményrendszere által biztosított juttatások bővítésére, mindenekelőtt azzal, hogy olyan illetményelem kerüljön bevezetésre, amely az eddigieknél nagyobb mértékben preferálja a hosszabb szolgálati idővel rendelkezőket. E követelménynek leginkább a korábbi illetményrendszerből már jól ismert szolgálati időpótlék (korpótlék) felel meg. Mindez tehát szükségessé teszi a Hszt. illetményrendszerének kiegészítését.

A fentiek mellett az elmúlt években történt változások, a törvény végrehajtása során szerzett gyakorlati tapasztalatok is indokolják a törvény néhány rendelkezésének pontosítását, amelyek alapvetően többletköltséget nem igényelnek.

-----STARTING---POINT---RESZLETES---

Az 1. §-hoz

A törvény végrehajtása során számos esetben okozott bizonytalanságot az átszervezés és annak következményeként a szolgálati jogviszonyt érintő munkáltatói intézkedések megítélése, ezért indokolt a fogalmi meghatározás törvényben történő megjelenítése.

A 2. §-hoz

A vezetői kinevezés visszavonást követően nem minden esetben áll rendelkezésre felajánlható beosztás, és az érintett rendelkezési állományba helyezésére sem kerülhet sor, ezért pontosítani szükséges a szolgálati viszony felmentéssel történő megszüntetésének szabályait.

A 3. §-hoz

A szolgálati viszony felmentéssel történő megszüntetésére vonatkozó szabályok nem határozzák meg egyértelműen, hogy a munkajogi védelem mikortól illeti meg az állomány tagját, ezt a pontosító rendelkezést tartalmazza a kiegészítés.

A 4. §-hoz

A munkaidő mértékére vonatkozó Európai Uniós irányelveknek megfelelően szükség van a készenléti jellegű beosztásban dolgozók heti munkaidejének csökkentésére, amelyre ugyanakkor a költségvetési kondíciók miatt csak fokozatosan kerülhet sor.

A munkaidő szervezés egyes szempontjairól szóló, az Európai Parlament és a Tanács 2003/88/EK irányelvének (továbbiakban: irányelv) 16. cikkének b) pontja úgy rendelkezik, hogy a maximális heti munkaidő tekintetében a referencia időszak (munkaidőkeret) nem haladhatja meg a 4 hónapot.

Az irányelv 19. cikke azonban lehetőséget ad arra, hogy az irányelv 17. cikkének (3) bekezdésében nevesített esetekben (így például többek között a biztonsági és felügyeleti tevékenységek, a börtönök által nyújtott felvétellel, kezeléssel és/vagy gondozással kapcsolatos szolgáltatások, tűzoltó és polgári védelmi szolgálatok vonatkozásában) a tagállamok a munkaidőkeretet maximum 6 hónapra emelhessék.

Az irányelv 19. cikke továbbá kimondja, hogy a tagállamoknak lehetőségük van arra, hogy objektív vagy műszaki okok vagy a munka megszervezésével kapcsolatos okok miatt lehetővé tegyék, hogy kollektív szerződések vagy a szociális partnerek közötti egyéb megállapodások a referencia időszakot legfeljebb 12 hónapban rögzítsék.

Azaz jogszabállyal jelenleg nem lehetséges 6 hónapnál hosszabb referencia időszak rögzítése, és ezért a törvény 4. §-a, valamint a jelenleg hatályos Hszt. 84. §-ának (3) és (4) bekezdései ellentétben állnak a hatályos irányelvvel.

A módosítások a referencia időszak tekintetében oly módon teremtik meg az összhangot az irányelv rendelkezéseivel, hogy az irányelv által megengedett legrugalmasabb lehetőségeket, legszélesebb plafonokat biztosító szabályozást eredményeznek. Mivel azonban a hatályos jogszabályok értelmében a közszférában nincs lehetőség kollektív szerződések kötésére, ezért az éves munkaidőkeret fenntartására a hivatásos állomány tagjai vonatkozásában - amennyiben az irányelv előírásaival összhangba kívánjuk hozni a magyarjogszabályokat - nincs lehetőség.

Az 5. §-hoz

A szabadság kiadásának és pénzbeni megváltásának rendjét egy korábbi törvénymódosítás átmeneti szabályként határozta meg, amit indokolt az általános részben és pontosítva szerepeltetni.

A 6−7. §-hoz

Tekintettel arra, hogy a jelen törvénymódosítás keretében új illetményelem kerül bevezetésre, szükségessé vált az illetmény összetevőkre vonatkozó általános szabályok kiegészítése is.

A 8. §-hoz

A törvény a szolgálati idő mértékéhez igazodó új illetményelem bevezetését és jelenleg a különös részben szereplő, a vezetők vezetői pótlékának az illetményre vonatkozó általános szabályok közé történő beillesztését szolgálja.

A 9. §-hoz

A hivatásos állomány ruházattal, ruházati utánpótlási illetménnyel történő ellátásának rendjét jelenleg két különböző rész tartalmazza, amit célszerű egy helyen, az általános részben szerepeltetni.

A 10. §-hoz

A törvény jelenleg hatályos szövege jogértelmezési problémákat vet fel, ezért a pontosítással egyértelművé teszi azt a jogalkotói szándékot, mely szerint meg kell szüntetni a fegyelmi eljárást, ha a katonai ügyész által visszautalt ügyben nem állapítható meg a katonai vétség elkövetése.

A 11. §-hoz

A törvény legutóbbi módosítása során a szolgálati viszony felmentéssel történő megszüntetése új jogcímmel egészült ki, amit a nyugdíjfolyósítás szabályainál is pontosítani kell. A törvény ezt a célt szolgálja.

A 12. §-hoz

A nyugdíj megállapítás alapjául szolgáló időszak napokban történő meghatározása azért indokolt, mert gyakran kerül sor a szolgálati viszony hónap közben történő megszüntetésére, amelynek következtében bizonytalanság keletkezik a nyugdíjazást megelőző 12 hónap egzakt meghatározásában. Mindezt kiküszöbölendő egyértelművé válik az adott időszakban keletkezett illetmények, egyéb kereseti elemek megállapíthatósága.

A 13. §-hoz

A Hszt. 245/H. §-ában jelenleg szereplő, az illetményre vonatkozó rendelkezések általános részbe történő átemelése következtében a szervezeti struktúrára, a vezetői szintekre vonatkozó szabályt megtartva a § szerkezetének pontosítása szükséges.

A 14. §-hoz

A törvény alapvetően az egyes szerveknél a vezetői munkakörök egységesítésével párhuzamosan pontosítja a különböző szintű vezetőket megillető pótszabadság mértékét, a besorolásokhoz hasonlóan nem téve különbséget a szervezeti hierarchiában elfoglalt helyük szerint.

A 15. §-hoz

A kormányzati döntés és az érintett érdekképviseleti szervek megállapodása alapján a veszélyes tűzoltói beosztás pótlékának a katasztrófavédelmi szervekre történő kiterjesztése történik, továbbá a rendőrség és a határőrség állományának átlagot meghaladó mértékű illetményemelésben történő részesítése érdekében a két szervezet esetében új pótlékelem kerül bevezetésre és ezzel együtt emelkedik a nyomozói pótlék mértéke.

A terrorfenyegetettség fokozódása következtében jelentősen megnő a speciális feladatokat ellátó tűzszerész állomány veszélyeztetettsége, ezért szükség van a tűzszerész pótlék mértékének növelésére.

A 16. §-hoz

A polgári nemzetbiztonsági szolgálatok tekintetében is indokolt a közterületi pótlék bevezetése, mivel a polgári nemzetbiztonsági szolgálatoknál is vannak olyan műveleti területek (figyelők, környezettanulmányozók), amelyek a rendvédelmi szervekkel együtt, vagy azok megrendelésére végzik szolgálati feladataikat és a munkakörülményeik is a fent említett szervek tevékenységéhez hasonló.

A 17. §-hoz

Indokolt, hogy a büntetés-végrehajtás állománya ún. őrzési pótlékban részesüljön, melynek mértéke - a törvény hasonló szabályait figyelembe véve - havonta 5%- legyen.

A 18. §-hoz

A legnehezebb körülmények között szolgálatot teljesítő végrehajtó állomány illetményen kívüli juttatásának kiterjesztését szolgálja a törvény, azzal, hogy a szolgálati idő kedvezményes számításának lehetőségét a konkrét rendvédelmi feladatokat végző teljes állományra kiterjeszti.

A 19. §-hoz

A hivatásos állomány szolgálati és egyéb igazolványokkal történő ellátása szükségessé teszi a rendvédelmi szerveket irányító miniszter részéről a tárgyban jogszabály kiadását, amely ugyanakkor csak törvényi felhatalmazás alapján lehetséges, ezért kerül sor a miniszteri felhatalmazás kiegészítésére.

A 20. §-hoz

A mellékletek az alkotmánymódosítás következtében megváltozott jogállású határőrség állományának előírt eskü szövegét, valamint a vezetők illetménytáblázatát tartalmazzák.

-----STARTING---POINT---VEGE---

A 21-22. §-hoz

A hatályba léptető és átmeneti rendelkezéseket tartalmazza, különös tekintettel az új illetményelem, a szolgálati időpótlék és a heti 48 órás szolgálatteljesítési idő ütemezett bevezetésének módjára.