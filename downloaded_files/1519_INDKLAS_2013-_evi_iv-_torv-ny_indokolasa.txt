2013. évi IV. törvény indokolása

a Nemzetközi Munkaügyi Szervezet Általános Konferenciája 94. ülésszakán elfogadott 2006. évi Tengerészeti Munkaügyi Egyezmény kihirdetéséről

Általános indokolás

A törvény célja a Nemzetközi Munkaügyi Szervezet Általános Konferenciája (továbbiakban: ILO Konferencia) 94. ülésszakán elfogadott 2006. évi Tengerészeti Munkaügyi Egyezmény (a továbbiakban: Egyezmény) kötelező hatályának elismerése és kihirdetése.

A Nemzetközi Munkaügyi Szervezet égisze alatt a 2006. évet megelőző időszakban kiterjedt munka folyt, hogy a tengerészek számára több nemzetközi egyezmény révén biztosított szociális, munkaügyi, biztonsági és egészségvédelmi jogok egy egységes szerkezetbe illesztett, átfogó nemzetközi aktus keretében kerüljenek szabályozásra. Az ILO Konferenciája 2006. február 7-én azzal a szándékkal ült össze Genfben, hogy olyan egységes és összefüggő jogi okmányt hozzon létre, amely a lehető legnagyobb mértékben magában foglalja a létező nemzetközi tengerészeti munkaügyi egyezmények és ajánlások valamennyi korszerű előírását, valamint az egyéb nemzetközi munkaügyi egyezményekben található alapelveket is.

Az EU tagállamai és a Bizottság a kezdetektől fogva támogatták az ILO e területen végzett munkáját. Az EU megítélése szerint a valamennyi lobogóra és tengerészre vonatkozó közös alapnormák megállapítása révén az Egyezmény hozzájárul ahhoz, hogy a tengeri iparágban világszinten azonos szabályok érvényesüljenek. Ez az EU érdeke is. Tekintettel arra, hogy az ILO egyezményeknek csak államok lehetnek a részes felei, az Európai Unió Tanácsa 2007. június 7-én elfogadta a tagállamoknak a Nemzetközi Munkaügyi Szervezet 2006. évi Tengerészeti Munkaügyi Egyezményének az Európai Közösség érdekében történő megerősítésére való felhatalmazásáról szóló 2007/431/EK tanácsi határozatot, amely által a tagállamok felhatalmazást kaptak az Egyezmény - Közösség hatáskörébe tartozó részek tekintetében történő - megerősítésére. A tanácsi határozat alapján az Egyezmény megerősítése nem kötelező, tekintettel azonban arra, hogy az Egyezmény széleskörű jogokat biztosít a tengerészek számára, amelyek végrehajtásához szükséges feltételek Magyarország vonatkozásában jelenleg is rendelkezésre állnak, hazánknak érdekében áll az Egyezmény ratifikációja.

Hazánk tengeri hajó lajstroma jelenleg üres, azonban több száz magyar állampolgár teljesít szolgálatot tengerészként idegen lobogó alatt közlekedő hajókon, és a Kormány, valamint az Országgyűlés a tengerészek jogainak és érdekeinek védelmében az Egyezményhez való csatlakozás útján is segítheti a magyar és más nemzetiségű tengerészek jogainak érvényesítését és képviseletét.

Részletes indokolás

Az 1. §-hoz

Az Egyezmény kötelező hatályának elismerésére a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontja szerint akkor kerülhet sor, ha az Országgyűlés erre felhatalmazást ad.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében, ha a nemzetközi szerződés kötelező hatályának elismerésére az Országgyűlés adott felhatalmazást, azt törvényben kell hirdetni. Az Országgyűlés az Egyezményt e törvénnyel hirdeti ki.

A 3. §-hoz

Az Egyezmény hiteles angol nyelvű szövege és annak hivatalos magyar nyelvű fordítása egyaránt szerepel a tervezetben, a nemzetközi szerződésekkel kapcsolatos eljárásról szóló 2005. évi L. törvény 10. § (2) bekezdésének megfelelően. A mindkét nyelven történő közzététel az Egyezmény hiteles nyelvi változatának megismerését, megfelelő értelmezését és végrehajtását segíti.

A 4. §-hoz

A törvény 4. §-ában a hatálybalépéssel kapcsolatos rendelkezések szerepelnek. A törvény hatálybalépése több lépcsőben történik.

A 4. § (1) bekezdése szerint a törvény - a 4. § (2) bekezdésében szereplő kivétellel - a kihirdetését követő napon lép hatályba, ezt követően megtörténhet az Egyezmény megerősítő okiratának nyilvántartásbavétel céljából a Nemzetközi Munkaügyi Hivatal főigazgatójának történő megküldése.

A 4. § (2) bekezdése szerint a törvény 2. § és 3. §-ának hatálybalépése az Egyezmény hatálybalépésének napján történik meg, amelyet az Egyezmény VIII. cikke határoz meg. Ennek megfelelően az „Egyezmény tizenkét hónappal azon nap után lép hatályba, amelyen legalább 30 olyan Tagállam megerősítő okiratát vették nyilvántartásba, amely Tagállamoknak a világ kereskedelmi hajóparkja bruttó űrtartalmából való részesedése összesen legalább 33 százalékot tesz ki.”

A 4. § (3) bekezdése a nemzetközi szerződésekkel kapcsolatos eljárásról szóló 2005. évi L. törvény 10. §-ának (4) bekezdésének megfelelően rendelkezik arról, hogy az Egyezmény hatálybalépésének - előre nem ismert - naptári napját a külpolitikáért felelős miniszter annak ismertté válását követően a Magyar Közlönyben haladéktalanul közzétett közleményével állapítja meg.

A 4. § (4) bekezdése a törvény hatálybalépésével egyidejűleg hatályukat vesztő jogszabályokat tartalmazza. Tekintettel arra, hogy az Egyezmény olyan egységes és összefüggő jogi okmány, amely magában foglalja a létező nemzetközi tengerészeti munkaügyi egyezmények és ajánlások valamennyi korszerű előírását, számos korábbi egyezményt felülvizsgál. Ezek egy része Magyarországon is kihirdetésre került, ezeket a kihirdető jogszabályokat az Egyezmény hatálybalépésének napjával hatályon kívül szükséges helyezni.

Az Egyezmény X. cikke tartalmazza azokat az egyezményeket, amelyeket a jelen Egyezmény felülír, amelyek tehát az Egyezmény hatályba lépésével hatályukat vesztik.

A X. cikkben felsorolt, az Egyezményben egységes szerkezetben megerősítésre kerülő egyezmények közül az alábbiak Magyarországon is kihirdetésre kerültek:

a) a hajókon alkalmazott gyermekek és fiatalkorúak orvosi vizsgálatáról szóló 1921. évi 16. számú egyezmény (kihirdette az 1928. évi XVIII. törvény),

b) a tengerészek jóléti ellátásáról szóló1987. évi 163. számú Egyezmény (kihirdette a 2000. évi LXXVI. törvény),

c) a tengerészek egészségvédelméről és orvosi ellátásáról szóló1987. évi 164. számú Egyezmény (kihirdette a 2000. évi LXXVII. törvény),

d) a tengerészek szociális biztonságáról szóló (módosított) 1987. évi 165. számú Egyezmény (kihirdette a 2000. évi LXXVIII. törvény),

e) a tengerészek repatriálásáról szóló(módosított) 1987. évi 166. számú Egyezmény (kihirdette a 2000. évi LXXIX. törvény),

f) a kereskedelmi hajók minimális követelményeiről szóló 1976. évi 147. számú Egyezmény, és az ahhoz kapcsolódó 1996. évi Jegyzőkönyv (kihirdette a 2005. évi CIII. törvény),

g) a tengerészek munkaviszonyának folyamatosságáról szóló 1976. évi 145. számú Egyezmény (kihirdette az 1979. évi 9. törvényerejű rendelet).

A törvény a fenti egyezményeket kihirdető jogszabályokat a nemzetközi szerződésekkel kapcsolatos eljárásról szóló 2005. évi L. törvény 10. § (5) bekezdésének megfelelően az Egyezmény hatálybalépésének napjával hatályon kívül helyezi. Az Egyezmény tizenkét hónappal azon nap után lép hatályba, amelyen legalább 30 olyan Tagállam ratifikációja szerepel az ILO nyilvántartásában, amely Tagállamok együttesen a világ hajóira jutó bruttó tonnatartalom 33 százalékával rendelkeztek. Az Egyezmény hatálybalépéséhez szükséges ratifikációs feltételek 2012. augusztus 20-ával teljesültek, így az Egyezmény 2013. augusztus 20-ával hatályba lép.

A 4. § (5) bekezdése a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdésének f) pontja szerint a törvény végrehajtásáért felelős minisztereket határozza meg.