2020. évi CLIII. törvény végső előterjesztői indokolása

az 1965. évi 4. törvényerejű rendelettel kihirdetett, a New Yorkban, 1961. március 30-án kelt Egységes Kábítószer Egyezmény módosításának kihirdetéséről

-----STARTING---POINT---ALTALANOS---

Általános indokolás

Az Egyesült Nemzetek Szervezetének (a továbbiakban: ENSZ) Kábítószer Bizottsága (Commission on Narcotic Drugs, a továbbiakban: CND) az ENSZ nemzetközi kábítószer-politika kialakítására szakosodott funkcionális bizottsága. A CND évente ülésezik (továbbá lehetőség van évente egyszer ismételt ülés összehívására) székhelyén, Bécsben. A nemzetközi kábítószer-politika alakításán kívül az ENSZ nemzetközi kábítószer-ellenőrzési egyezményeinek felhatalmazása alapján a CND szabályozó funkcióval is rendelkezik: döntéseivel meghatározhatja, mely anyagok kerüljenek nemzetközi ellenőrzés alá.

Az ENSZ kábítószerekkel kapcsolatos egyezményei az egészségre való veszélyességük, a visszaélés kockázata és terápiás értékük alapján osztályozzák a kábítószereket és pszichotróp anyagokat. Az 1961. évi Egységes Kábítószer Egyezmény (a továbbiakban: Kábítószer Egyezmény) négy jegyzékbe sorolja a kábítószereket; a CND a 2019. március 14-22-e között megtartott ülésszakán döntést hozott négy anyagnak, a 2020. március 2-6. között megtartott 63. ülésszakán pedig két anyagnak a Kábítószer Egyezmény I. Jegyzékére történő felvételéről. Az egyezmény szerint a részes államok kötelezettsége meghozni azon jogalkotási intézkedéseket, amelyek szükségesek ahhoz, hogy rendelkezéseit saját területükön hatályba léptessék és végrehajtsák.

A Kábítószer Egyezményt kihirdetése a New Yorkban, 1961. március 30-án kelt Egységes Kábítószer Egyezmény kihirdetéséről szóló 1965. évi 4. törvényerejű rendelettel történt meg.

Jelen törvénnyel a CND 62/1-4.; valamint a 63/2-3. számú határozatainak a magyar jogrendbe történő átültetése történik meg.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. §-a alapján szükséges az Országgyűlés felhatalmazása a nemzetközi egyezményt módosító határozatok kötelező hatályának elismeréséhez.

A 2. §-hoz

Az Nsztv. 9. § (1) bekezdése értelmében a módosító határozatokat törvényben kell kihirdetni.

A 3-8. §-hoz

Az ENSZ Kábítószerek Bizottsága (CND) a 2019. március 14-22. között megtartott 62. ülésszakán 62/1. számú döntésével a parafluorobutyrylfentanyl elnevezésű anyagot, 62/2. számú döntésével az orthofluorofentanyl elnevezésű anyagot, 62/3. számú döntésével a methoxyacetylfentanyl elnevezésű anyagot, 62/4. számú döntésével a cyclopropylfentanyl elnevezésű anyagot, a 2020. március 2-6. között megtartott 63. ülésszakán 63/2. számú döntésével a crotonylfentanyl elnevezésű anyagot, 63/3. számú döntésével a valerylfentanyl elnevezésű anyagot az Egységes Kábítószer Egyezmény (1961) I. Jegyzékére felvette.

A 9. §-hoz

A törvény hatálybalépéséről rendelkezik.

A 10. §-hoz

Felelős minisztert kijelölő rendelkezés.