1994. évi LXV. törvény indokolása

a Magyar Köztársaság 1994. évi pótköltségvetéséről

ÁLTALÁNOS INDOKOLÁS

I.

A pótköltségvetés benyújtásának törvényi háttere

Az államháztartásról szóló 1992. évi XXXVIII. törvény 41. §-a szerint a Kormány pótköltségvetési törvényjavaslatot köteles az Országgyűlés elé terjeszteni, ha

- év közben a körülmények oly módon változnak meg, hogy ezek a központi költségvetés teljesítését jelentősen veszélyeztetik,

illetve az esetben is, ha

- az általános tartalékot felhasználták, és a költségvetési törvényben megállapított források nem elégségesek a kiadási előirányzatok fedezetére.

Az 1994. évi pótköltségvetési törvényjavaslat előterjesztése alapvetően az első kötelem okán vált indokolttá, bár a általános tartalék kritikus szintre csökkenése is jelzi a feszültségeket. A nemzetgazdasági folyamatokból levezethető főbb tendenciák, az ezek alapján megítélhető következmények hatásai miatt vált szükségessé a gazdasági és az államháztartási egyensúlyt már rövid távon is javító intézkedéscsomag elkészítése.

II.

A makrogazdasági folyamatok alakulása

A magyar gazdaságban az előző évek termeléscsökkenése után megindult a növekedés; ezt azonban kiélezett, súlyosan romló egyensúlyi viszonyok kísérik.

A külső egyensúly romlást jelzi, hogy a folyó fizetési mérleg hiánya a múlt évben a GDP 10%-ának megfelelő szintre nőtt és a jelenlegi folyamatokat előrevetítve idén ez az arány hasonlóan magas lesz. A hiány döntően a külkereskedelemben keletkezik. Tavaly nagymértékben visszaesett az export és megnőtt az import; a gazdaság exportképessége nem tartott lépést a belföldi kereslet által gerjesztett importnövekedéssel; a gazdálkodók nagy része likviditási nehézségein vagyonfeléléssel próbált enyhíteni. 1994 első féléve során ugyan már nemcsak az import, hanem az export is nő, de a kereskedelmi mérleg hiánya magasabb a tavalyinál. A folyó fizetési mérleg június végi hiánya közel 2 milliárd dollárra tehető és a mai ismeretek alapján a mérlegben ez év végére - még a betakarítás után várható nagyobb agrárexportot figyelembe véve is - 3-3,5 milliárd dolláros passzívum keletkezhet. A működő tőke beáramlás szerény mértékű volt, az első félévben készpénzben kb: 530 (apporttal együtt is kb. 600) millió dollárt tett ki. Az adósságállomány dollárban összegzett értéket emeli a dollárnak a többi valutához képest tapasztalható gyengülése. Ha ezek a tendenciák fennmaradnak, ez évben a nettó adósságállomány növekedése 2,5-3 milliárd dollár lesz.

A központi költségvetés első héthavi hiánya valamivel meghaladja a 194 milliárd forintot, a társadalombiztosítási alapoké 14,5 milliárd forintot tesz ki. Az államháztartás deficitje a részletesebb vizsgálatok szerint várhatóan jelentősen túllépné a jóváhagyottat; míg tavaly a GDP 5,9%-át érte el, addig az idén - intézkedések nélkül - megközelítené a 8%-ot. A magas államháztartási hiány kialakulásának oka: a bevételek reálértéke folyamatosan csökkent, a kiadásokat érdemben csökkentő államháztartási reform lépések pedig nem történtek meg. Ennek egyenes következménye, hogy - különösen egy inflációs időszakban - újabb és újabb évközi igények keletkeznek.

Bizonyos terhek ezekben az években kerülnek felszínre (például a bank- és adóskonszolidáció). Az éveken át felhalmozódó hiány az államadósság és az ahhoz kapcsolódó kamatterhek folyamatos és gyorsuló növekedését okozta.

A nettó reálbérek az első félévben 8-9%-kal emelkedtek. A többlet vásárlóerő döntően a lakossági megtakarításokat növelte. (A nettó megtakarítások az első félévben a tavalyi 97 milliárddal szemben 140 milliárd forintot tettek ki.) A kiskereskedelmi forgalom a megfigyelhető körben csökkent; az összes lakossági fogyasztás eddig valószínűleg legfeljebb csekély mértékben növekedett. A magas bérkiáramlás és a fogyasztásicikk-import gyors emelkedése viszont az év egészét tekintve bizonyosan a fogyasztás bővüléséhez vezet.

 A gazdálkodás feszültségei a monetáris folyamatokban is érzékelhetőek. A félév során általában kamatemelkedési tendencia volt tapasztalható. (Az éven belüli vállalkozói hitelek kamata 1,8%-kal, a betéteké 1,2%-kal emelkedett.)

 A diszkont kincstárjegyek átlaghozamai a lejárati idő függvényében 1,8, illetve 2,4%-kal emelkedtek. A félév során a jegybank több lépésben jelentősen emelte az állampapírok visszavásárlásánál felszámított kamatlábat is. (Ezzel több célt kívánt szolgálni, pl. a likviditás szabályozását, a megtakarítások ösztönzését, a hitelkereslet mérséklését stb.)

Az árak ez évi emelkedése mérsékeltebb a tavalyinál, de a havi ütemek február-márciustól magasabbak az 1993. évieknél. Az ipari termelői árak fél év alatt - a tavalyi kb. 12%-kal szemben - 9%-kal növekedtek, a fogyasztói árak - a tavalyi kb. 23%-os növekedéssel szemben - 17,5%-kal emelkedtek.

Az eddigi tendenciák alapján az év egészében az ipari termelői árak várhatóan 10-12%-kal, a fogyasztói árak 19-20%-kal emelkednek. (A pótköltségvetés az ezévre betervezett energia áremelés lakossági kompenzációjával is számol.)

A regisztrált munkanélküliek száma folyamatosan mérséklődik, a félév végén létszámuk 550 ezer fő, a munkanélküliségi ráta pedig 11% volt.

Az ipari termelés az első félévben a tavalyi azonos időszakhoz képest 8%-kal bővült. A feldolgozóipar termelésének emelkedési üteme az ipari átlagot meghaladó. Kedvező, hogy az exportcélú eladások lényegesen gyorsabban (18%-kal) növekednek, mint a belföldi értékesítés (5%-kal), de a teljes ipari értékesítésnek így is csak kb. egynegyedét teszik ki. A rendelésállomány- adatok az év további részére nem rosszabbak a tavalyiaknál. Az építiparban is gyors (22%-os) az első félévi termelésbővülés. Az agrárgazdaság teljesítménye stabilizálódik, az állattenyésztés mérséklődő kibocsátását az év egészében a növénytermesztés és az élelmiszeripar büvölő teljesítményei ellensúlyozhatják.

A beruházások teljesítményértéke az első félévben jelentősen nőtt (volumenben a tavalyihoz képest 35-40%-kal).

A vázolt tendenciák alapján a nemzeti össztermék (GDP) várhatóan 1-2%-os mértékben nő az év egészében.

A korrekciós lépéssorozatnak a gazdaság stabilizálását kell szolgálnia, és törekedni kell arra, hogy még ez évben minden olyan intézkedés megtörténjen, amelyek a gazdasági folyamatokat már 1994-ben kedvezően képesek befolyásolni. A stabilizációt célzó lépéseknek lehetőleg nem szabad ellentétben állniuk a modernizációs célokkal, sőt kifejezetten azt szolgáló lépéseket is tartalmazniuk kell.

A most javasoltak nem tartalmazzák a gazdaságpolitikai program valamennyi elemét, hiszen azt - különösen a vállalkozási feltételekre ható további kiterjedt lépéseket - komplexen a kormány a későbbiekben tárgyalja és terjeszti az Országgyűlés elé.

A mostani javaslatok célja, hogy elfogadásukkal a gazdaságpolitikában lehetőség szerint már 1995-től a kívánt változtatások beinduljanak, amelyek fő jellemzői a következők:

- az államháztartás kiadásainak növekedési üteme mérséklődjön;

- a megtermelt bruttó jövedelemből a munkajövedelmek aránya csökkenjen, a vállalati jövedelmeké emelkedjen;

- a belföldi felhasználás differenciált mértékben csökkenjen (a beruházások aránya nőjön a fogyasztás és a készletfelhalmozás rovására);

- a külkereskedelmi és a folyó fizetési mérleg egyenlege javuljon.

Csak olyan gazdasági fejlődési pálya megvalósulását lehet elősegíteni, amely az előbbiekben megfogalmazott makrogazdasági feltételeknek megfelel. Ebben az esetben lehet elérni a nettó külföldi adósságállomány növekedésének lefékezését, az egyensúlyi válság elkerülését.

III.

A központi költségvetés bevételeinek alakulása

A gazdaságpolitika középpontjában tehát azok a korrekciós intézkedések állnak, amelyeknek ez év utolsó negyedévi, illetve 1995. évi megvalósítása révén a későbbi években a tartós növekedés feltételei is megteremthetők. Ezek nélkül a jelenlegi kedvezőtlen folyamatok felerősödnének.

Fontos hangsúlyozni, hogy a gazdaság, az államháztartás, ezen belül különösen a központi költségvetés stabilizálása azért is szükséges, mert csak ezek megléte esetén szerezhető meg az ország finanszírozása szempontjából nélkülözhetetlen nemzetközi pénzügyi szervezetek bizalma. Az államháztartás tervezettnél nagyobb hiányából származó többlet vásárlóerő csökkentése az infláció gyorsulásának elkerülése (és az augusztus eleji forintleértékelés áremelő hatásainak semlegesítése) miatt is indokolt.

A központi költségvetés 1994. évi bevételi előirányzatát 1.130,8 milliárd forintban hagyta jóvá az Országgyűlés. A gazdasági és a pénzügyi folyamatok figyelembevételével számított várható bevételi főösszeg 7-10 milliárd forintos nagyságrendben maradna el a jóváhagyottól. Ez az összeg bevételkiesések és túlteljesítések egyenlegeként alakulna ki.

A központi költségvetés társasági adóból származó bevételének 1994. évre előirányzott összege 59,3 milliárd forint volt. A társasági adókedvezmények - eredmény szemléletű adatai szerint - 1993-ban a feltételezettnél magasabb szintet értek el. Ez a kedvezménynövekedés az 1994. évi pénzforgalmi adatokat mérsékli. Az első félévi pénzforgalmi adatok és az 1993. évi kedvezmények áthúzódó hatása alapján a várható adóbevétel 58,4 milliárd forintban irányozható elő.

A különleges helyzetek miatti befizetés jóváhagyott 26,2 milliárd forintos előirányzatát 4,2 milliárd forinttal csökkenteni szükséges. Ennek oka, hogy a bányajáradék befizetését meghatározó elszámolás a tervezettől eltérő elvek alapján történik, továbbá ebben az évben kell átutalni a Környezetvédelmi Alapba az 1993. évben befizetett bányajáradék összegének 20%-át.

A vám- és import befizetések előirányzata várhatóan 24 milliárd forinttal túlteljesül az import forgalom tervezettet meghaladó volumene, és a szigorított vámbeszedést eredményező intézkedések nyomán.

A játékadóból származó költségvetési bevétel várhatóan 500 millió forinttal lesz kevesebb az előirányzatnál. Pozitívum viszont, hogy ez a 4,5 milliárd forint elérhető bevétel az 1993. évben realizált összegnél 1,5 milliárd forinttal magasabb.

Az általános forgalmi adó befizetés a fogyasztás, a vásárlás strukturális és volumenbeli módosulása miatt az eredetileg előirányzott 333,5 milliárd forintnál 8,5 milliárd forinttal lesz kevesebb. Az általános forgalmi adót érintő változások 1995. január 1-től lépnének életbe. Igy költségvetési bevételt növelő hatásuk csak ettől az időponttól jelentkezik.

A fogyasztási adóval kapcsolatos intézkedések bevételt növelő hatása mintegy 4 milliárd forintra becsülhető. Az intézkedések ellenére sem lesz teljesíthető az eredeti 186,5 milliárd forint összegű előirányzat. Az eltelt hónapok pénzforgalmi adatai, valamint a tervezett intézkedések hatását is figyelembe véve az adónemből származó bevétel reálisan 166,9 milliárd forintban prognosztizálható.

A fogyasztási adót érintő intézkedési javaslat a fogyasztási adónak a fogyasztói árszínvonal emelkedését követő valorizálásán alapul. A fogyasztási adó valorizációját a központi költségvetés egyensúlyi helyzetére való tekintettel már 1994. évben szükséges életbe léptetni.

A személyi jövedelemadó ez évi szabályainak módosítására 1994. október elsejétől két területen kerülhet sor.

A javaslat szerint a kamatjövedelmek utáni adó megszűnik. Emiatt pénzforgalmi szemléletben 2 hónap bevételkieséssel lehet számolni, ennek kihatása mintegy 1 milliárd forint. Az intézkedés célja alapvetően a kamatszint csökkenésének elősegítése. (Ez a központi költségvetés mérlegében az adósságszolgálattal kapcsolatos bevételeket csökkenti.)

Az állampapírok vásárlásához kapcsolódó befektetési kedvezmény 1994. október 1-jével megszűnik. Ennek alapvető indoka az, hogy ez az értékpapír vásárlás nem a gazdaságba történő tényleges tőkeinvesztálás.

 Az sem közömbös, hogy - a tapasztalatok szerint - fiktív árfolyamok alapján sajátos többlet kedvezmény igénybevételét is lehetővé teszi.

A központi költségvetés személyi jövedelemadóból származó bevétele várhatóan 248 milliárd forintot tesz ki, ez 12 milliárd forinttal haladja meg az előirányzat szerinti összeget, amely többlet a lakosság adóköteles jövedelmének a tervezettet meghaladó növekedéséből adódik.

A lakossági adók és illetékek közül a szeszadóból származó bevétel előirányzata 200 millió forinttal csökken, mert a kis mértékű adóemelés miatt csökken a bérfőzési kedv.

Csökken a bevétel az illeték befizetéseknél is. Az előirányzathoz képest jelentkező mintegy 4 milliárd forintos bevétel elmaradás oka az illetékköteles ügyek számának relatív csökkenése.

A központi költségvetési szervektől származó befizetéseknél az előirányzott 4,5 milliárd forinttal szemben - a Kincstári Vagyonkezelő Szervezetnél az átvett ingatlanok értékesítésének elhúzódása miatt - 2 milliárd forint bevétel várható, amit a központi költségvetési szervek befizetési kötelezettségének 2,1 milliárd forintos megemelése 4,1 milliárd forintra korrigál.

Az elkülönített állami pénzalapoktól származó befizetések intézkedésekhez kapcsolt többletbevétele 13,3 milliárd forint. A Világkiállítással kapcsolatos parlamenti döntés függvényében kerülhet sor 8 milliárd forint értékben a költségvetés bevételeinek növelésére.

A Szolidaritási Alapból a központi költségvetésbe befizetendő összeg 2,1 milliárd forint; a Befektetésösztönzési Alap 1993. évi záróállományából átutalandó összeg 700 millió forint. E bevételek között jelenik meg a központi költségvetés részéről a Foglalkozási Alapnak privatizációs bevétel megelőlegezése címén már átutalt, de visszafizetendő 2,5 milliárd forint is.

Az adósságszolgálattal kapcsolatos bevételek a hitelkonszolidációból várható (az előirányzatban nem szereplő) befizetések miatt meghaladják az 1994. évi előirányzatot. A kamatadó eltörlése miatti 1 milliárd forintos bevételcsökkenés ellenére így 3,4 milliárd forinttal nagyobb bevétel várható.

Az egyéb bevételek között jelenik meg a gazdálkodók kötelező müszaki fejlesztési hozzájárulásának befizetése. Ez az előző esztendőről áthúzódó, elmaradt befizetési kötelezettség 1994. évtől kezdődően a központi költségvetés bevételét képezi. Ennek összege 553 millió forint. Az előirányozható 2,6 milliárd Ft egyéb bevétel 2,3 milliárd forinttal kevesebb az eredetileg jóváhagyott előirányzatnál.

Az intézkedéscsomag fontos eleme az adózási fegyelem szigorítása, a tartozások behajtási hatékonyságának növelése.

Első lépésként az adóhatóságnak - az 1994. július 31-i állapotnak megfelelően - el kellett számolnia a fennálló adóhátralék-tömeggel. Ezt kővetően meghatározásra kerülhet, hogy a fennálló hátralékmennyiségből melyek az adóvégrehajtás eszközeinek alkalmazásával bankszámla ellen vezetett inkasszóval, ingó-, ingatlanfoglalás és értékesítéssel mobilizálható pénztömegek. Mindezek ismeretében megindíthatók a végrehajtási eljárások.

Meg kell kezdeni a jelenleginél korszerűbb - "tartozásfelismerő és jelzőrendszer" kidolgozásának munkálatait is. Ezek segítségével a fizetési határidők túllépését a mainál sokkal előbb lehet majd észlelni és a szükséges intézkedéseket időben meg lehet tenni a hátraléktömeg felduzzadásának megakadályozása érdekében.

Az adóellenőrzések gyakorlatának felülvizsgálatából szerzett tapasztalatok alapján egy új adóellenőrzési stratégiát kell megalapozni. Ennek része - a meglévo számítógépes és személyi feltétel bázison - az adóellenőrzés olyan változtatása, amely révén a rendszer az adóztatásban önként résztvevő adóalanyok számára ösztönző, elsősorban segíto jellegű legyen; a kötelezettségeket mulasztóknál pedig biztosítsa a feltárást és a szigorú fellépést.

Az ellenőrzési tevékenység hosszabb távon nyilván csak többletráfordítások igénybevételével javítható, nem kizárva szervezeti változtatásokat sem.

Az adóhatóságoknál felhalmozódott tartozásállomány csökkentése érdekében különösen indokolt áttekinteni az adóhatóságok végrehajtási gyakorlatát és ennek jogszabályi környezetét. A bírósági végrehajtás törvényi szintű újraszabályozása következtében szükségessé vált a közigazgatási végrehajtás legjelentősebb szeletének, az adóvégrehajtásnak a módosítása is. Itt az adóvégrehajtás sajátosságainak kell érvényesülniük.

A két eljárás közötti összhang megteremtését szolgálja az adózás rendjéről szóló törvény módosítását célzó javaslat.

A piacvédelem hatékonyabb működésének lehetősége jogi oldalról biztosított. Az érvényesítéshez azonban hiányoznak a döntéshozatal megbízható információi.

A vámpótlék kivetéssel és az import kontingensekkel történő átmeneti korlátozásokkal bátrabban kellene élni. Meg kell találni annak lehetőségét is, hogy a szabad kereskedelmi partnerekkel szemben is érvényesüljenek a fizetési mérleg további drasztikus romlásának megakadályozására a nemzetközi megállapodásokban is biztosított gazdaságvédelmi lehetőségek. (Eddig ugyanis a FÁK országai, illetve a cseh, szlovák és román importok vonatkozásában vannak életben szankciók.)

Az exportképesség erősítését szolgáló preferencia bővítési szándék érvényre juttatása során az igénybevétel szigorú elszámolási rendszerét szükséges előírni, az utóellenőrzést pedig az Adó és Pénzügyi Ellenőrzési Hivatalnál biztosíttatni indokolt a preferenciák parttalan, exportteljesítés nélküli igénylésének megakadályozása céljából.

A jövedéki törvény hatálybalépése óta a piacfelügyelet összehangolt tevékenysége biztosított. A kampány jellegű ellenőrzéseket rendszeres, folyamatos tevékenységgé kell változtatni.

IV.

A költségvetés kiadásainak alakulása

Az Országgyűlés a központi költségvetés kiadásait 1.460,4 milliárd forintban hagyta jóvá. A jelenlegi ismeretek szerint a kiadások főként az agrárgazdaság, a bérpolitikai keretemelés, valamint az adósságszolgálattal kapcsolatos költségvetési terhek többlete miatt haladják meg az előirányzatot. A többletek megközelítik az 50 milliárd forintot.

Mindezek együttes hatásaként a központi költségvetés 1994. évi hiánya kb: 380 milliárd forint lenne. Ekkora hiány kialakulását meg kell előzni, mert finanszírozhatatlan, s mert oly mértékben rontaná az egyensúlyviszonyokat, hogy az 1995. évi költségvetés összeállítását veszélyeztetné. Ezért az 1994. évi pótköltségvetés olyan intézkedési javaslatokra épül, amelyek már rövid távon érzékelhető egyensúly-javítást eredményeznek.

A kiadási oldalon javasolt intézkedések és szabályozásbeli változtatások a következő főbb területekre terjednek ki:

a) A gazdasági szféra jövedelempozíciója relatíve kedvezőbb lesz.

Az ösztönzők a külső piaci értékesítés felé orientálnak, növekednek az export ösztönzés eszközei.

A gazdálkodó szervezetek támogatása - külön intézkedés nélkül - az 1994. évi költségvetési törvényben jóváhagyott 68,5 milliárd forintot 12,5 milliárd forinttal haladná meg. Az egyes kifizetési jogcímek tételes felülvizsgálatának eredményeként 2,5 milliárd forintos mérséklés javasolható.

Ebből:

A termelési árkiegészítés és dotáció az exporthitel biztosítással (külföldi szállítások fizetési garanciái, országgarancia, politikai kockázatvállalás) kapcsolatos kártérítési igény mérséklődése miatt 1,5 milliárd forinttal csökkenthető.

A reorganizációs támogatásnál a várható folyamatok tükrében 5,5 milliárd forintos felhasználás valószínűsíthető. A falugazdász hálózat működési költségeinek fedezeteként e jogcímből 500 millió forint a XV. Fejezethez a Földművelésügyi Minisztériumhoz került átcsoportosításra.

A mezőgazdasági és élelmiszeripari export támogatásnál 1994-ben a sorozatos árfolyam intézkedések miatti támogatáskorrekció nem került érvényesítésre, ami jelentős költségvetési többlet terheket jelentett.

Az export forint-árszínvonalának növekedése a belföldi árakra is árfelhajtó erőt gyakorolt. Az 1994. augusztusában végrehajtott 8 százalékpontos leértékelés támogatást növelő hatásának egy része - 50%-a, a Kormány döntése alapján, évközi intézkedésként - csökkentésre került. Ezzel együtt e támogatásnemnél az előirányzat túllépése 12 milliárd forintban prognosztizálható.

Az agrárpiaci és termelési támogatásoknál a várható folyamatok alapján 2 milliárd forint körüli támogatásnövekedéssel lehet számolni. Ezt alapvetően az agrárágazatban év közben bekövetkezett piaci zavarok (gabona, hús) enyhítésére hozott évközi intézkedések határozzák meg.

b) A központi költségvetési szervek körében mintegy 15 milliárd forintos támogatás-megtakarítás, illetőleg költségvetési bevételnövelés érhető el főleg a készletbeszerzések, a fejezeti kezelésű előirányzatok, a felújítások, a kormányzati beruházások visszafogásával, valamint a saját bevételek bizonyos körére előírt befizetési kötelezettség előírásával. A működési kiadások szűkítésével a központi költségvetési szervek támogatása 8,3 milliárd forinttal csökkenthető. Ezt a megtakarítást viszont részben mérsékli az ez év végi villamos energia árváltozás miatt kompenzáció céljára tartalékolt 1,5 milliárd forint. E két intézkedés nettó hatása 6,3 milliárd forint. Ezek az intézkedések demonstrálják, hogy a Kormány a takarékosságnak a költségvetés intézményhálózatában - ésszerű keretek között - szigorú intézkedéssorozatot kíván megvalósítani, ezzel megalapozza a következő év tervezését és intézkedéseit is.

A központi költségvetési szervek körében a támogatáscsökkentési kötelezettség teljesítése céljából esetlegesen szükségessé váló létszámleépítés többletkiadásának fedezetére (felmondási időre fizetendő átlagkereset, végkielégítés) 0,5 milliárd forint összegű céltartalék biztosítása indokolt.

A központi költségvetési intézményeket magukba foglaló fejezetek tekintetében (ide értve a befizetési kötelezettségeket is) a pótköltségvetés előirányzatai a következőkkel térnek el az eredeti előirányzatoktól:

- az általános tartalék felhasználása, amelyről foleg a Kormány az I. félév során, részben később döntött, beleértve az egészségügyi területen végrehajtott bérintézkedések hatását is,

- a pártok támogatásának - az egyes pártok között átcsoportosított - új összegei, amelyre külön törvénymódosítás is vonatkozik,

- az ún. humán szolgáltatások, valamint a felsőoktatási hallgatók pénzbeli juttatásainak többletei (a támogatásra jogosultak számának emelkedése miatt),

- a fejezetek részére előírt megtakarítási kötelezettségek, valamint - a Pénzügyminisztérium fejezetnél egy összegben előirányozva, de külön mellékletben tételesen kibontva - az intézményi befizetések.

Nem tartalmaz tehát a pótköltségvetés módosítást a fejezeti előirányzatokban pl. a céltartalékok között, vagy fejezeti szinten központilag kezelt bérpolitikai keretek lebontása és növelése, a kormányzati szervezeti változások hatása, a különféle kormányzati és tárcahatáskörü átcsoportosítások miatt.

Az 1994. évi bérpolitikai keretek

Az 1994. évi költségvetés béralapot és társadalombiztosítási járulékot érintő tartalék előirányzatai továbbra is céltartalékként szerepelnek az előirányzatokban.

Az 1993. május 1-jei hatályú központi béremelés 1994. évi szintrehozására rendelkezésre álló forrás - 3.450 millió forint - az előirányzott mértéken belül marad.

A közalkalmazottak jogállásáról szóló törvény 1994. január 1-jei hatállyal történő végrehajtására a központi költségvetési szervek közalkalmazottai részére 3.100 millió forint került előirányzásra. A törvény hatálybalépését követően elvégzett tételes felmérések szerint az előirányzott összeggel szemben a Kjt. végrehajtásához a központi költségvetési szerveknél - társadalombiztosítási járulékkal együtt - 8.200 millió forintra van szükség.

A köztisztviselők 1994. évi béremelésére a törvény 3.000 millió forintot különített el, melyből 2.000 millió forint a központi, 1.000 millió forint pedig az önkormányzati intézményeknél használható fel.

Az egyházi, alapítványi intézmények 1.400 millió forintos bérpolitikai keretéből, szintén tételes felmérés után - a Népjóléti Minisztérium és a Művelődési és Közoktatási Minisztérium közvetítésével - ezen intézmények dolgozói részesedtek. Az előirányzatokat nem kell megváltoztatni.

A felsőoktatási intézmények oktatói 1993. szeptember 1-jei hatályú központi béremelésének 1994. évi megvalósításához szükséges (szintrehozott) előirányzat - 4.000 millió forint - a Művelődési és Közoktatási Minisztérium fejezetben szerepelt. Ebből az előirányzatból részesedtek a Belügyminisztérium, a Népjóléti Minisztérium, valamint a Földművelésügyi Minisztérium intézményei.

Az egészségügyben dolgozók bérhelyzetének javítására 1994. január 1-jei visszamenőleges hatállyal a járó- és fekvőbeteg szakellátás intézeteiben meghatározott munkakörökben munkahelyi pótlékot kell fizetni, melynek mértéke a 8.000 forintos illetményalap 25-100 százalékában került megállapításra. A rendelkezés pénzügyi fedezetét a nem társadalombiztosítási finanszírozású körbe tartozó intézmények körében - 212,1 millió forintot - a költségvetés általános tartalékából kellett biztosítani. A támogatásból a Belügyminisztérium, a Népjóléti Minisztérium, az Igazságügyi Minisztérium, a Művelődési és Közoktatási Minisztérium, valamint az Ipari és Kereskedelmi Minisztérium felügyelete alá tartozó intézmények dolgozói részesedtek, az önkormányzatok pedig 841 millió forinttal.

(A teljes körüség kedvéért meg kell jegyezni, hogy bérpolitikai intézkedéseket szolgál még a központi költségvetésből az az 5.400 millió forint is, amely a társadalombiztosítás által finanszírozott egészségügyi területre előirányzott 22,4 milliárd forintos béremeléshez járul hozzá.)

A központi költségvetés általános tartalékának felhasználása

Az 1994. évi központi költségvetés 25 milliárd forintot tartalmaz általános tartalék címén. Ebből a pótköltségvetés benyújtásáig 23 milliárd forint került elosztásra döntően a korábbi Kormány által. Ezt az általános indoklás melléklete teljes körüen tartalmazza.

A felhasználás célok szerinti fő csoportjait a következő táblázat mutatja be. Több mint 9 milliárd forint (40%) az illetményemelésekre engedélyezett összeg. A költségvetés jóváhagyását követően megszületett törvények (pl. idegenrendészeti, honvédelmi, hadigondozási törvény) többletkiadásaira 4,5 milliárd forint (az általános tartalék 20%-a), a média működési kiadásaira csaknem 3 milliárd forint (kb. 13%) került felhasználásra. A fennmaradó rész főleg az intézmények működési többleteit, az alapítványok, társadalmi szervezetek támogatását finanszírozta.

Az általános tartalék ágazatonkénti felhasználását a következő összeállítás mutatja be. Közel 94%-ot a költségvetési szervezetek, feladatok, egyéb közcélok támogatására fordították. Ezen belül legnagyobb arányt az egészségügyi-szociális ágazat képvisel, elsősorban a tartalékból finanszírozott bérintézkedések jelentős nagysága miatt. A kulturális területen belül nagy arányú a médiának nyújtott támogatás.

Az általános tartalék felhasználása ágazatonként

  Ágazat

 millió forint

 részarány%

  Egészségügyi-szociális feladatok

 2.529,5

 10,9

  Egészségügyi közalkalmazotti bér

 5.400,0

 23,5

  Egészségügyi munkahelyi pótlék

 1.106,0

 4,8

  Egészségügy összesen

 9.035,5

 39,2

  Oktatás, kutatás

 382,7

 1,7

  Kultúra, sport

 3.794,4

 16,5

  Államhatalom, államigazgatás

 1.689,1

 7,3

  Védelem, közbiztonság,  igazságszolg.

 3.842,6

 16,7

  Egyéb ágazatok

 2.856,1

 12,5

  Összesen

 21.600,4

 93,9

  Költségvetési szerveken kívüli támogatások

 1.410,0

 6,1

  Mindösszesen

 23.010,4

 100,0

Normatív támogatások többletei

A nem állami szociális-egészségügyi és oktatási-nevelési intézmények humánszolgáltatásai normatív állami támogatásának alapjául szolgáló mutatószámok nagyobbak az 1994. évi központi költségvetésben számításba vettnél. Az állami felsőoktatási intézmények nappali tagozatos hallgatóinak száma, valamint a hitoktatásban részesülő tanulók, tanulócsoportok száma ugyancsak meghaladja a tervezettet. A normatív támogatásokat a többletlétszám után is folyósítani kell, az ezzel kapcsolatos költségvetési előirányzat-változásokat is tartalmazza a pótköltségvetés a Népjóléti Minisztérium és a Művelődési és Közoktatási Minisztérium fejezeteknél.

Támogatás megtakarítás

A központi költségvetési szervek körében a kötelezettségek számításakor figyelembe lehetett venni a készletbeszerzéseknél az év még hátralévő időszakában elérhető megtakarításokat; a felújításnál az időarányos megvalósulást a tervezetthez viszonyítva; a fejezeti kezelésű előirányzatoknál az eddigi és várható teljesítési adatokat és azt, hogy a feladatellátás esetenként átütemezhető, törölhető.

Az egyes fejezeteknél eltérőek az adottságok, a költségvetés, a kötelezettségek szerkezete, az év közbeni folyamatok alakulása, ezért a megtakarítási követelmények teljesítésére a felügyeleti szervek különböző megoldásokat alkalmaznak. A támogatás-megtakarítás összességében mintegy 12,9 milliárd forint, melynek közel 15%-a a bér- és társadalombiztosítási járulék, 40%-a a dologi kiadások, 10%-a a felújítás, 35%-a pedig a kormányzati beruházások előirányzatát érinti.

Az egyes fejezeteknél érvényesített megtakarítási kötelezettségek összegeit az indokolás melléklete tartalmazza. A Kormány az év hátralévő részében az e törvénnyel jóváhagyott előirányzatok keretei között az egyes fejezeteknél további előirányzat átcsoportosítási lehetőséggel élhet a címek, a kiemelt előirányzatok, célfeladatok tekintetében, segítve a kötelezettségek teljesülését.

A támogatás megtakarítás végösszegét csökkenti az energia-áremelés kompenzálására szolgáló 1,5 milliárd forintos előirányzat.

c) A kormányzati beruházásoknál a szerződéssel még nem determinált előirányzatok differenciált elvonásával 4,6 milliárd forint válik megtakaríthatóvá. Itt azok az előirányzatok kerülnek elvonásra, amelyek halasztható beruházásokhoz, illetve a várhatóan műszakilag és pénzügyileg ez évben nem teljesülő fejlesztési projektekhez kötődnek, valamint azon beruházások előirányzatai kerültek csökkentésre, amelyeknél a múlt évi maradványok felhasználásával a beruházási folyamatok nem sérülnek.

d) A magánerős lakásépítés támogatási előirányzata 32,5 milliárd forint, ebből a jelentős mértékben megemelt szociálpolitikai kedvezmény 10 milliárd forint.

Az I. félévi tényadatok alapján a szociálpolitikai kedvezmények iránti igény mérséklődik, az előrejelzések szerint ez az év egészére jellemző lesz. Igy szociálpolitikai kedvezmény címén éves szinten 5 milliárd forint megtakarítás valószínűsíthető. Ez azt jelenti, hogy a magánerőből való támogatás éves szinten 27,5 milliárd forintot érhet el.

e) A helyi önkormányzatok támogatásai, hozzájárulásai az eredeti előirányzathoz képest 4,9 milliárd forinttal növekednek, s így a módosított előirányzat 298,5 milliárd forint.

A növekedés összetevői:

- a központosított előirányzatok körébe tartozó automatikusan teljesülő előirányzatok közül a közalkalmazotti törvény illetmény-előmeneteli rendszerének életbelépése miatti többlet 1,1 milliárd forint, a közműfejlesztési támogatás többlete 1,3 milliárd forint. Ugyanakkor a közalkalmazotti törvény végrehajtásával összefüggő hitelek kamataiból 500 millió forint átkerül az adósságszolgálati kiadások közé, ezzel a központosított előirányzatok összességében 1,9 milliárd forinttal nőnek;

- a központi költségvetés általános tartalékából a közalkalmazotti törvény végrehajtásával összefüggésben az 1994-ben bevezetett új illetménypótlékra (egészségügyi műszakpótlék) 841,1 millió forintot, a minimálbér emelése miatt 134,2 millió forintot csoportosított át a kormány;

- a köztisztviselői törvény illetmény-előmeneteli rendszerének 1995. évi életbelépését elősegítendő a központi költségvetésben előirányzott bérpolitikai céltartalékból 1.000 millió forint került átcsoportosításra az önkormányzati támogatások közé;

- az önhibájukon kívül hátrányos helyzetű önkormányzatok támogatására előirányzott 2 milliárd forint az I. félév során - önkormányzati támogatások belső átcsoportosításával - 970 millió forinttal nőtt. A beérkezett jogos igények fedezéséhez további 1 milliárd forintos előirányzat növelés szükséges.

f) Az 1994. évi költségvetési törvényben 30, az azóta eltelt időben további két alap működését szabályozta az Országgyűlés.

Az elkülönített állami pénzalapok összességének gazdálkodására, szabályozására az áttekinthetetlenség, a támogatási céloknál az átfedések a jellemzők. Mindezeket az Állami Számvevőszék több vizsgálatában is megállapította. Az 1993. évi tény adatok szerint a 273 milliárd forintot is meghaladó pénzeszközök hasznosulása sok esetben nem megfelelő hatékonyságú, a bevételek 17%-át értékpapír vásárlásra és a pénzeszközök tartós lekötésére fordították az alapok kezelői.

A bevételek 30%-a az államtól származott, részben költségvetési támogatásként, részben privatizációs bevételként. 1993-ban a privatizációs bevételek elmaradása a központi költségvetést terven felül 19,5 milliárd forinttal terhelte meg. A jelenlegi költségvetési egyensúlyi helyzetben a központi költségvetés garanciális terheit már 1994. évben meg kell szüntetni.

A gazdasági tisztánlátás fokozása, a közpénzek hatékony felhasználása és a költségvetési fegyelem érvényesítése céljából egyes alapok összevonásának, megszüntetésének előkészítése halaszthatatlanná vált.

A Szolidaritási Alap 1994. évi pénzügyi helyzete jelentős forrásbőséget mutat, ugyanakkor az aktív foglalkoztatáspolitikai eszközöknél - a privatizációs bevételek miatt - forráshiány jelentkezik.

Az alapok privatizációs bevételének elmaradása esetén a Foglalkoztatási Alap hiányzó forrásának egyedül a Szolidaritási Alap bevételi többlete szolgálhat fedezetül, amely felett a Foglalkoztatási törvény szerint a Munkaerő Piaci Bizottság rendelkezik.

Az elkülönített állami pénzalapok támogatása 3,1 milliárd forinttal csökken. A támogatás összege a Kereskedelemfejlesztési Alapnál 312 millió forint, a Befektetésösztönzési Alapnál 300 millió forint, a Felzárkózás az európai felsőoktatási Alapnál 800 millió, a Nemzeti Kulturális Alapnál 67 millió, a Központi Műszaki Fejlesztési Alapnál 600 millió forinttal, az Utalapnál 400 millió forinttal, a Bérgarancia Alapnál 600 millió forinttal módosul. (A Bérgarancia Alap közvetlen költségvetési támogatását - az Alap gazdálkodását szabályozó törvényjavaslat szerint - költségvetési garancia váltaná fel.) A privatizációs bevételekre korábban vállalt költségvetési garancia megszüntetése pedig további 9,6 milliárd forinttal csökkenti a központi költségvetés támogatási determinációit. Igy az alapok támogatásában valamennyi intézkedés révén 12,7 milliárd forint támogatás-megtakarítás érhető el.

A Környezetvédelmi Alap az üzemanyagok környezetvédelmi termékdíjának módosítása révén többletforráshoz jut. Együttesen 400 millió forint összegű forrásátcsoportosításra kerül sor az Országos Játék Alapból a Nemzeti Kulturális-, a Felzárkózás az európai felsőoktatáshoz- és a Nemzeti Sport Alapba.

g) A Magyar Köztársaság 1994. évi költségvetéséről rendelkező 1993. évi CXI. törvény a VII. Miniszterelnökség Fejezetnél a kormányzati rendkívüli kiadások között 4 milliárd forintot hagyott jóvá kárpótlás címén. A tényadatok szerint e jogcímen 1992-ben és 1993-ban jelentős megtakarítások keletkeztek (5,3, illetőleg 1,7 milliárd forint). A társadalombiztosítási szervek jelzése szerint 1994-ben is hasonló tendencia várható. Az előző esztendőben keletkezett megtakarítások az 1994. évi kötelezettségek teljesítéséhez kellő fedezetet biztosítanak. Így a rendkívüli kiadások címén előirányzott költségvetési kötelezettség 4 milliárd forinttal mérsékelhető.

* * *

Ezek az intézkedések szükségesek ahhoz, hogy 1994. évben a központi költségvetés hiánya a jóváhagyott 330 milliárd forintot ne haladja meg. E nagyon fontos rövid távú cél elérésén túl ezek az intézkedések nem ellentétesek a meghirdetett kormányprogram megvalósításával. A felvázolt gazdaságfejlődési pályát - ugyanis - egy alapos kiigazítással kell kezdeni éppen a program megvalósítása érdekében. A tervezett korrekciós intézkedések után a folyamatosan véghez vitt reformokkal egy szolidabb, de működőképes államháztartás hozható létre.

A szigorú intézkedések miatt indokolt lehetőséget biztosítani arra, hogy a támogatáscsökkentés érvényesítésére, illetve az új feladatok miatti források biztosítására a végrehajtáshoz szükséges mértékig a fejezetért felelős szervek a cím-előirányzatok, illetve a kiemelt előirányzatok között - a pénzügyminiszterrel egyeztetve - átcsoportosítást hajthassanak végre.

Az intézkedések végrehajthatósága érdekében sor került a Kormány döntése alapján a javasolt támogatáscsökkentés és a beruházási előirányzat-módosítás összegeinek zárolására az Országgyűlés végleges döntéséig.

A költségvetési hány finanszírozása az év közepén tartósan fennálló pénz- és tőkepiaci leértékelési várakozások és a Magyar Nemzeti Bank kamatnövelési politikája miatt az eredeti finanszírozási tervhez képest magasabb kamatozású értékpapírok kibocsátásával történt. A költségvetés likviditását kedvezőtlenül érinti, hogy a pénzpiaci kereslet miatt jelentősen csökkent a hosszabb, a két- három éves lejáratú államkötvények kibocsátása, ezért a költségvetés finanszírozási igényét a rövidebb futamidejű - főként 30 és 90 napos - diszkont kincstárjegyek nagyobb mennyiségben történő kibocsátásával volt lehetséges biztosítani. 1994. II. félévében a költségvetés finanszírozási politika fontos célja a kibocsátott állampapírok lejáratának növelése, a rövid távú finanszírozással szemben a hosszabb távú állampapírok súlyának növelése.

RÉSZLETES INDOKOLÁS

Az 1-3. §-hoz

E szakaszok meghatározzák a központi költségvetés kiadási és bevételi főösszegeit, valamint hiányát. A kapcsolódó 1-2. sz. mellékletek részletezik az előirányzatokat fejezetek, címek, alcímek, előirányzat-csoportok és kiemelt előirányzatok szerint. Javaslatot tesznek az eredetileg jóváhagyottnál valamivel nagyobb hiány finanszírozási forrásainak megteremtésére a kincstárjegyek és más állami értékpapírok állományemelkedésének növelésével.

A helyi önkormányzatok bizonyos központosított előirányzatainál szükségessé vált módosításokat a törvényjavaslat 3. számú melléklete részletezi.

A 4. §-hoz

A költségvetési tartalék felhasználására vonatkozó és fenntartani javasolt döntések után megmaradó tartalék összegét rögzíti az (1) bekezdés.

A pótköltségvetés fejezeti előirányzatai a Miniszterelnökség fejezetnél a létszámcsökkentéssel kapcsolatos végkielégítésre 500 millió forintot tartalmaznak. A humánszolgáltatások állami támogatásánál a mutatószámok miatti többleteire a Népjóléti Minisztériumnál 270 millió forint, a Művelődési és Közoktatási Minisztériumnál (MKM) 900 millió forint az előirányzat. Az MKM előirányzatait növeli az állami felsőoktatási intézmények nappali tagozatos hallgatóinak létszámtöbblete miatt a pénzbeli juttatásoknál 200 millió forint, továbbá a hitoktatók díjazásánál 16 millió forint.

Az 5. §-hoz

A KTv 1.sz mellékletében a VII. Miniszterelnökség fejezet 30. cím 6. alcímén az országgyűlési képviselőválasztásra előirányzott 800 millió forintot az Országgyűlés a költségvetés általános tartaléka terhére 584 millió forinttal felemelte. A teljes előirányzat jelenik meg a VIII. Belügyminisztérium fejezetben új rendkívüli kiadásként.

A bizonyos elkülönített állami pénzalapokból - Munkanélküliek Szolidaritási Alapja, Világkiállítási Alap, Befektetésösztönzési Alap a központi költségvetés pozíciójának javítására lehetővé vált elvonásokkal bővül a rendkívüli bevételek köre.

A 6. §-hoz

Indokolttá vált a privatizációs bevételek évközi alakulásának figyelembe vételével az Állami Vagyonügynökség kiadásainak és a költségvetés részére történő befizetési kötelezettségének a korrekciója is.

A 7. §-hoz

A központi költségvetés helyzetének javítása indokolttá teszi, hogy azon Alapoknál, ahol az a feladatellátást nem veszélyezteti, a támogatás együtt véve 3,1 milliárd forinttal csökkentésre kerüljön. A Mezőgazdasági Fejlesztési Alap helyzete viszont azt indokokja, hogy a privatizációs bevételi előlegként kapott 2 milliárd forintot ne fizesse vissza.

A költségvetési szerveknél és a normatív állami támogatásban részesülő szociális, oktatási-nevelési intézményeknél a foglalkoztatottak bérét terhelő munkaadói járulék központi költségvetés által közvetlenül folyósított átalányösszegét a költségvetés 12.000 millió forintban állapítja meg.

A 8. §-hoz

A KTv a 72. §-ának (2) bekezdésében foglaltak szerint a közalkalmazottak jogállásáról szóló 1992. évi XXXIII. törvény 1994. január 1-jei hatályú végrehajtásához 3.100 millió Ft a központi költségvetési szervek közalkalmazottai részére előirányzott összeg. A törvény hatálybalépését követően elvégzett felmérések szerint az előirányzattal szemben a Kjt. végrehajtásához a központi költségvetési szerveknél 8.200 millió Ft-ra van szükség. A hiányzó 5.100 millió forintról pótlólag kell gondoskodni, s ehhez szükséges e módosítás.

A felsőoktatási intézmények hallgatóinak pénzbeli juttatásainál a hallgatólétszám tervezettet meghaladó növekedése indokolja a módosítást, s erre 200 millió forint többletelőirányzat beépítését a pótköltségvetési törvénybe.

A 9. §-hoz

A központi költségvetési szervek saját bevételeinek tervezettet számottevően meghaladó nagysága, továbbá az, hogy a költségvetés megtakarítási kötelezettségét az intézmények minél szélesebb körében legyen mód érvényesíteni, indokolja a bevételek egy részének befizetését előírni. Ilyen módon a támogatás nélkül gazdálkodó szervek is hozzájárulnak a központi költségvetés egyensúlyának javításához. A befizetési kötelezettség alapjának meghatározása az egyes fejezeteknél eltérően történt, figyelembe véve sajátosságaikat, bevételeik struktúráját, illetve azok szerepét a kiadások finanszírozásában.

A 11. §-hoz

A Kormánynak az 1996. évi EXPO elhagyására vonatkozó döntése miatt a beruházások finanszírozására a Világkiállítási Alapban rendelkezésre álló források - még a 33. §-ban javasolt elvonás után is - elégségesek. Ezért a világkiállítási előhasznosítással tervezett felsőoktatási fejlesztések megvalósítását szolgáló kötvénykibocsátások felfüggeszthetők. (Eddig 6 milliárd forint összegű értékpapírt bocsátottak ki.)

A 12-19. §-hoz

A törvényjavaslat szerint 2%-kal (10%-ról 12%-ra) emelkedik a kedvezményes adókulcs mértéke. Ehhez kapcsolódóan - a távközlés és a kereskedelmi szálláshely-szolgáltatás mellett - a kedvezményes kulcs alá sorolt termékek és szolgáltatások körében bizonyos átsorolásokra, kiigazításokra kerül sor. Ezt egyrészt a statisztikai besorolások állapotrögzítő rendelkezésének aktualizálása, másrészt az egymással szoros helyettesítési viszonyban álló termékek körének egységes kezelése teszi szükségessé.

Az egyéb sütőipari termékek közül a diétás és diétát kiegészítő termékek jelenleg is a kedvezményes körbe tartoznak. Célszerű a termékcsoport teljes kiemelése, mert ezáltal érhető el az egymással szoros helyettesítési viszonyban levő tésztafélék (félkész tészták) egységes kezelése. Ugyanilyen szoros helyettesítési viszony áll fenn az eddig is kedvezményezett egészségügyi gumigyártmányok és egyes egészségügyi műanyagcikkek között, így a javaslat ezek adózásbeli elbírálását is azonossá teszi.

Az egyéb tartósítóipari termékek jó része jelenleg is 25%-os kulcs alá tartozik. Ezek az üdítőital-anyagok (pl. sürítmény, koncentrátum) a gyógynövényalapú természetes szörpök és az egyéb italok. Kedvezményes kulcsuk van viszont jelenleg az italporoknak (nesbanán) és ital-tablettáknak, amelyeket, mint az italokkal szoros helyettesítő viszonyban lévő termékeket, indokolt azokkal egységes megítélés alá vonni.

A kedvezményes körben tett egyéb módosítások szövegpontosító és technikai jellegű változtatások, amelyeket a statisztikai besorolások állapotrögzítő rendelkezésének az aktualizálása indokol.

A gyógyszerek esetében a 0%-os adókulcs érvényességének meghosszabítását az indokolja, hogy az adóemelés olyan rétegeket (pl. nyugdíjasokat), illetve intézményeket (pl. kórházakat) érintene, amelyeknél az intézkedést jelentős kompenzációval kellene összekapcsolni. A változást a jelenlegihez képest az jelenti, hogy csak a kifejezetten humán gyógyszerek lesznek 0 kulcsosak, az egyéb készítmények (pl. animál gyógyszerek, táp- és kondicionáló szerek) a kedvezményes kulcs alá kerülnek, a gyógykozmetikai cikkek pedig a normál kulcs alá tartoznak.

A 12. § szerinti javaslat csupán technikai jellegű pontosítás, amelyet szintén a statisztikai besorolás állapotrögzítő rendelkezésének az aktualizálása tesz szükségessé.

A 13. §-ban szerplő javaslat a kedvezményes adókulcs változásával összefüggő technikai módosítást tartalmaz. Ha az adókulcs változik, változnia kell annak a százalékos értéknek is, melynek segítségével - nem az adóalapból, hanem közvetlenül az adóval növelt árból (felülről) - számítható ki az adó összege.

A 14. § szerinti javaslat a kereskedelmi szálláshelyadási tevékenység átalányadó-kulcsának módosítását tartalmazza, amelyet szintén az adókulcs emelése indokol. A kereskedelmi szálláshelyadási tevékenység a kedvezményes adókulcsból a normál kulcs alá kerül, szükségszerűen módosulnia kell az értékesítés után fizetendő adó és a beszerzést terhelő (levonható) adó számított különbözetének is, amelyet az átalányadó-kulcs fejez ki.

A 15. § általi javaslat a statisztikai besorolás állapotrögzítő rendelkezésének aktualizálását tartalmazza. Enélkül ugyanis kettős nyilvántartás szükséges: egyrészt az adózásbeli megítélés, másrészt a statisztikai számbavétel szempontjából.

A 16. § szerinti javaslat a kedvezményes kulcsú termékkör változásán túl pontosító jellegű módosításokat tartalmaz a tárgyi adómentes körben is.

A módosítások zöme a korábbi, statisztikai jegyzékszámokra való hivatkozásból fakadó anomáliákat szünteti meg. (Pl. a statisztikai jegyzékek a mezőgazdasági földterületek egy részét nem tartalmazzák, ezért jelenleg - az eredeti szándékok ellenére - nem minden mezőgazdasági földterület bérbeadása tárgyi adómentes tevékenység.)

Mivel a besorolási anomáliákból fakadó aránytalanságok egy része jogértelmezéssel áthidalható volt, a módosítások az egyértelmű megfogalmazásokkal a jogrendszer stabilitását segítik. (Így az engedményezési és tartozásátvállalási ügyek adómentessége a törvényből - közvetett módon - eddig is levezethető volt, a javaslat most csak a jobb eligazodást szolgálja.)

A javaslat az oktatási és sport célú létesítmények bérbeadásának tárgyi adómentességét a korábbi szabályoknál egyszerűbben és egyértelműbben fejezi ki.

A kirendelt igazságügyi szakértők tevékenységének áfa alóli mentesítése 1993. nyarán megtörtént. Akkor azonban - mivel az Országgyűlés a napirenden lévő törvénymódosításokat végül is nem a benyújtás sorrendjében tárgyalta és fogadta el - a szakértők szándékolt áfa-mentessége egy hónap múlva mégis megszűnt. A javaslat "az eredeti állapotot" állítja vissza.

A 17. § szerinti javaslat az élvezeti cikkek (az égetett szeszes italok, a sör, a bőripari termékek, a dohányáruk), az üzemanyagok (a motorbenzinek, a gázolaj, az ezeket helyettesítő, kiváltó PB-gáz, földgáz, mosóbenzin, foltbenzin, középbenzin), valamint az ipari tüzelőolaj fogyasztásiadó-mértékének inflációt elérő valorizálását irányozza elő. Ez általában az élvezeti cikkeknél, a motorbenzinnél, a gázolajnál és az ipari tüzelőolajnál az ez év júliusi adóintézkedések áthúzódó hatásán felül (kb. 5%) átlagosan további 15%-os, az egyéb termékeknél ezt meghaladó mértékű adóteher-emelést jelent.

Az élvezeti cikkek körében a javaslat az átlagos adóemelésen belül a termékcsoportok bizonyos mértékű, az adóval való terhelhetőségét kifejező differenciálást tartalmaz. A cigarettáknál az átlagot meghaladó, az égetett szesznél és a szeszes italoknál átlag alatti valorizáció valósul meg. A dohányáruknál ezen túlmenően indokolt a fogyasztási dohány és a szivar évek óta változatlan adójának emelése, amely a cigaretták fogyasztói árára számított fogyasztásiadó-terheléshez képest alacsony szintet mutat: az adókülönbség csökkentése érdekében a 40%-os kulcs 80%-ra emelkedne. Az égetett szeszes italok esetében a javaslat figyelembe vette a szakmai rendelkezések nyomán az 1995. évtől előálló új helyzetet, a termékstruktúra bekövetkező módosulását a "brandy és a borpárlat termékekkel" összefüggésben. A borpárlatnál - az átsorolás miatti adókiesés elkerülése érdekében, továbbá amiatt, hogy a többi szeszes italétól eltérően ez év közepén a borpárlat fogyasztási adója nem változott - nagyobb mértékű adóemelés indokolt, amely azonban továbbra is fenntartja a borpárlatok (a szölő és borvertikum helyzetére tekintettel indokolt) preferált adóztatását. A javaslat a boripari termékek adóemelését is előirányozza, a bor és az egyéb szeszes italok, de különösen a sör és a bor adóterhelése közötti nagyfokú torzulás enyhítése érdekében (egy literre számítva kétszeres, alkoholfokra számítva viszont már ötszörös a különbség a sör és a bor adóterhe között).

A javaslat alapján az üzemanyag, a tüzelőolaj és a üzemanyagokat helyettesítő, kiváltó termékkörön belül az utóbbiaknál az átlagosat meghaladó (mintegy 20%-os) adóemelés következik be, mivel ezek adóterhelése ez évben nem került valorizálásra. Eltérő mértékben módosul a motorbenzinek körében az ólommentes és az ólmozott adótétele az ólommentes terhére, a kétféle benzin Nyugat-Európában érvényesülő adóarányához igazodva, amelyet az adóvisszaélésekre ösztönző hatás mérséklése is indokolttá tesz.

A javaslat - egységes szerkezetben - valamennyi fogyasztási adós terméket tartalmazza, bár az ékszerek, a személygépkocsik, a kozmetikumok, a játékkártya, a rágógumi, a csokoládéfélék és a kávék adója nem változik. Ez - a többszörös törvénymódosítás miatt - az áttekinthetőség, az alkalmazhatóság érdekében válik szükségessé.

A 18. §-ban szereplő javaslat a jövedéki termékekkel történő visszaélés visszaszorítása érdekében a törvény hatályának bővítését és a számbavétel, az elszámoltatás megbízhatóságának javítását irányozza elő. Ebből a megfontolásból a törvény hatálya alá kerülne a kőolajtermékek majdnem teljes köre, valamint a kávénál a termelői és a nagykereskedelmi tevékenység folytatása is. Másfelől a szállítónál elrendelt vevőnyilvántartás révén a jövedékitermék-körbe tartozó magas adótartalmú termékeknél szigorodna a számbavétel, az elszámoltatás, és ezen keresztül az adóbefolyás biztosabbá válna. Az adatvédelmi szempontok betartása miatt elő kell írni, hogy a vevőnyilvántartási adatok csak a vámhivatal, illetőleg az adóhatóság rendelkezésére bocsáthatók.

A 20. §-hoz

 Az indítványozott törvénymódosítás fő céljai:

 - Az állam által kibocsátott értékpapírok vásárlásához kapcsolódó befektetési kedvezmény a törvény hatálybalépésével megszűnik. Ennek alapvető indoka az, hogy ez az értékpapír-vásárlás nem a gazdaságba történő tényleges tőkebefektetés, továbbá - a tapasztalatok szerint - fiktív árfolyamok alapján sajátos többletkedvezmény igénybevételét is lehetővé teszi.

Érintetlenül marad az ezt megelőző időszakban vásárolt államkötvényekre vonatkozó befektetési kedvezmény nagysága. (Azaz a korábbi - fiktív árfolyamon történő - kötvényvásárlást nem szabályozza, ezért a kihirdetésig veszélyesen megnövelheti az adókedvezmény igénybevételének lehetőségét.)

 - A kamatjövedelmek utáni adó eltörlése 1994. október 1-jétől. Ennek ez évi hatása 1 milliárd Ft bevételcsökkenés. Az intézkedés a kamatszint mérséklődését segítheti elő, ezen túlmenően a lakossági megtakarítások ösztönzéséhez is hozzájárulhat.

A 21-28. §-hoz

Az illetékekről szóló többször módosított 1990. évi XCIII. törvény (Itv.) vagyonszerzési illetékekre vonatkozó rendelkezései 1994. január 1-jével változtak. A korrekció az illetékek mértékére is kiterjedt, a vagyontárgyak szerzésének illetéke - a lakástulajdon kivételével - emelkedett.

 A módosult illetékszabályok hatályba lépése óta eltelt fél év tapasztalatai azt mutatják, hogy a kiszabott vagyonszerzési illeték összege számottevően nem nőtt, arányában nem követi az elvonási mérték emelkedését.

Ajándékozási, valamint visszterhes illeték alá eső vagyonszerzések tekintetében a módosult illetékszabályok alkalmazására elenyészően kevés esetben - ajándékozási ügyek 8%-ában, adásvételi ügyek 15,5%-ában - került sor.

Ennek okát elsősorban az élők közötti jogügyletek kiszabásra történő bejelentését szabályozó rendelkezésekben kell keresni. Az Itv. [91. § (1) bekezdés] értelmében ugyanis ingatlan tulajdonjogának, vagyoni értékű jogának a megszerzését tartalmazó okiratot illetékkiszabás végett a földhivatalhoz kell bejelenteni, a kiszabás céljára szolgáló bejelentés az ingatlan-nyilvántartási bejegyzés iránti kérelemmel teljesül. E kötelezettség teljesítésének határidejét az ingatlan-nyilvántartási tvr.[többször módosított 1972. évi 31. tvr. (a továbbiakban: Inyt.)] végrehajtásáról szóló 27/1972. (XII. 31.) MÉM rendelet (a továbbiakban: Vhr.) szabályozza [ 73. § (1)-(2) bek.].

Ugyanez a jogszabály [Vhr. 104/A § (1) bekezdés] az Itv. 92. § (1) bekezdésében foglaltakkal megegyezően rendelkezik arról, hogy az ingatlan-nyilvántartási bejegyzést követően a földhivatal köteles az erről szóló határozatot és a bejegyzés alapjául szolgáló okiratokat az illetékhivatalhoz továbbítani.

Figyelemmel a földhivatalok közismert túlterheltségére az esetek túlnyomó hányadában a bejegyzési eljárás igen hosszadalmas, a bejelentett vagyonszerzések csak hosszú késéssel érkeznek az illetékhivatalhoz.

Az elmúlt évben a földhivatali ügyintézésből adódó késedelem 0,5-1 év, a fővárosban 2- 2,5 év volt. Jelenleg ez az időtartam átlagosan 3-4 hónapra rövidül, de néhány megyében jelenleg is meghaladja az 1 évet, fővárosban a 2 évet.

Erre visszavezethetően az illetékhivatalokhoz érkező, élők közötti jogügyletek döntő hányada - minthogy azokat az Itv. módosítás hatályba lépését megelőzően jelentették be a földhivatalokhoz - a régi rendelkezések szerinti mérsékeltebb illeték alá esik. Emiatt az önkormányzati és a központi költségvetés a jogszabályváltozástól várt magasabb bevételhez nem jut hozzá, de a késedelem egyéb téren is hátrányos. A vagyon megszerzése és az illeték megállapítása közötti időben a vagyonszerző helyzetében jelentős változás következhet be (a magánszemély vagyoni, jövedelmi viszonyai megromolhatnak, a gazdálkodó szerv megszűnik, stb.), ami lehetetleníti az illetékfizetési kötelezettség teljesítésének kikényszerítését.

A hátrányos következmények csökkentése érdekében olyan intézkedésre van szükség, amellyel elérhető az ügymenet gyorsítása, s az illetékkötelezettség keletkezését követő rövid időn belül az államnak megnyílik az illeték követeléséhez való joga.

Annak érdekében, hogy a vagyonszerzésről szóló okiratok mielőbb eljussanak az illetékhivatalhoz, s az illetékkötelezettség keletkezését követő legrövidebb időn belül megtörténhessen az illeték befizetése, az Itv., valamint a Vhr. módosítása szükséges.

A törvényjavaslatban indítványozott megoldás lényege, hogy a földhivatal az általa beiktatott szerződés egy példányát illetékelőleg megállapítása céljából 8 napon belül megküldi az illetékhivatalnak.

Az illetékhivatal a megszerzett ingatlan szerződésben feltüntetett értéke (vételár összege, bevallott forgalmi érték) után a vagyonszerző terhére illetékelőleget állapít meg. Az illeték végleges megállapítására (a különbözet befizettetésére) akkor kerül sor, amikor a földhivatal az ingatlan-nyilvántartási eljárás lefolytatása után az iratokat a bejegyzésről szóló határozattal együtt továbbítja az illetékhivatalhoz.

A megoldás előnye, hogy a földhivatal ügyintézési határidejének elhúzódása nincs kihatással az illeték megállapítására, a költségvetés és az önkormányzat az illetékkötelezettség beálltát követő rövid időn belül hozzájut a bevétel jelentős részéhez. Az előleg fizetéséről szóló értesítés határozatnak minősül, azonban az adózás rendjéről szóló 1990. évi XCI. törvényben (Art.) foglalt felhatalmazás alapján [Art. 87. § (2) bekezdés] az illetéktörvényben kimondható, hogy az illetékelőlegről szóló értesítés - fellebbezésre való tekintet nélkül - végrehajtható okirat. A befizetés teljesítésére 15 napos határidőt célszerü biztosítani. Ily módon, függetlenül az esetleges jogorvoslati eljárástól, a fizetési kötelezettség elmulasztása esetén a végrehajtás megindítható.

 Amennyiben az illeték-visszatérítés feltételei fennállnak, az illetékelőleget az illetékhivatal visszatéríti.

A 29. §-hoz

Az üzemanyagok környezetvédelmi termék-díjának literenként 20 fillérrel való emelése biztosítja a korábbi bevétel értékének megtartását, valamint a vállalt új feladatok (növekvő kárelhárítási igénye) pénzügyi fedezetét.

 A 30. §-hoz

A különleges helyzetek miatti befizetés (bányajáradék) növelése érdekében indokolt módosítani a Környezetvédelmi Alapba átutalt, a bányászatban elmaradt tájrendezési feladatok finanszírozására szolgáló összeget. A bányászatról szóló 1993. évi XLVIII. törvény a bányajáradék-befizetések 10%-ának elkülönített kezeléséről intézkedik, amelynek 1994-ben 5%-ra való csökkentése kívánatos. A bevétel növelésén túlmenően ezt az is indokolja, hogy a központi költségvetés kiadásai, a gazdálkodó szervezetek támogatása között - a szénbányászatot és a mecseki ércbányászatot érintően - bányabezárási, tájrendezési és meddőhányó- rekultivációs költségeket is finanszíroznak. Figyelembe véve az itt jelentkező terheket, az Alapba átutalt összeg aránytalanul magas.

A 31. §-hoz

Az 1060/1994. (VII. 21.) Kormányhatározat 7. pontja rendelkezik az Országos Műszaki Fejlesztési Bizottság (OMFB) feletti felügyelet megváltoztatásáról. A jövőben az OMFB-nek nem lesz lehetősége kellő szigorral fellépnie az elmaradt befizetőkkel szemben, ezért a KTv forrásmódosító rendelkezése, valamint e módosítás által válik lehetővé a kintlévőség behajthatóságának biztosítása. Ezt segíti elő a 3. § g) pontjának felvétele.

Az OMFB feletti felügyeletváltozás szükségessé teszi a Központi Műszaki Fejlesztési Alapról szóló törvény 10. § -ában az Alap feletti rendelkezés és a felelősség kérdésének újrarendezését. Ezt szabályozza a 10. § (1) és (3) bekezdése.

A 32. §-hoz

A Befektetésösztönzési Alap elkötelezettségeihez viszonyított 1994. évi forrástöbblete miatt 700 millió forint befizetésével hozzájárulhat a központi költségvetés pozíciójának javításához.

Amennyiben egyes alapok forráshiányuk miatt már benyújtott kérelmeket, pályázatokat nem bírálnak el vagy elutasítanak, ez előírt és befizetett eljárási, pályázati díjat feltétlenül vissza kell fizetni a kérelmezőknek.

A Központi Környezetvédelmi Alap belső korszerűsítése (liberalizálása) lehetőséget nyújt a szabadabb mozgásra a környezetvédelmi feladatok és a különböző jogcímen a környezetvédelmi alapba befolyó bevételek között. Ennek keretében kell fedezetet biztosítani az azonnali intézkedést igénylő feladatokra, amelyek az előre számított mértéket meghaladóan jelentkeznek. Az Alap kezeléséhez és a bevételek biztosításához, valamint az felhasználás ellenőrzésére javítani kell a helyi ügyintézés, valamint ellenőrzés feltételeit. Az Alap hatékonyabb felhasználását szolgálja a bevételek 5%-ának erre a célra történő felhasználása.

A 34. §-hoz

 Az Országos Játék Alap működése felülvizsgálat alatt áll, s vélhetően az Alap megszüntetésére születik javaslat. Így indokolt, hogy eddig keletkezett bevételeiből az Alap központi költségvetési támogatásuk csökkentésének részbeni ellensúlyozására 200, illetőleg egyenként 100 millió forintot átadjon a Felzárkózás az Európai Felsőoktatáshoz, illetőleg a Nemzeti Kulturális és Nemzeti Sport Alap-ok részére.

A 35. §-hoz

A javaslat a szolgálati viszonyban állókat megillető juttatások kifizetésének időpontját közelíti más területekéhez, és forráshiány esetén lehetővé teszi a kifizetés következő évre való átütemezését.

A 36. §-hoz

A közalakalmazotti törvény illetmény rendszerének 1994. január 1-jei végrehajtása miatt a költségvetés céltartalékából 8.200 millió forintot el kell különíteni.

 Az 1994. évi L. törvény rendelkezései értelmében az egészségügyben az idén végrehajtandó bérpolitikai intézkedések forrásainak kiegészítésére a költségvetés 5.400 millió forint biztosítását vállalta a módosított 1993. évi CXV. törvény 6. § (9) bekezdésében.

A 37. §-hoz

A KTv. 72. § (10) bekezdésben foglaltak az 1993. évi érdekegyeztetési megállapodás egyik feltételét képezték. Ugyanakkor az elszámoltatás a most hatályos tartalommal a racionális létszámgazdálkodás ellen hat, s az 1995. évi központi bérpolitikai elképzelések is ezzel ellentétes alapelveket fogalmaznak meg.

A javaslat figyelembe veszi azt is, hogy a Kjt. illetmény-előmeneteli rendszerének hatályba lépéséhez a központi költségvetés az 1994. évre egyszeri jelleggel - sajátos pénzügyi konstrukcióban, nem teljeskörűen - ellentételezte a jogszabályi kötelezettségek terheit.

Emellett a módosításra javasolt elszámolási szabály az önkormányzatokat visszafizetésre kötelezné, az intézményi bér- és létszámgazdálkodásra vonatkozó előírások alapján azonban az intézmény - feladat-elmaradáson kívüli - létszámcsökkentésből adódó bérmegtakarítása nem vonható el. A módosítás célja az is, hogy az 1995. évi bérpolitikai lépések megtételéhez az átmenetet ne gátolják az elszámoltatás (10) bekezdésbeli feltételei, illetve fokozzák az érdekeltséget a racionalizáltabb foglalkoztatásban.

A 38. §-hoz

 Az (1) bekezdéshez:

Az illetéktörvény módosítása bevezeti az illetékelőleg intézményét. Ennek eljárásjogi hátterét teremti meg a javaslat szóban forgó rendelkezése, amikor is kiegészíti az Art. adóelőleg fizetési szabályait és megteremti az illetékelőleg kivetésének és közlésének lehetőségét.

 A (2) bekezdéshez:

A javaslat meg kívánja teremteni a bírósági végrehajtásról szóló törvény (a továbbiakban: Vht.) és az adóigazgatási végrehajtás összhangját, figyelembe véve annak sajátosságait is.

A hatályos szabályozás szerint az adóhatóság a végrehajtás során a bírósági végrehajtásról szóló jogszabályokat alkalmazza, az adózás rendjéről szóló törvényben foglalt eltérésekkel.

A Vht. azonban a bírósági végrehajtást átfogóan korszerűsítette, számos területen lényeges változásokat vezetett be, a végrehajtás szervezeti rendszerét gyökeresen átalakította, tehát az a korábbi szabályozási megoldás - miszerint a bírósági végrehajtón az adóhatóság alkalmazottját, a bíróságon az adóhatóságot, a bíróság elnökén az adóhatóság elnökét kell érteni - már nem tartható.

A Vht. koncepciója egyébként is az, hogy lehetőség szerint a végrehajtás foganatosítása egységesen, a bírósági végrehajtás szabályai szerint történjék, a végrehajtási eljárás egyéb szabályaiban pedig a közigazgatási (adó)végrehajtás sajátosságainak megfelelő szabályozás érvényesüljön.

Ezért az adózás rendjéről szóló törvényben meg kell határozni a Vht. azon szabályait, amelyeket az adóhatóság alkalmazottja is követ a végrehajtási cselekmények foganatosítása során, ezzel elkerüli a törvény az egyébként is tiltott párhuzamos szabályozást. Az eltérések konkretizálása érdekében ki kell mondani azokat a szabályokat is, amelyek nem alkalmazhatók az adóhatósági végrehajtás során.

Ennek megfelelően nincs szükség az adóhatóság végrehajtható okiratának záradékolására, illetve végrehajtási lap kiállítására, továbbá az adóvégrehajtási eljárás megindításához nem kell az adóhatóságnak külön határozatot hoznia, ugyanis az adóhatóság eljárásában a végrehajtást kérő és a végrehajtó azonos személy.

Ugyancsak indokolt eltérően szabályozni a végrehajtási kifogás intézményét is. Minthogy az előzőekben kifejtetteknek megfelelően nem tartható a bírósági végrehajtásban résztvevők - végrehajtó, bíró, bíróság elnöke - személyének megfelelőjét megjelölni az adóhatóság eljárásában, garanciális okból viszont biztosítani kell a végrehajtási kifogás érdemi vizsgálatát, a javaslat szerint erről egy rövidített adóigazgatási eljárásban a másodfokú adóhatóság dönt.

A 39. §-hoz

Az általános forgalmi és a fogyasztási adónál, a jövedéki szabályozásnál, a magánszemélyek jövedelemadójánál, valamint az illetékeknél a szabályok módosításának az általánostól eltérő hatályba léptetését egyedi okok teszik szükségessé.

 A 40-41. §-hoz

A 40. § -ban foglalt javaslat szerint az általános forgalmi adóra vonatkozó új rendelkezéseket - fő szabályként - azokban az esetekben kell alkalmazni először, amelyekben az adófizetési kötelezettség 1994. december 31-ét követi. A 41. § szerinti javaslat a 18. §-ban foglaltakhoz tartalmaz átmeneti rendelkezéseket. Az új jövedéki termékek és tevékenységek tekintetében a jövedékiengedély-kérelem benyújtására, elbírálására és kiadására határoz meg 30-30 napos időszakot, határidőt.

A 42. §-hoz

A privatizációs bevételekre vonatkozó költségvetési garancia megszüntetését indítványozza a törvényjavaslat a KTv 6. § -a (8) bekezdésének hatályon kívül helyezésével. Az egyenlő elbánáshoz indokolt azon összegek érintett elkülönített állami pénzalapok általi visszafizetése a központi költségvetésbe, amelyek 1994-ben a privatizációs bevételekre előlegként költségvetési támogatásban részesültek.

 A 44. §-hoz

A pótköltségvetés előkészítésének és jóváhagyásának időigénye miatt - az 1995. évi költségvetés előkészítésével való szoros összefüggés alapján - indokolt az 1995. évi költségvetési előirányzatok Országgyűlés elé terjesztését az Aht-ben megszabotthoz képest egy hónappal meghosszabítani.