2011. évi CCVI. törvény indokolása

a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról

-----STARTING---POINT---ALTALANOS--- 

A magyar nemzet nagyra értékeli a magyarországi egyházak történelmi hagyományait, a nemzet erkölcsi és szellemi felemelése érdekében tett közösségteremtő törekvéseiket, hitükből fakadó erőfeszítéseiket, elismerve a hazai vallási sokszínűséget és a történelmi hagyományokkal rendelkező vallási türelmet, amely Magyarország történelmében mindig meghatározó szerepet játszott. Szent István király a nyugati kereszténységet tette államvallássá, de - csak úgy, mint utódai - biztosította a keleti kereszténység működését is. Megtelepedhettek, és működhettek Magyarországon zsidó és muszlim közösségek is.

A XVI. századtól több törvény is törekedett Magyarországon és Erdélyben - Európában egyedülálló módon - a szabad vallásgyakorlás jogának biztosítására. Az 1790-91-es magyar országgyűlés az általa elfogadott egyházi törvényekkel bevett vallásnak nyilvánította a katolikus vallás mellett a református és evangélikus vallást, valamint az ortodoxiát, a két protestáns egyház és az állam közötti viszonyt pedig az érintett egyházakkal egyetértésben szabályozta.

Megerősítette a zsidó felekezet türelmi rendeletben rögzített jogait. Az 1848. évi XX. tc. a törvényesen bevett vallásfelekezetek (latin, görög és örmény szertartású katolikus, református, evangélikus, ortodox és unitárius) között különbség nélkül tökéletes egyenlőséget és viszonosságot állapított meg. 1867-ben a magyar országgyűlés törvénybe iktatta Magyarország izraelita felekezetű lakosainak polgári és politikai jogegyenlőségét. Az 1868. évi IX. törvénycikk a görög-keleti vallásúak ügyében elismerte az önálló szerb és román metropolitát és garantálta a görög-keleti vallás „se nem szerb, se nem román ajkú híveinek” autonóm jogait (az tehát nemzetiségétől függetlenül kiterjedt valamennyi ortodox vallású magyar állampolgárra).

Az 1895-ös egyházpolitikai törvények bevett vallásnak nyilvánították az izraelita felekezetet, széleskörűen biztosították a szabad vallásgyakorlás jogát, a polgári és politikai jogok gyakorlását teljes mértékben függetlenítették a vallásfelekezeti hovatartozástól, megerősítették a bevett egyházak, felekezetek egyenlőségét, emellett azonban lehetőséget adva az elismert egyházak működésére is. Az egyházat az államtól azonban ezek a törvények nem választották el teljes mértékben, így a katolikus egyház autonómiáját nem szavatolták.

Az 1947. évi XXXIII. törvény megszüntette a bevett és elismert egyházak közötti jogi különbséget. Az 1949. évi kommunista alkotmány az államot és az egyházat formálisan elválasztotta egymástól, de a kibontakozó diktatúra megszüntette az egyházak autonómiáját, az egyházak fölötti állami ellenőrzést gyakorolt, működésüket nagymértékben korlátozta. A még a pártállami parlament által elfogadott a lelkiismereti és vallásszabadságról, valamint az egyházakról szóló 1990. évi IV. törvény (a továbbiakban: Ehtv. r.) a lelkiismereti és vallásszabadságot, illetve az egyházak létrehozását széleskörűen biztosította, a későbbiekben azonban nyilvánvaló volt, hogy az egyházalapítás rendkívül nagyvonalú feltételei lehetőséget adnak az alapjoggal történő visszaélésekre is, mind az egyházaknak járó állami támogatások jogosulatlan igénybe vételére, mind pedig ténylegesen nem hitéleti tevékenységet végző szervezetek egyházként történő bejegyeztetésére.

Magyarország 2011. április 25-én kihirdetett új Alaptörvényének Nemzeti Hitvallás a megállapítja, hogy Szent István király ezer évvel ezelőtt a keresztény Európa részévé tette Magyarországot, elismeri a kereszténység nemzetmegtartó szerepét, becsüli országunk különböző vallási hagyományait. Alapvetésének VI. cikke szerint mindenkinek joga van a gondolat, a lelkiismeret és a vallás szabadságához. Ez a jog magában foglalja a vallás, vagy más meggyőződés szabad megválasztását vagy megváltoztatását, és azt a szabadságot, hogy vallását vagy más meggyőződését mindenki vallásos cselekmények, szertartások végzése útján, vagy egyéb módon, akár egyénileg, akár másokkal együttesen, nyilvánosan vagy a magánéletben kinyilvánítsa vagy kinyilvánítását mellőzze, gyakorolja vagy tanítsa. Magyarországon az állam és az egyházak különváltan működnek. Az egyházak önállóak. Az állam a közösségi célok érdekében az egyházakkal együttműködik. Az egyházakra vonatkozó részletes szabályokat sarkalatos törvény határozza meg. A törvény az Alaptörvény ezen rendelkezésének végrehajtásához szükséges szabályokat állapítja meg.

-----STARTING---POINT---RESZLETES---

Az 1. §-hoz

A lelkiismereti és vallásszabadság jogát Magyarország az Alaptörvényben és e törvényben is elismeri, a nemzetközi egyezményekben vállalt kötelezettségeivel összhangban. A rendelkezés részletezi a lelkiismereti és vallásszabadság tartalmát: a vallás vagy más lelkiismereti meggyőződés szabad megválasztását, elfogadását, kinyilatkoztatását, megvallását, vagy annak szabad megváltoztatását. Ezek miatt senki sem részesíthető előnyben, illetve senkit sem érhet hátrány. Ez következik az állam és az egyház alkotmányos különválásából, illetve a jogegyenlőség követelményéből is. A törvény azonban - értelemszerűen - nemcsak a szabadságjog gyakorlásának és tanításának lehetőségét biztosítja, hanem annak mellőzését is [Alaptörvény VII. cikk (1) bekezdés].

A 2. §-hoz

Az Alaptörvény XVI. cikk (2) bekezdése deklarálja a szülőknek azon jogát, amely szerint joguk van megválasztani a gyermeküknek adandó nevelést. A törvény a szülőknek és a gyámnak az Alaptörvényben meghatározott ezen jogát bontja ki, amikor deklarálja a kiskorú gyermek erkölcsi, vallási neveléséről, vallásos oktatásáról szóló szülői döntés lehetőségét. Ez egyébként következik a Gyermekek jogairól szóló New York-i Egyezményből is.

A 3. §-hoz

A lelkiismereti és vallásszabadság gyakorlásának azon kiemelt intézményi területeit is meghatározza a törvény, ahol a szabadság gyakorlásának biztosítása az állam részéről kiemelt módon történik, ezek az oktatási, egészségügyi, szociális, családvédelmi, gyermekvédelmi, ifjúságvédelmi intézmények, a büntetés-végrehajtási intézetek. Ezekben az intézetekben a vallásgyakorlásra, egyénileg és közösségben is lehetőséget kell biztosítani.

A rendvédelmi szerveknél, a Magyar Honvédségnél és a Katonai Nemzetbiztonsági Szolgálatnál szolgálati jogviszonyban állók számára is biztosítani kell a lelkiismereti és vallásszabadságot, természetesen a szervezet működési rendjével és a honvédelmi kötelezettség teljesítésével összhangban. E jogok biztosításának Magyarország jelenleg is eleget tesz, így a Tábori Lelkészi Szolgálat vonatkozásában a Kormány és az érintett egyházak között külön egyezmények léteznek, amelyek a törvény elfogadását és hatálybalépését követően is hatályban maradnak.

A 4. §-hoz

A lelkiismereti és vallásszabadság gyakorlása történhet istentisztelet, különböző szertartások, oktatási, kulturális vagy egyéb cselekmény végzése útján, ugyanakkor történhet egyénileg gyakorolva vagy közösségben végezve, nyilvánosan, hírközlési eszközök útján vagy a magánéletben. A törvény - a modern világ követelményeihez igazodva - külön kiemeli a lelkiismereti és vallásszabadság alapjogának a kommunikációs eszköz útján történő gyakorlásának a jogát.

Az 5. §-hoz

A törvény rendelkezése szerint hatósági nyilvántartásba a lelkiismereti és vallásszabadsággal kapcsolatban adatot gyűjteni, felvenni nem szabad. Egyetlen kivételt képez a népszámlálásra vonatkozó adatfelvétel, amely során nem kötelező jelleggel, azonosításra alkalmatlan módon kérhető adat a vallási hovatartozásról. E rendelkezés kiemelt védelmet biztosít a lelkiismereti és vallásszabadsággal - mint alkotmányos alapjoggal - összefüggő személyes adatoknak.

A 6. §-hoz

A törvény meghatározza azt, hogy az állam az egyházi regisztrációval összefüggésben mit ért vallási tevékenységen: olyan világnézethez kapcsolódó tevékenység, amely természetfelettire irányul, rendszerbe foglalt hitelvekkel rendelkezik, tanai a valóság egészére irányulnak, valamint az erkölcsöt és az emberi méltóságot nem sértő sajátos magatartás - követelményekkel az emberi személyiség egészét átfogja.

Ezzel kapcsolatban hangsúlyozni kell, hogy az állam teológiai kérdéseket nem dönthet el, a lelkiismereti és vallásszabadság jogának egyéni és közösségi gyakorlásának kereteit biztosítani a kell. Ugyanakkor meghatározhatja azt, hogy az egyházi státust - amely bizonyos specifikus jogosítványokat, így pl. meghatározott feltételek esetén költségvetési támogatási lehetőséget biztosít - milyen feltételekkel ismeri el [4/1993. (II. 12.) AB határozat]. Ezzel kapcsolatban ki kell emelnünk, hogy a lelkiismereti és vallásszabadság alapjoga közösségi gyakorlásának sem feltétele az egyházi státus, az gyakorolható akár szervezeti keretek nélkül, de egyesületi formában is.

A vallási tevékenységhez kapcsolódóan megfogalmazásra kerül az is, hogy milyen tevékenységek nem minősülnek önmagukban vallási tevékenységnek. Ezek olyan tevékenységek, amelyeket az egyházak egyébként végezhetnek és végeznek, ugyanakkor alapvetően nem vallási jellegűek, azokra egyházat alapítani nem lehet. Az Ehtv. r. megengedő feltételeit kihasználva ugyanis számos esetben ténylegesen ilyen - alapvetően üzleti célokat szolgáló - tevékenységre jegyeztettek be egyházat, állami költségvetési támogatás mellett. Ezek a visszaélések is indokolják az egyházi státus új szabályozását.

A 7. §-hoz

Az egyház, vallásfelekezet, vallási közösség az azonos hitelveket valló természetes személyekből álló, önkormányzattal rendelkező, autonóm szervezet, amely elsődlegesen vallási tevékenység gyakorlása céljából működik. Az egyház a lelkiismereti és vallásszabadság alapjoga közösségi gyakorlásának önkormányzattal rendelkező, autonóm szervezeteként kerül meghatározása. Az egyház, mint gyűjtőfogalom magában foglalja az eltérő teológiai alapon nyugvó egyházat, vallásfelekezetet és vallási közösséget. Ennek indoka a már ismertetett szempont, hogy teológiai kérdésekben az állam nem dönthet, másrészt pedig az, hogy az elmúlt 20 évben az egyház a köznyelv szempontjából gyűjtőfogalommá vált, és így az kiterjedt a nem keresztény vallásfelekezetekre és vallási közösségekre is.

Egyház csak és kizárólag olyan vallási tevékenység végzésére hozható létre, amely tevékenység nem ütközik az Alaptörvénybe vagy más jogszabályba, valamint nem sérti más jogait és szabadságát, valamint az emberi méltóságát. E szabályozás ismét az állam és az egyház alkotmányos különválásából következik, másrészt viszont az egyházalapítást csak mások jogainak, illetve a jogszabályok megsértésének esetére korlátozza.

A törvény úgy rendelkezik, hogy egyházat Magyarországon az Országgyűlés ismerhet el. Az elismert egyházakat a törvény melléklete határozza meg.

A 8. §-hoz

Az Alaptörvény VII. cikkének (2) bekezdése alapján az állam és egyházak különváltan működnek, ugyanakkor - a korábbi teljes állami semlegességet deklaráló elválasztással szemben - a közösségi célok érdekében az állam az egyházakkal együttműködik. Az állam és az egyház együttműködésének a lehetőségét már korábban is kifejtette határozataiban az Alkotmánybíróság.

A törvény kiemeli a jelentős társadalmi támogatottságú, történelmi és kulturális értékeket megőrző egyházakat. Az állam ezen egyházak közcélú tevékenységének segítése, megbecsülése, előmozdítása érdekében, az egyházakkal működésük biztosítása érdekében megállapodásokat köthet.

Az állam és az egyházak között már eddig is több - nemzetközi és kétoldalú - megállapodás jött létre, amelyeket a törvény természetesen tiszteletben tart. Szükségessé válhat azonban a törvényben meghatározott feltételek esetén további megállapodások megkötése, vagy akár a hatályos megállapodások közös megegyezéssel történő felülvizsgálata is.

A 9. §-hoz

A törvény kimondja, hogy az egyházakat azonos kötelezettségek és jogok illetik meg, azonban az egyházak társadalmi szerepe, valamint az általuk ellátott közcélú tevékenység alapján, jogszabályok által meghatározott keretek között különbség tehető az egyházak között.

Az alkotmányos elvek figyelembevétele mellett nincs akadálya annak, hogy a jogalkotó a vallás és az egyházak sajátosságait figyelembe véve alkossa meg azokat a jogszabályokat, amelyek a vallásszabadság alapvető jogát érvényre juttatják. Az Alkotmánybíróság ezen túlmenően az általa a semlegesség elvéből következően egyenlően kezelendő egyházak közötti különbségtételt is alkotmányosnak tekintette. Kimondta ugyanis, hogy az egyházak egyenlőként való kezelése szintén nem zárja ki az egyes egyházak tényleges társadalmi szerepének figyelembevételét.

Abban az esetben, ha jogszabály nem eleve jogosultakat különböztet meg, a megkülönböztetés korlátja a pozitív diszkrimináció elvi határa: az egyenlő méltóságú személyként való kezelés feltétlen betartása, illetve az Alaptörvényben megfogalmazott alapjogok meg nem sértése. Ezen belül csak az követelhető meg, hogy a nem egyenlő kezelésnek ésszerű oka legyen, azaz ne minősüljön önkényesnek. Nem sérti az egyházak egyenlő kezelésének elvét, ha ingatlanrendezési, vagy más kártalanítási folyamat csak azon egyházakra terjed ki, amelyek rendelkeztek olyan tulajdonnal, amely államosításra került. Szintén nem sérti az egyenlőség elvét, ha az egyházi közfeladat ellátással összefüggésben olyan egyházakkal történik egyeztetés, amelyek közfeladatot ellátó intézményeket tartanak fent.

A 10. §-hoz

A törvény - az állam és az egyház alkotmányos különválást tiszteletben tartva - folytatja az Ehtv. r. szabályozási hagyományát abban a tekintetben, hogy az állam az egyházak irányítására, felügyeletére szervet nem hozhat létre a továbbiakban sem.

Az állam és egyházak különvált működésének elvéből következően, az egyház belső egyházi szabálya és a szervei által hozott határozat érvényre juttatására állami kényszer nem alkalmazható, azokat az állami hatóságok nem vizsgálhatják felül. E rendelkezések is biztosítják az egyházak önálló, autonóm működését.

Az egyházak vallási tevékenységéhez kapcsolódó személyes adatok kezelését a törvény az egyházak belső ügyének tekinti, azok kezelésére az egyház belső egyházi szabálya az irányadó.

Az általános adatvédelmi szabályok természetesen az egyházakra nézve is irányadóak, ebben az esetben azonban indokolt elismerni az egyház belső egyházi szabályát figyelembe vevő adatkezelési specifikumokat.

A 11. §-hoz

Az egyházat a törvény alapvetően sui generis jogalanyként kezeli. A törvény értelmében belső egyházi jogi személynek minősül az egyház belső egyházi szabálya szerint jogi személyiséggel rendelkező egysége, szervezete.

A belső egyházi jogi személyeket - mint az adott egyház szerveit - is nyilvántartásba veheti az egyházi kapcsolattartásért felelős miniszter az egyház vagy legfőbb szervének kérelmére.

A nyilvántartásba nem vett, viszont jogi személyiséggel rendelkező egyházi szervezetek jogképességét a közvetlen felettes egyházi szerv miniszternél bejelentett képviselője, illetve belső rendje szerint erre feljogosított tisztségviselője igazolja. E szabályozás követi a jelenleg a gyakorlatban „egyház főhatósági igazolásként” ismert, az egyház legfőbb szervének képviselője által kiadmányozott igazolást, amely az ilyen személy fennállását tanúsítja.

A 12. §-hoz

Az egyházak, belső egyházi jogi személyek a lelkiismereti és vallásszabadság alkotmányos alapjogából következően nevelési, oktatási, felsőoktatási, egészségügyi, karitatív, szociális, család-, gyermek-és ifjúságvédelmi, valamint kulturális, sport tevékenységet végző intézményt létesíthetnek és tarthatnak fenn, az állampolgárok pedig - szintén az alkotmányos alapjogból eredően - igénybe vehetik ezeket az egyházi intézményeket.

Az egyházi intézmények önállóságáról szóló döntést a törvény az egyházi autonómia körébe utalja: ezek az intézmények az egyház belső egyházi szabálya szerint rendelkezhetnek jogi személyiséggel.

Tekintettel arra, hogy az egyház ezeket az intézményeket hitbéli elkötelezettségének megfelelően működtetheti, indokolt, hogy az egyházi intézményekbe történő felvételnél, valamint a foglalkoztatásra irányuló jogviszony létesítésénél, az intézmények fenntartásánál és megszüntetésénél speciális feltételek is meghatározhatóak legyenek a kiválasztásnál.

A 13. §-hoz

Az egyházi személy az egyház belső egyházi szabályában meghatározott, az egyház, belső egyházi személy szolgálatban álló természetes személy. Ez az előírás az egyház autonómiáját biztosítja az egyházi személy státusának védelme érdekében, amelyet állami oldalról nem lehet megkérdőjelezni. Az egyháznak ugyanis alanyi joga saját tisztségviselőinek meghatározása, csak úgy, mint annak eldöntése, hogy az egyházi személy szolgálatát sajátos egyházi szolgálati viszonyban, munkaviszonyban vagy egyéb jogviszonyban látja el.

Egyházi személy az egyházi szolgálata során tudomására jutott, személyiségi jogot érintő bizalmas információkat nem köteles állami hatóság tudomására hozni. Ez az egyházi szolgálati titok védelmét célozza, amely legáltalánosabban a „gyónási titok” védelmét foglalja magában, a törvény azonban a védelmet nem kívánja kizárólag azokra az egyházakra korlátozni, amelyeknél a gyónás létezik.

Az egyházi személyek fokozott szabálysértési- és büntetőjogi védelemben részesülnek.

Az egyházak sui generis jogi státusa, évezredes, illetve több évszázados magyarországi tevékenysége, kiemelt közfeladat ellátó szerepe indokolják kiemelt védettségüket. Az egyházi személyek vonatkozásában ugyancsak indokolt a közfeladatot ellátó személyekhez hasonló védelem biztosítása.

A 14-18. §-hoz

Az alapcélként vallási tevékenységet végző egyesület képviseletére jogosult személy kezdeményezheti az egyházként való elismerését, a népi kezdeményezésre vonatkozó szabályok alkalmazásával. Az egyházként való elismeréshez szükséges feltételek azt célozzák, hogy egyértelműen csak vallási tevékenységet végző szervezetek kérhessék az egyházként történő elismerésüket. A törvényben meghatározott feltételek teljesülésének vizsgálata az Országgyűlés vallási ügyekkel foglalkozó bizottságának a feladata. Ha az egyesület esetében az egyházi elismerés valamennyi feltétele fennáll, a bizottság törvénymódosítási javaslatot terjeszt az Országgyűlés elé. A bizottság eljárására az Országgyűlés Házszabálya irányadó.

Ha az Országgyűlés elutasítja a népi kezdeményezést, a döntés meghozatalától számított egy éven belül ismételt népi kezdeményezés nem indítható.

A korábbi gyakorlattal ellentétben az Országgyűlés által elismert egyházak nyilvántartásba vétele és nyilvántartásának vezetése az egyházakkal való kapcsolattartás koordinációjáért felelős miniszter feladatkörébe tartozik, ezzel is biztosítva az egységes, naprakész áttekinthető nyilvántartás vezetését. A nyilvántartásba vétel a közigazgatási hatósági eljárás és szolgáltatás általános szabályairól szóló törvény alapján történik.

A 19. §-hoz

Az egyház elsősorban vallási tevékenységet végez. Ennek során saját hitelvei és szertartási rendje szerint működik. Az egyház részt vállalhat a társadalom értékteremtő szolgálatában, ennek érdekében közcélú tevékenységet végezhet. Az egyház céljai megvalósítása érdekében jogosult más, a törvény szerint gazdasági-vállalkozási tevékenységnek nem minősülő feladatokat folytatni, vagy vállalkozásokat, civil szervezeteket létrehozni. Az egyház jogosult mindezen tevékenységek szervezeti-működési kereteit és rendjét önállóan szabályozni.

Az egyház közcélú tevékenysége és intézményei a hasonló állami, helyi önkormányzati intézményekkel azonos mértékű költségvetési támogatásra jogosult. Az egyenlő finanszírozás elvét már 1997-ben kimondta az Alkotmánybíróság, ezt követően pedig nemzetközi és kétoldalú megállapodásokba is bekerült, indokolt tehát annak a sarkalatos törvényben történő rögzítése.

Ebből következik a közfeladatot ellátó egyházi intézmények dolgozói jogállásának a közalkalmazotti jogviszonyhoz hasonló szabályozása, ezzel összefüggésben a központi bérpolitikai intézkedések rájuk történő kiterjesztése is.

Az egyház ágazati jogszabályok alapján az államháztartás alrendszereiből, európai uniós forrásokból vagy nemzetközi megállapodás alapján finanszírozott programokból származó, pályázati úton vagy pályázati rendszeren kívül, egyedi döntés alapján támogatásban részesülhet.

A 20. §-hoz

Az egyházak bevétele elsősorban természetes személyek, jogi személyek, jogi személyiség nélküli szervezetek adományaiból és egyéb hozzájárulásaiból képződik. Az egyház, belső egyházi jogi személy - az egyház belső törvényeiben és szabályaiban meghatározott módon, külön engedély nélkül - adományokat gyűjthet.

Az egyházak a polgári jogviszonyokban korlátozás nélkül vehetnek részt.

A törvény meghatározza, hogy az egyházak által végzett tevékenységek közül melyek nem minősülnek gazdasági-vállalkozási tevékenységnek, amely az alapjog gyakorlását segíti elő.

Az egyházak ágazati jogszabályokban meghatározott adókedvezményben és azzal egy tekintet alá eső más kedvezményekben részesíthetők, az európai uniós normákra tekintettel.

A 21. §-hoz

A törvény az egyházak gazdasági autonómiáját is deklarálja, az egyházak belső egyházi szabályaik szerint gazdálkodnak, állami szerv az egyház hitéleti célú bevételeit és azok felhasználását nem vizsgálhatja. Hitéleti célú bevételnek minősül többek között a személyi jövedelemadó meghatározott részének egyház számára történő felajánlása, annak költségvetési kiegészítése, illetve az ennek helyébe lépő juttatás, valamint az ingatlanjáradék és annak kiegészítése.

Az egyház, belső egyházi jogi személy a meghatározott közcélra adott állami támogatásból származó bevételét és annak felhasználását a számvitelről szóló törvény, az államháztartásról szóló törvény és a könyvvezetéshez kapcsolódó egyéb jogszabályok szerint tartja nyilván, ezzel biztosítva a nemzetgazdaság szereplőinek transzparens gazdasági működését.

A 22. §-hoz

Az állam lehetőséget biztosít az egyházaknak - jogszabályban meghatározott eljárás keretein belül - hogy részt vegyenek a jogalkotás kapcsán a jogszabály tervezetek és jogalkotási koncepciók véleményezésében, a jogszabályok előkészítésében való társadalmi részvételről szóló 2010. évi CXXXI. törvény rendelkezései szerint. Ezzel összefüggésben az érintett minisztériumok stratégiai partneri megállapodást köthetnek az egyházakkal is.

A 23. §-hoz

Az egyházak, különösen az egyházi szertartások és az egyházkormányzat zavartalan működése, illetve a templomok, temetők és más szent helyek védelmére fokozott szabálysértési- és büntetőjogi védelemben részesülnek.

Az egyházak sui generis jogi státusa, évezredes, illetve több évszázados magyarországi tevékenysége, kiemelt közfeladat ellátó tevékenysége, műemlékei, kegyeleti és szakrális helyei indokolják kiemelt védettségüket.

A 24. §-hoz

Az egyházak az állam által fenntartott nevelési és oktatási intézményekben - a tanulók és a szülők igényei szerint - hit- és erkölcstan oktatást tarthatnak, továbbá a felsőoktatási intézményekben hitéleti tevékenységet folytathatnak. A közoktatási intézmény a hitoktatás számára megfelelő tantermet és olyan időpontot biztosít, amely más, kötelező iskolai foglalkozásokkal nem ütközik. A hitoktatót, illetve a hittanárt az egyház nevezi ki. A hit- és erkölcstan oktatás költségeit - törvény, illetve az egyházakkal kötött megállapodások alapján - az állam biztosítja.

Az egyházak a Kormánnyal kötött megállapodás alapján jogszabályban meghatározott rendben végzett tábori lelkészi, valamint börtön-és kórházlelkészi szolgálatot vagy más speciális szolgálatot végezhetnek.

A 25. §-hoz

Az egyház elnevezése, jelképrendszere, szertartásrendje, valamint közismerten használt neve fokozott jogvédelemben részesül. Más szervezet elnevezése és jelképei nem kelthetnek olyan benyomást, hogy a szervezet, illetve tevékenysége más, korábban nyilvántartásba vett egyház működéséhez kapcsolódik. Ez az előírás biztosítja a hosszú ideje folyamatosan Magyarországon működő egyházak védelmét, az egyházi bejegyzéssel és működéssel adott esetben más egyház kárára történő visszaéléseket kívánja kiszűrni, amelyekre az utóbbi években több példa is volt.

Alkalmas lehet azonban e szabályozás az egyházi jelképekkel való gazdasági visszaélés kiszűrésére is.

Ha valamely egyházi személy nem egyháztag számára végez szolgáltatást és akár közvetlen, akár közvetett módon a tevékenysége egyházával kapcsolatba hozható, köteles az adott egyház nevét a szolgáltatás felajánlása előtt jól látható módon feltüntetni. A törvényi rendelkezésnek fogyasztóvédelmi célja is van: a szolgáltatást igénybevevő számára egyértelműen beazonosítható legyen, ha az igénybevett szolgáltatás valamely egyház tevékenységéhez kötődik. Ez a szolgáltatás igénybe vevőjének lelkiismereti és vallásszabadsághoz való jogát is biztosítja.

A 26-30. §-hoz

Az egyházak megszűnésének szabályozása az elmúlt évek tapasztalata alapján vált szükségessé.

Az egyház a nyilvántartásból való törléssel szűnik meg, az azt elrendelő határozat jogerőssé válásának napján. A korábbi megszűnési okok mellett a törvény szabályozza azt is, ha az egyház tevékenysége Alaptörvénybe ütközik, és erről az Alkotmánybíróság elvi véleményt ad.

Tekintettel arra, hogy az egyházi elismerés feltétele, hogy a kérelmező tevékenysége Alaptörvénybe ne ütközzék, mindenképpen indokolt a megszűnés szabályozása, ha ilyen tevékenységet már egy elismert egyház végez.

Az egyházak megszűnhetnek jogutódlással vagy jogutód nélkül. Az egyház jogutódlással, az egyház képviselőjének kérelmére szűnik meg más egyházzal való egyesülése (beolvadás, összeolvadás) esetén.

Ha egyházból személyek vagy személyek csoportjai kiválnak, de a nyilvántartásba vett egyház fennmarad, a kiválással esetleg keletkező új szervezetet a korábbi egyház vagyonából részesedés nem illeti meg.

Az egyház jogutód nélküli megszűnése esetén a belső egyházi jogi személyek is jogutód nélkül megszűnnek. A belső egyházi jogi személy megszűnése esetén a vagyoni kérdéseket az egyház belső egyházi szabálya rendezi.

-----STARTING---POINT---VEGE---

A 31. §-hoz

A törvény ezen részei az egyház, belső egyházi jogi személy beszámoló-készítési és könyvvezetési kötelezettségének sajátosságaira, az egyházak nyilvántartásba vételi szabályaira, a nyilvántartásba bejegyzendő technikai és egyéb adatokra, valamint az egyház adatairól kért elektronikus kivonat tartalmára, a belső egyházi jogi személy nyilvántartásba vételének eljárási szabályaira és az egyház megszűnésére vonatkozó részletes szabályok megalkotásához szükséges felhatalmazást biztosítják.

A 32. §-hoz

A törvény e része a hatályba léptetésről rendelkezik.

A 33-38. §-hoz

Az átmeneti rendelkezések alapján a törvény mellékletében szereplő egyházakat és azok belső egyházi jogi személyeit a miniszter a törvény hatálybalépését követő 30 napon belül nyilvántartásba veszi. A törvény mellékletében meghatározott valamennyi egyház egyedi azonosításra alkalmas nyilvántartási számot kap.

A törvény mellékletében meghatározott egyházak és azok vallásos célra létrejött önálló szervezetei kivételével valamennyi, az Ehtv. r. alapján nyilvántartásba vett szervezet és annak vallásos célra létrejött önálló szervezete 2012. január 1-jétől a törvény erejénél fogva egyesületnek minősül.

A törvény rendelkezik arról, hogy a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi C. törvény hatályvesztéséig az egyházkénti elismerésre vonatkozó szabályaira tekintettel a miniszterhez kérelmet benyújtó egyház 2012. február 29-éig a törvény szerinti egyháznak minősül, a törvény szerinti elismeréséről az Országgyűlés eddig az időpontig - a népi kezdeményezésre irányuló rendelkezések alkalmazásának kivételével - az egyházként való elismerés törvény szerinti általános szabályainak megfelelően dönt. Ezzel összhangban azon egyházak tekintetében, amelyeket az Országgyűlés ebben az eljárásban nem ismer el egyházként, további átmeneti szabályok biztosítják az egyesületté való átalakulás megfelelő időben való lebonyolítását.

Ezen átmeneti szabályok végrehajtottá válását követően a törvény rendelkezik azok hatályon kívül helyezéséről és ehhez kapcsolódóan pontosítja a törvény hatályba léptető rendelkezéseit.

A törvény ezeknek a szervezeteknek regisztrációs kötelezettséget ír elő, amely alapján 2012. február 29-éig kezdeményezhetik az egyesületként történő nyilvántartásba vételüket. Ha ezt elmulasztja, a szervezet 2012. március 1-jén jogutód nélkül megszűnik, a bíróság kényszervégelszámolási eljárás keretében megszünteti.

A törvény hatálybalépését követően csak a törvény mellékletében meghatározott egyházak kaphatnak egyháznak nyújtható költségvetési támogatást.

A szervezet 2012-ben egyesületként gyűjtheti a személyi jövedelemadó meghatározott részének az adózó rendelkezése által felajánlott 1%-ot, abban az esetben, ha 2012. június 30-áig teljesíti az egyesületekre vonatkozó jogszabályok által támasztott feltételeket.

Annak érdekében, hogy az egyesületté váló egyházak az intézményfenntartó feladataikat a 2012. évben is maradéktalanul teljesíthessék, a törvény kimondja, hogy külön megállapodás alapján, a szervezet által 2011. december 31-én fenntartott közoktatási intézmény működéséhez szükséges támogatást a központi költségvetés 2012. augusztus 31-éig, míg a szociális intézmények tekintetében 2012. december 31-éig biztosítja. Ilyen külön megállapodásnak minősülnek pl. közoktatási megállapodások.

A törvény - már a törvény kihirdetését követően - felhatalmazza a Kormányt a közcélú tevékenységet végző egyházak vonatkozásában a létrejött megállapodások áttekintésére és szükség szerint új megállapodások megkötésére.

A Kormány felhatalmazást kap arra is, hogy a törvény alapján egyháznak nem minősülő, közfeladatot ellátó szervezetekkel 2012. december 31-éig megállapodást kössön, annak érdekében, hogy ezen intézmények zavartalan működése biztosított legyen.

A 39-51. §-hoz

Az egyházak, belső egyházi jogi személyek a lelkiismereti és vallásszabadság alkotmányos alapjogából következően többek között karitatív, szociális, család-, gyermek-és ifjúságvédelmi, tevékenységet végző intézményt létesíthetnek és tarthatnak fenn (ezzel lényegében közfeladatot vállalnak át), az állampolgárok pedig - szintén alkotmányos alapjogukból eredően - igénybe vehetik ezeket az egyházi intézményeket. Erre tekintettel szükségessé vált a vonatkozó törvényekben az egyházi fenntartó fogalmának a meghatározása.

A termőföldről szóló törvény módosítására azért kerül sor, mert a korábban egyházként nyilvántartott szervezetek tulajdonában álló termőföldek sorsát rendezni kell. Több esetben a szervezet vallási tevékenységének végzéséhez szükséges a termőföld, ezért az egyesületté átalakuló szervezetek megtarthatják a termőföldjeiket jogutódlással. Abban az esetben, ha az egyesület a vallási tevékenységét megszünteti három éven belül köteles a tulajdonát képező termőföldet elidegeníteni.

Az új törvényhez kapcsolódó technikai módosítások kerülnek átvezetésre a közoktatásról szóló törvényben, a társasági adóról és az osztalékadóról szóló törvényben, a felnőttképzésről szóló törvényben, az általános forgalmi adóról szóló törvényben, a személyi jövedelemadóról szóló törvényben, a Büntető Törvénykönyvről szóló törvényben, a felsőoktatásról szóló törvényben, valamint a civil szervezetek bírósági nyilvántartásáról és az ezzel összefüggő eljárási szabályokról szóló törvényben.

A Magyarország 2012. évi költségvetését megalapozó egyes törvények módosításáról szóló 2011. évi CLXVI. törvény egyrészt technikai módosításokat vezet át az egyházak hitéleti és közcélú tevékenységének anyagi feltételeiről szóló 1997. évi CXXIV. törvényen, másrészt a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény rendelkezéseit módosítja az egyházakból egyesületté váló egyházak javára tett rendelkezések sorsának rendezése érdekében.

Az e törvény 34. § (1) bekezdése alapján egyesületté váló szervezet civil kedvezményezettnek minősül azzal, hogy a 2012., a 2013. és a 2014. években nem kell teljesítenie a civil kedvezményezettekre vonatkozó feltételeket, tekintettel arra, hogy objektív okokból azokat nem is lenne képes teljesíteni.

Az egyesületté váló szervezetek részére felajánlott rendelkezéseket az adóhatóság az egyesület nyilvántartásba vételét követő 15 napon belül, de legkésőbb 2012. december 15-éig átutalja. A kényszer-végelszámolási eljárás során megszüntetett szervezet részére 2012-ben felajánlott rendelkezések a törvény alapján ki nem utalt összege a központi költségvetés bevételét képezi.

Az egyesületté váló szervezetek technikai száma 2012. január 1-jén megszűnik. A megszüntetett technikai szám ismételten csak annak a szervezetnek adható ki, amelyet az Országgyűlés a technikai szám megszüntetését követően egyházként ismert el.

Az 52. §-hoz

A törvény rendelkezik arról, hogy a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi C. törvény hatályvesztéséig az egyházkénti elismerésre vonatkozó szabályaira tekintettel a miniszterhez kérelmet benyújtó egyház 2012. február 29-éig a törvény szerinti egyháznak minősül, a törvény szerinti elismeréséről az Országgyűlés eddig az időpontig - a népi kezdeményezésre irányuló rendelkezések alkalmazásának kivételével - az egyházként való elismerés törvény szerinti általános szabályainak megfelelően dönt. Ezzel összhangban azon egyházak tekintetében, amelyeket az Országgyűlés ebben az eljárásban nem ismer el egyházként, további átmeneti szabályok biztosítják az egyesületté való átalakulás megfelelő időben való lebonyolítását.

Az 53. §-hoz

A törvény és a nemzeti vagyonról szóló törvény összhangja biztosítása érdekében szükséges kodifikációs pontosításokat végzi el.

Az 54. §-hoz

Hatályon kívül helyező rendelkezések.

Az 55. §-hoz

A sarkalatossági záradékot tartalmazza.