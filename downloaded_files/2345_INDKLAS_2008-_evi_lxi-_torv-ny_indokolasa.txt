2008. évi LXI. törvény indokolása

a közalkalmazottak jogállásáról szóló 1992. évi XXXIII. törvény módosításáról

-----STARTING---POINT---ALTALANOS--- 

A 2008. január 1-jén hatályba lépett egyes munkaügyi tárgyú törvények módosításáról szóló 2007. évi CLXXIX. törvényt követően a - nagyobb részben 2008. július 1-jén hatályba lépő - törvény a közalkalmazottak jogállásáról szóló 1992. évi XXXIII. törvényt (a továbbiakban: Kjt.) érintően két olyan kérdést módosít, amelyre az előző törvény az egyeztetések eredményeként végül nem tért ki.

A törvény egyfelől a Kjt.-beli felhatalmazó rendelkezéseknek az Alkotmány 2006. június 3-ától hatályos 37. § (3) bekezdésének megfelelő újrafogalmazását, másfelől az önálló munkakörben, közalkalmazottként foglalkoztatott vezetők, magasabb vezetők illetményrendszerének kialakítását tartalmazza. Emellett lényeges változás, hogy a nyugdíjszabályokkal összefüggésben módosítja a felmentés határidejét.

A törvény a fentiekhez kapcsolódva módosítja az egyes közalkalmazotti ágazatok szakmai törvényeit és a Munka Törvénykönyvét, valamint a prémiumévek programról és a különleges foglalkoztatási állományról szóló 2004. évi CXXII. törvény (a továbbiakban: Péptv.) kisebb terjedelmű módosítását tartalmazza.

-----STARTING---POINT---RESZLETES---

Az 1. §-hoz

Hazánk uniós tagságával és ebből eredően a személyek szabad mozgásának alapelvével összefüggésben a közalkalmazotti jogviszony létesítése nem korlátozható csak magyar állampolgárokra. A létesítés feltételeit ezen túlmenően a törvény szigorítja az életkor és a büntetlen előélet tekintetében, és végrehajtási rendeletben lehetővé teszi speciális szabályok megfogalmazását.

A 2. §-hoz

Egyfelől a közalkalmazotti pályázatok és álláshirdetések közzétételére vonatkozó szabályok pontosítása indokolja a szabályozás módosítását, a gyakorlat számára egyértelműbbé téve a szabályozást. A pályázatokat elsődlegesen a Kormányzati Személyügyi Szolgáltató és Közigazgatási Képzési Központ (KSZK) honlapján kell közzétenni, innen számítódnak a határidők is, elősegítve az állampolgárok könnyebb tájékozódását a közszférára vonatkozó pályázatok megismerésére. A törvény végrehajtási rendeleti szintről törvényi szintre emeli továbbá a pályázattal kapcsolatos garanciális jelentőségű szabályokat, míg az ágazati végrehajtási rendeleteknek csak a közzététel további fórumaira nézve, valamint az egyéb jogszabályban előírt, a pályázati eljárásba bevonandó fórumok eljárásával kapcsolatosan ad felhatalmazást.

A 3. §-hoz

A határozott időre létesített jogviszony atipikus jogviszonynak tekinthető, garanciális okokból indokolt, hogy csak törvény térhessen el a Kjt.-ben megállapítottaktól.

A törvény a vezetőkre vonatkozó szabályokkal összefüggésben a kinevezett vezetők kinevezésének tartalmát is szabályozza.

A 4. §-hoz

A gyakornokkal szembeni követelmények - melyeket eddig végrehajtási szabályok ágazatonként részben eltérően határoztak meg - egységesen törvényi szinten kerülnek meghatározásra. A törvény szabályozza a szakmai segítő feladatait, az értékelési tevékenységet, a minősítést, valamint a munkáltató által megalkotandó gyakornoki szabályzat tartalmi elemeit.

Az 5. §-hoz

A törvény egyértelmű fogalomhasználatot vezet be a kinevezett és a megbízott vezetőre nézve. Előbbi esetben a vezetői feladatok teljesen önálló munkakört fednek le, míg az utóbbi esetben a saját (beosztotti) munkakör mellett, megbízás alapján történik a vezetői feladatok ellátása. A módosítás a törvényi keretek között lehetővé teszi ágazatonként az egyes vezetői posztok megjelölését.

Intézményvezető csak felsőfokú iskolai végzettséggel rendelkező személy lehet.

Az egységesség érdekében a törvény általános jelleggel ad lehetőséget jogszabálynak a határozott idejű vezetői megbízás meghatározására, és törvényi keretek közé szorítja a megbízás időtartamát.

A vezetői megbízás visszavonásakor a vezető indokolási kérelmének határidejével kapcsolatosan a törvény által beiktatott szabály lehetővé teszi, hogy a vezető akadályoztatása esetén se essen el a kérelmezés lehetőségétől.

A 6. §-hoz

A törvény a módosításokkal összefüggésben meghatározza, hogy a Munka Törvénykönyve mely rendelkezéseit kell a közalkalmazottakra is irányadónak tekinteni.

A 7. §-hoz

A törvény - a bekezdés utolsó mondatának beiktatásával - pontosítja a közalkalmazottnak felróható módon történő határozott idejű közalkalmazotti jogviszony munkáltatói megszüntetése esetén járó díjazásra vonatkozó szabályt.

A 8. §-hoz

A nyugdíjazással összefüggő felmentési okra vonatkozó szabály módosításának indoka az, hogy a közalkalmazott ne essen el nyugdíja meghatározott részétől. Mivel az új nyugdíjszabályok szerint csak az jogosult nyugdíjra, akinek nem áll fenn biztosítással járó jogviszonya, emellett a Kjt. korábbi rendelkezései csak akkor tették lehetővé a nyugdíjazás miatti felmentést, amikor a nyugdíj életkorral és szolgálati idővel összefüggő feltételei már teljesültek, a felmentési idő arra az időszakra esett, amikor az érintett már a nyugdíját is felvehette volna. Ezért a felmentési idő alatt a közalkalmazott a nyugdíját még nem vehette igénybe. Az új szabály lehetővé teszi, hogy a felmentési idő véget érjen addigra, amikortól a nyugdíj folyósítása megkezdődhet.

A 9. §-hoz

A Kjt. 37. § (3) bekezdésében szereplő végrehajtási rendeletalkotásra vonatkozó felhatalmazás megszüntetésével egyidejűleg a módosítás törvényi szinten állapítja meg a határozott idejű közalkalmazotti jogviszony megszűnésével, megszüntetésével kapcsolatos végkielégítésre való jogosultság feltételeit, rendezve azt, hogyan kell eljárni több, azonos felek között létesített közalkalmazotti jogviszony esetén.

A 10. §-hoz

A közalkalmazotti pályán történő előrejutás, a törvényi garantált illetménytől való eltérés rendeltetésszerű alkalmazása érdekében a törvény - megváltoztatva a minősítés korábbi szabályait - előírja a minősítés kötelező eseteit, lehetséges eredményeit, továbbá törvényi szinten szabályoz bizonyos garanciális kérdéseket. A minősítés szabályait valamennyi közalkalmazottra nézve egységesen indokolt megállapítani, ezért az ezzel kapcsolatos, egymástól jelentős mértékben eltérő végrehajtási szintű szabályok helyett a Kjt. tartalmazza az ezzel összefüggő anyagi és eljárási szabályokat.

A 11-13. §-hoz

Kizárólag törvényi szintű szabályozás tekinthető alkotmányosnak az összeférhetetlenséggel összefüggésben, emellett az összeférhetetlenség szabályait valamennyi közalkalmazottra nézve egységesen indokolt megállapítani, ezért az eddigi végrehajtási szintű szabályok helyett a Kjt. tartalmazza az ezzel összefüggő általános, valamint ágazatonkénti különös, továbbá anyagi és eljárási szabályokat.

A 14. §-hoz

Az intézményvezetőknek és helyetteseiknek maguknak kell szervezniük munka- és pihenőidejüket, tekintettel arra, hogy a munkaszervezetben ilyen jogkört gyakorló felettesük nincs.

Ez egyúttal a Kjt. 55/A. §-ának korábbi szabályát, az évi 280 óra rendkívüli munkaidő maximumra vonatkozó rendelkezést hatályon kívül helyezi. Indokolatlan, hogy ne az általános munkajogi szabályokban meghatározott 300 óra legyen alkalmazandó a közalkalmazotti területen.

A készenlétet követő pihenőidő alóli kivételeket eddig végrehajtási rendelet határozta meg. Az egységesítés érdekében a törvény tartalmazza - általános jelleggel - azt a kivételes esetet, amikor a készenlét alatt munkavégzés nem történt, a közalkalmazott pihenhetett, erre tekintettel nem indokolt további pihenőidő kötelező előírása. Ezzel összefüggésben a felhatalmazás eltörlésére kerül sor.

A 15. §-hoz

A Kjt. „sugárártalom” alapján pótszabadságot előíró szabálya a jelenlegi munkavédelmi előírásoknak nem felel meg, hiszen a munkavédelmi törvény a munkáltató kötelezettségévé teszi az egészségre nem ártalmas és biztonságos munkakörülmények megteremtését, megfelelő munkavédelmi intézkedések foganatosításával. A megfelelő terminológia a törvényben ezért az egészségkárosító kockázat, mely a pótszabadságra való jogosultság előírása szempontjából - az egészségügyi törvényben használt fogalomnak megfelelően - nem ionizáló sugárzással függ össze [az ionizáló sugárzás miatti pótszabadságot a Kjt. 57. § (5) bekezdése tartalmazza].

A 16. §-hoz

A vezetői munkakör bevezetésével összefüggésben meg kell alkotni a státuszt betöltőkre irányadó önálló, a rendes szabadságot érintő szabályokat.

A 17. §-hoz

A törvény olyan esetekben, ahol a Kjt. a kötelező iskolai szünetekre figyelemmel 25 munkanap pótszabadságot biztosít, mellőzi az Mt. általános szabályát, mivel a szabadság kettőnél több részletben csak közalkalmazotti kérelemre történő kiadása lehetetlenné tenné az iskolai szünetek tartamának teljes körű, szabadsággal történő elszámolását.

A 18. §-hoz

Az Országos Képzési Jegyzék változásaihoz a Kjt. besorolási szabályai eddig nem fűztek alkalmazási útmutatást, a törvény ezt pótolja.

A 19. §-hoz

A törvényhely a művészeti díjak hatását tartalmazza a besorolásra nézve. Pontosítása azért volt szükséges, mert a törvényszövegben szereplő, a művelődési és közoktatási miniszter által adományozható művészeti és oktatási szakmai díjakról szóló 4/1992. (X. 6.) MKM rendelet már nem hatályos, ezért a törvény általános utalást tartalmaz a miniszter által alapított művészeti díjakra.

A 20. §-hoz

A várakozási idő csökkentését megfelelő eredményű minősítésnek kell megelőznie. Ezen túlmenően, törvényi szinten egységesíteni indokolt a várakozási idő csökkentésének kötelező eseteit. (Az (5) bekezdés a korábbi (3) bekezdés változatlan szövegét tartalmazza).

A 21. §-hoz

A garantált illetménynél magasabb összegű illetményemelésre csak a törvény szerinti minősítést követően kerülhet sor.

Annak érdekében, hogy a közszférába minőségi munkaerőt lehessen vonzani, a törvény lehetővé teszi az újonnan létesített közalkalmazotti jogviszonyok esetén a minősítés mellőzésével a garantált illetménynél magasabb illetménnyel való alkalmazást, azonban előírja, hogy egy év elteltével a minősítést végre kell hajtani, és további eltérítésre csak így nyílik lehetőség.

A 22. §-hoz

A módosítás szerinti új rendelkezések törvénybe iktatása a vezetői pozíció munkakörre és beosztásra történő kettéosztásából következik.

A Kjt. 66/A. §-a határozza meg a vezetői munkakörben foglalkoztatottakra vonatkozó önálló illetményrendszert. Ennek indoka az, hogy kinevezésük kizárólag vezetői munkakör ellátására szól (nem működnek közre közvetlenül az intézmény szakmai feladatainak ellátásában), tevékenységüket ezért kiemelt vezetői felelősséggel és önállósággal látják el, velük szemben magasabb követelmények támaszthatók. A törvény önálló vezetői illetményalapot határoz meg, és tartalmazza az önálló vezetői besoroláson nyugvó illetménytáblát, ezzel párhuzamosan megszüntetve az általános szabályok szerinti besoroláson alapuló illetmény és az erre rakódó vezetői pótlék intézményét. A - közalkalmazotti illetményrendszerben általános alapelvként érvényesülő - alsóhatáros módon meghatározott tábla szerinti vezetői illetménytől felfelé csak minősítés eredményeként lehet eltérni.

A 23. §-hoz

A törvény a kinevezett vezető intézménye, továbbá ehhez kapcsolódva a kinevezett vezető díjazásának speciális szabályai bevezetésével összefüggésben egyértelművé teszi, hogy vezetői pótlék csak a megbízott vezetőt (magasabb vezetőt) illeti meg. A törvény növeli a megbízott vezetők pótlékát, törvényi keretet határozva meg a végrehajtási szabályok számára.

A 24. §-hoz

Az illetménypótlék az általánostól eltérő munkaköri feladatok jellegére, a feladat ellátásának speciális körülményeire, illetve a munkavégzés helyére tekintettel járó illetményelem. Tekintettel arra, hogy a végrehajtási rendeletekben bizonyos esetekben pótléknak nevezett, de ezen feltételnek meg nem felelő illetményelemekről is történt rendelkezés, a törvénynek szükséges a felhatalmazás kereteit pontosabban megadnia. Figyelemmel arra, hogy a pótlékrendszer ebből eredő felülvizsgálatát el kell végezni, e szabály 2009. január 1-jén lép hatályba.

A 25. §-hoz

A törvény pontosítja a rendkívüli munkavégzés díjazására nem jogosultakra vonatkozó szabályt. Egyúttal eltörli annak lehetőségét, hogy az ilyen közalkalmazottnak mégis járjon rendkívüli munkavégzésért pótlék, mivel ez idegen a jogintézmény lényegétől. A törvény a korábbi 76. § (2) bekezdését azért helyezi hatályon kívül, mivel nem indokolt, hogy a rendkívüli munkavégzésért ágazatonként eltérő díjazás illesse meg a közalkalmazottakat. A 76. § (3) bekezdésben foglalt, az egészségügyi ügyelet eltérő szabályaira adott felhatalmazás pedig azért vált feleslegessé, mert ezt a kérdést már az egészségügyi tevékenységről szóló külön törvény rendezi.

A 26. §-hoz

Tekintve, hogy a törvény rendezi a vezetők jutalmazását, indokolt a beosztott közalkalmazottak jutalmazásának szabályait is megállapítani.

A 27. §-hoz

A törvény szintén a vezetői munkakörben foglalkoztatottak teljesítményének ösztönzése céljából a honorálásuk illetmény melletti másik jelentős elemét, a teljesítménytől függő prémiumot szabályozza. A kinevezett vezetők számára a rendes juttatáson felüli díjazás csak előre meghatározott módon, prémiumként fizethető, munkáltatói mérlegelési jogon alapuló jutalomban nem részesíthetők. A jutalmazás a megbízott vezetők számára fennálló lehetőség, de csak a szakmai („beosztotti”) feladataik ellentételezésére szolgálhat. A jutalom és prémium maximális mértékére vonatkozó szabályokat a törvény egységesen állapítja meg. A feladatokat és annak teljesítését minden esetben dokumentálni szükséges.

A törvény a fentiekkel összefüggésben kizárja a közalkalmazottak besorolására és pótlékaira vonatkozó általános szabályok alkalmazását a vezetői munkakörben foglalkoztatottakra nézve.

A 28. §-hoz

A munkaruha juttatása az általános munkajogi szabályok szerint minden olyan munkakörben kötelező, ahol a munkavégzés miatt a ruházat védelme szükséges. Ez nem függhet attól, hogy végrehajtási jogszabály előírja-e ezt vagy sem. Ezért a felhatalmazás csak a formaruhára terjed ki, a munkaruha vonatkozásban pedig a közalkalmazottakra is az Mt. 165. § (2) bekezdését kell alkalmazni, mely szerint a munkaruhát, ha annak feltételei fennállnak, kötelező biztosítani.

A 29. §-hoz

Összefüggésben a költségvetési vagyon védelmével, hatékony felhasználásával, valamint a költségvetési szervek jogállásának és gazdálkodásának felülvizsgálatára irányuló törekvésekkel, indokolt, hogy a vezetői kárfelelősség a korábbinál szélesebb körű és jobban körülhatárolt legyen.

A 30. §-hoz

Pontosító szabályokat fogalmaz meg a közvetlenül az önkormányzattal közalkalmazotti jogviszonyban állók feletti munkáltatói jogok gyakorlása vonatkozásában.

A 31. §-hoz

A törvény a Kjt. felhatalmazó rendelkezéseit az új alkotmányossági, jogalkotási követelményeknek megfelelően teljeskörűen újraalkotja. A felhatalmazások pontosan megfogalmazva, nemcsak szabályozási lehetőséget jelentenek, hanem jogalkotási kötelezettséget is keletkeztetnek, ezért a törvény meghatározza, melyik felhatalmazással melyik ágazat tekintetében kell és lehet élni.

Az eddig nem egységesen szabályozott kérdésekkel kapcsolatos végrehajtási felhatalmazás megszűnik, a garanciális jellegű szabályok törvényi szintre kerülnek, így biztosítva, hogy a különböző ágazatokban dolgozó közalkalmazottak helyzete csak ott térjen el egymástól, ahol ez a munka természetéből adódóan szükséges és elkerülhetetlen.

A módosítás tartalmaz olyan kormányrendeleti szintű szabályokat, amelyek általános, ágazatfeletti jellegűek. Emellett bizonyos nagy ágazatok tekintetében, ahol a feladatot önkormányzati költségvetési szervek is ellátják, megőrzi a kormányrendeleti szintű szabályozást. A miniszteri rendeletek megalkotására olyan költségvetési intézmények tekintetében lesz továbbra is lehetőség, amelyek közvetlenül miniszteri irányítás alá tartoznak. A vegyes profilú intézmények tekintetében a közalkalmazott által betöltött munkakörtől függ, hogy vonatkozásában melyik végrehajtási szabály alkalmazandó, így elkerülhető, hogy az azonos munkakört betöltő közalkalmazottak helyzete a különböző ágazatokban egymástól eltérő legyen.

-----STARTING---POINT---VEGE---

A 32. §-hoz

A törvény 2009. január 1-jén lép hatályba, és - mivel módosító törvényről van szó - a folyamatba épített dereguláció folytán 2012. december 31-én veszti hatályát.

Az egyes szabályokat érintő hatályon kívül helyezések indoka a következő. A Kjt. 16. § (4) bekezdésének hatályon kívül helyezését az indokolja, hogy nem került sor további részvételi jogok meghatározására a Kjt. hatálybalépésétől, 1992-től eltelt idő alatt. A 20/B. § (1) bekezdése feleslegessé vált, mivel a pályázati eljárás szabályait törvényi szintre emelte a törvény. Az Mt. tanulmányi szerződésre és az alanyi jogon járó tanulmányi munkaidő-kedvezményekre vonatkozó szabályai megfelelően alkalmazhatók a közalkalmazotti területen is, ezért a törvény hatályon kívül helyezi a további tanulmányi kedvezményekre vonatkozó felhatalmazást tartalmazó 54. § (4) bekezdést. Az 59. § (1) bekezdését belső hivatkozási pontosítás érinti. Az 59. § (2) bekezdésének a) pontja a készenlétet követő pihenőidővel kapcsolatos felhatalmazást tartalmazta, amit a szabályozás törvényi szintre emelése miatt volt indokolt elhagyni; a b) pont pedig a rendkívüli munkavégzéssel, ügyelettel kapcsolatos kivételekre adott felhatalmazásra vonatkozott: ahol ilyen kivételek fenntartása szükséges, ott arról az adott ágazat szaktörvényében kell rendelkezni. A 61. § (4) és (5) bekezdés szabályozta a munkakörhöz szükséges képzettségi feltételek alóli átmeneti felmentés és végleges mentesítés intézményét - tekintve, hogy e szabályok bevezetése, 1992. óta eltelt időben a végzettségek megszerzésére már lehetőség nyílt, az eltérés lehetőségének fenntartása nem indokolt. A 78/A. § (12) bekezdése az állami kezességvállalással összefüggő felhatalmazást tartalmazott, ezt az 1992. évi XXXVIII. törvény (a továbbiakban: Áht.) 124. § (2) bekezdésének e) pontjában szereplő felhatalmazás váltja ki. Ugyanezen okból indokolt az 1992. évi XXIII. törvény (a továbbiakban: Ktv.) 49/I. §-ának (12) bekezdését is hatályon kívül helyezni. A 80. §-t érintő módosítás a munkaruha biztosítására vonatkozó munkáltatói kötelezettséget emeli be a Kjt. szabályai közé. A 84. § (2) bekezdése, valamint a 92. § (1) bekezdése végrehajtott rendelkezést tartalmaz, ezért deregulálásuk indokolt. A Munka Törvénykönyve 65. §-ának (5) bekezdése a vállalati tanács jogait szabályozza, amely már nem élő jogintézmény. A Ktv. 49/I. § (12) bekezdése a köztisztviselőknek nyújtott lakáskölcsön állami kezességvállalásával kapcsolatos felhatalmazó szabálya, amely azonban felesleges, mivel az erről szóló végrehajtási jogszabályt az Áht. felhatalmazó rendelkezése alapozta meg. Az egyes munkaügyi tárgyú törvények módosításáról szóló 2007. évi CLXXIX. törvényt érintő hatályon kívül helyezés az ottani, vezetői illetményrendszerre vonatkozó szabályok hatálybalépéséről szóló szabályt érinti. A hatálybalépést kizáró szabály, mely a közalkalmazottak jogállásáról szóló 1992. évi XXXIII. törvény módosításáról szóló 2007. évi C. törvényt és az egyes munkaügyi tárgyú törvények módosításáról szóló 2007. évi CLXXIX. törvényt érinti, szintén ezzel van összefüggésben.

A 33. §-hoz

A törvény a Kjt. mellékleteit módosítja, illetve mozaikos kodifikációs módszerrel szövegpontosító rendelkezéseket iktat be.

A 34. §-hoz

Az Mt. 119. §-ának módosítása pontosítja az ügyeletnek a munkaidő heti, illetőleg napi időtartamába történő beszámítására irányadó rendelkezéseket, valamint a munkaidő mértékére és beosztására vonatkozó szabályokat. Egyértelművé teszi, hogy e törvényhely a munkaidő beosztására és nem annak mértékére vonatkozó rendelkezéseket határoz meg.

Egyértelművé teszi továbbá, hogy mely időtartamokat kell a napi, illetőleg a heti munkaidő elrendelt tartamába beszámítani, utóbbinál - fenntartva az európai közösségi joggal való összhangot - beszámítva az ügyelet idejét is. Miután az ügyelet kizárólag a heti munkaidőbe számítandó be, továbbá az ügyelet alatt elrendelt rendkívüli munkavégzés az ügyelet helyébe lép, oka fogyottá válik az ezzel kapcsolatos szabályozás fenntartása.

A 123. § módosítása a munkaidő-szervezés egyes szempontjairól szóló 2003/88/EK irányelv által biztosított rugalmas foglalkoztatási lehetőség kihasználása érdekében teszi lehetővé az osztott napi munkaidő esetén a napi pihenőidő általánostól eltérő szabályainak alkalmazását.

A 125. §-nak a módosítása azért indokolt, mert a globalizáció keretében az országhatárokon átnyúló szolgáltatások teljesítése felülvizsgálatra készteti és kényszeríti a jogalkotót a munkaszüneti napok tárgyában. Egyes külföldre irányuló, nem a munkaszüneti naphoz kapcsolódó szolgáltatások esetében a hatályos munkajogi szabályok alapján nem lehetséges e napon a munkavégzés elrendelése, ugyanakkor a globalizálódott gazdaság megkövetelte nemzetközi együttműködés bizonyos társadalmi (nemzeti, vallási) értékeket más összefüggésbe helyez. A módosítás - ésszerű korlátok megfogalmazásával - a munkaszüneti napon történő foglalkoztatás lehetőségét a magánjogi szerződés alapján külföldre irányuló szolgáltatás teljesítéséhez kapcsolódó munkavégzés esetével bővíti. A módosítás által meghatározott 125. § (1) bekezdése ugyanis erre kifejezetten a munkaszervezéstől függetlenül ad csak lehetőséget, azaz önmagában a külföldi megrendelő részére történő teljesítés nem írhatja felül a munkaszüneti napra jelenleg is hatályos szigorúbb szabályok betartását (így, csupán egy külföldi megrendelővel kötött szerződés teljesítéséhez azért, mert a határidő lejártáig kevés a rendelkezésre álló munkanap, nem lehet sem beosztás, sem rendkívüli munka elrendelésével e napon foglalkoztatni). Ezzel élni csak akkor lehet, ha a szolgáltatás külföldre történő nyújtásához - a szerződés teljesítéséhez - kifejezetten szükséges a munkaszüneti napi munkavégzés elrendelése, mivel e szolgáltatást e napon is biztosítani kell.

E körbe tartozik különösen az ún. outsourcing cégek tevékenysége, amelyek külföldi partnereiknek nyújtanak - szinte kizárólag informatikai úton és információtechnológiai eszközök segítségével - szolgáltatást. A szabálynak jelentősége van a hazánkban ezen a területen foglalkoztatottak létszámának megtartásában és bővítésében, figyelemmel arra, hogy igen jelent ős a magyarországi székhelyű outsourcing-foglalkoztatók száma. Erre figyelemmel csak akkor van lehetőség az eltérése, ha kifejezetten információtechnológiai, informatikai eszközzel, (pl. telefon és/vagy számítógép és elektromos posta használatával) végzik.

A módosítás a munkaszüneti napon történő foglalkoztatás lehetőségét kiegészíti továbbá a külföldi kiküldetés lehetőségével, amikor a kiküldetés helye szerinti munkáltatóra irányadó jog alapján az Mt. szerinti munkaszüneti napon lehetséges a foglalkoztatás. Ennek alapján nincs mód - akár Magyarországról - munkavégzés elrendelésére, ha a magyar munkaszüneti napon (pl. Karácsony két napja) a kiküldetés helye szerinti munkaadónál sem lehetséges a foglalkoztatás.

Az éves munkanap-átrendezésről szóló, a Munka Törvénykönyvében szereplő miniszteri rendeletre adott felhatalmazást a törvény az újszerű jogalkotási követelményeknek megfelelően fogalmazza meg.

Az alkotmányos követelményeknek való ésszerű megfelelést szolgálja a törvény, mely szerint, ha a munkáltató még az esedékesség évében megkezdi a szabadság kiadását, annak az új évre átnyúló részét a tárgyévben kiadott szabadsághoz kell számítani.

A Munka Törvénykönyve 29. § (3) bekezdése utal az Mt. 51. § (5) bekezdésére, az azonban nem az érvénytelen, hanem az eredménytelen üzemi tanács választásról rendelkezik, a törvény korrigálja a hivatkozást, érdemi-tartalmi változtatást nem jelent.

A 35. §-hoz

A közoktatási törvény módosítása mindössze két új elemet tartalmaz. Egyrészt a közoktatási intézményben foglalkoztatás esetén nem összeférhetetlen a Kjt. 41. § (2) bekezdés a) pontja szerinti közeli hozzátartozók egy intézményben vezető-beosztotti viszonyban történő alkalmazása.

Másrészt az értékelés rendjét azzal kell meghatározni, hogy a teljesítményértékelés kiválóan alkalmas, alkalmas, kevéssé alkalmas, illetve alkalmatlan eredménnyel zárulhat. Erre azért van szükség, mert biztosítani kell, hogy ahol a közalkalmazotti minősítés helyett más teljesítményértékelési rendszert alkalmaznak, annak eredménye a minősítés eredményének megfeleltethető legyen, és így alapul szolgálhasson a Kjt. szerinti illetményeltérítésnek.

A 36. §-hoz

A munkavállalók által a munkájuk során használt munkaeszközök biztonsági és egészségvédelmi minimumkövetelményeiről szóló 89/655/EGK tanácsi irányelv átültetéséhez kapcsolódó, a munkavédelemről szóló 1993. évi XCIII. törvény (a továbbiakban: Mvt.) jogharmonizációs céllal történő módosítása körében a törvény nem engedi meg, hogy a próba- vagy kísérleti üzemeltetés során mellőzni lehessen az üzembe helyezési eljárást, sőt, a munkavédelmi szempontú előzetes vizsgálat során többletkövetelményként szerepel az ilyen típusú átmeneti üzemeltetéssel összefüggő kockázati tényezők figyelembevétele. Továbbá, a módosítás törvényileg szabályozza a munkaeszköz rendkívüli körülmények (átalakítás, baleset, természeti jelenségek, hosszan tartó használaton kívüli időszak) bekövetkezése esetén történő soron kívüli ellenőrzésének munkáltatói kötelezettségét.

A 37-39. §-hoz

A szociális és gyermekvédelmi ágazatban - különösen az alacsony lakosságszámú településeken - gyakran előfordul, hogy házastársak vállalnak munkát egy intézményen belül. Az is gyakori, hogy az egyikük vezetői vagy magasabb vezetői megbízást is kap. Tekintettel a szociális és gyermekvédelmi ágazatban még mindig meglévő szakemberhiányra, indokolt e lehetőséget továbbra is fenntartani. A rendelkezések lehetővé teszik, hogy ez a körülmény önmagában ne zárja ki a hozzátartozó foglalkoztatásának, vezetői megbízásának a lehetőségét.

Egészségügyi intézmény vezetőjének, orvos-igazgatójának, pénzügyi kötelezettségvállalásra jogosult vezetőjének lehet saját vállalkozása. Összeférhetetlenség abban az esetben áll fenn, ha gazdasági kapcsolatban is áll saját munkáltatójával. Mindezek mellett - kistelepüléseken, illetőleg hiányszakmákban másutt is - ellátási gondok keletkeznének az ágazat számára biztosítandó eltérő szabályozás hiányában.

A 40. §-hoz

A módosítás a Péptv. 4. § (1) bekezdését érintő érdemi változtatása annak kimondása, hogy ha a prémiumévek programban lévő személyt - a két munkáltató és az érintett háromoldalú megállapodása alapján - áthelyezik, ez nem szünteti meg automatikusan a programban való részvételt. A jogutód nélkül megszűnő munkáltatónál már meghatározott idő óta prémiumévek programban foglalkoztatott személy jogviszonyának a munkáltató megszűnése miatti befejeződése ugyanis méltánytalan helyzetbe hozná azokat a közalkalmazottakat, köztisztviselőket, stb. akik abban bízva választották a felmentés helyett a programban való részvétellel járó korlátozásokat, hogy a nyugdíjig a szükséges szolgálati időt megszerzik. Ezért egy speciális esetben, ha háromoldalú megállapodás jön létre legkorábban a jogutód nélküli megszűnést megelőző utolsó hónapban, a prémiumévek programban résztvevő személy az új munkáltatónál (pl. a fenntartónál, vagy más intézménynél) folytathatja a programban való részvételt.

A Péptv. 6. § (2) bekezdését érintő módosítás arra irányul, hogy a prémiumévek programhoz és a különleges foglalkoztatási állományhoz kapcsolódó költségvetési megtérítés feltételének szabálya, miszerint másfél évig (hacsak jogszabályban új feladatot nem kap) a munkáltató nem emeli a létszámát, pontosításra kerüljön. Az átlagos statisztikai létszám helyett az engedélyezett költségvetési létszámához viszonyítottan kell a munkáltatónak a foglalkoztatottak számát változatlanul hagynia. A statisztikai létszámba ugyanis beleszámítanak az ösztöndíjas foglalkoztatottak, míg az engedélyezett létszámba nem. A módosítással elkerülhető, hogy a pályakezdők ösztöndíjas foglalkoztatása akadályát képezze a prémiumévek programban részt vevők utáni költségvetési támogatás kifizetésének. A két foglalkoztatási kedvezmény rendeltetése ugyanis egymástól eltérő - a közszférából való méltányos kivonulás, illetve a pályakezdők elhelyezkedésének elősegítése - így olyan szabályozás megalkotása szükséges, amely-mindkét cél megvalósulását lehetővé teszi egymással párhuzamosan.

A Péptv. 6. § (1) bekezdésével, valamint 7. § (2) bekezdésével kapcsolatos módosítás 2010-ig, további egy évvel hosszabbítja meg a prémiumévek programba, illetve a különleges foglalkoztatási állományba való belépésre nyitva álló határidőt. Ehhez kapcsolódva a költségvetési források biztosításáról is rendelkezik.

A 41. §-hoz

A törvény megfogalmazza az egyes szabályokhoz kapcsolódó átmeneti rendelkezéseket.