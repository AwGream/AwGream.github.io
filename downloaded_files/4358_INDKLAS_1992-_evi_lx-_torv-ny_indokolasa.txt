1992. évi LX. törvény indokolása

a társadalombiztosítási alap 1991. évi költségvetésének végrehajtásáról, valamint a tartalékalapok biztosítási ágak közötti megosztásáról

-----STARTING---POINT---ALTALANOS---

-----STARTING---POINT---RESZLETES---

I. A Társadalombiztosítási Alap egyensúlyi helyzete, az 1991. évi hiány rendezése és a vagyon megosztása a biztosítási ágak között
1. 1991-ben a Társadalombiztosítási Alap bevételei 436 400 millió forintot, kiadásai 458 395 millió forintot tesznek ki. A társadalombiztosítás az 1991. évet az eredetileg előirányzott „0” egyenleg helyett jelentős negatív egyenleggel, a módosított előirányzat szerinti 1600 millió forint hiányt többszörösen meghaladó 21 995 millió forint kiadási többlettel zárta.
Az adatok vizsgálata világosan mutatja, hogy 1991-ben a Társadalombiztosítási Alap tervezett egyensúlya döntő mértékben a bevételek oldalán borult fel. A bevételek az előirányzattól több mint 17 milliárd (ezen belül a meghatározó jelentőségű járulékbevételek közel 30 milliárd) forinttal elmaradtak, miközben a kiadási többlet - a módosított előirányzathoz képest - a bevételkieséshez mérten kis volumenű, mintegy 3 milliárd forint.
1.1 A kiadási oldal legtöbb tétele a terveknek megfelelően alakult, több esetben az előirányzatnál kisebb kiadások valósultak meg. A legnagyobb súlyt kitevő nyugdíjkiadásnál a módosított előirányzathoz képest csaknem 1 milliárd forint megtakarítás jött létre, annak ellenére, hogy a kiadások egyes összetevői - mindenekelőtt a foglalkoztatáspolitikai célú korengedményes nyugdíjakra fordított összegek - igen dinamikus, a vártnál jóval gyorsabb növekedést mutatnak. Megvalósult az 1991. évi nettó átlagkereset-növekedéssel lényegében azonos (24%-os) nyugdíjemelés, amelynél a biztosítási szempontok (pl. a szolgálati idő hossza szerinti differenciálás) a korábbinál lényegesen erőteljesebben érvényesültek. Az év végi egyszeri nyugdíjkiegészítés viszont az előző évinél és az eredetileg tervezettnél kisebb összegben realizálódott.
Mintegy 400-400 millió forint megtakarítás keletkezett az anyasági ellátásoknál és a táppénznél. Ez elsősorban a gyermekgondozási díjat, illetve a betegségi ellátást igénybe vevők számának csökkenésével kapcsolatos. Ezen ellátási kiadásoknál - az elmúlt évekhez hasonlóan - továbbra sem fenyeget a „költségrobbanás” veszélye.
Éppen az ellenkezője állítható a gyógyszer- és gyógyászati segédeszköz-támogatást illetően. Az 1991. évi kiadás - ha a kormányzati döntéssel összefüggésben felmerült és az állami költségvetés által megtérített többletkiadást figyelmen kívül is hagyjuk - több, mint 10%-kal haladja meg a (módosított) előirányzatot. A terv fölötti többletkiadás nagyobb, mint amennyivel a Társadalombiztosítási Alap globális kiadásai meghaladják az előirányzottat. Ezt a területet folyamatosan figyelemmel kell kísérni, felülvizsgálva, hogy az eddig meghozott intézkedések mennyiben lesznek elégségesek a jövőben a kiadás-növekedés tervezett keretek között való tartására.
A gyógyító-megelőző ellátások finanszírozásának kiadása lényegében a tervezett szinten valósult meg.
A döntően a hitelkamatokat tartalmazó egyéb kiadások - a Társadalombiztosítási Alap likviditási helyzetének rosszabbodásával összefüggésben - az egy évvel korábbi, illetve az előirányzott összeg több mint kétszeresét tették ki. (Erre a rövidlejáratú befektetések hozama nagyrészt fedezetet teremtett.)
A hozambevételek tartalékolása lényegében a tervnek megfelelően alakult, a működési kiadások fedezetére átutalt összeg (a hozambevétel nélküli összes bevétel 1%-a) viszont - a járulékbevétel-kiesés következtében - közel 200 millió forinttal elmaradt attól.
1.2 A járulékbevételek növekedési ütemének visszaesése, a Társadalombiztosítási Alappal szembeni tartozások 1991. évi ugrásszerű növekedése jól tükrözi a gazdaság állapotában bekövetkező kedvezőtlen változtatásokat. Az 1991-es év a különböző negatív jelenségek (munkanélküliség, fizetésképtelenség, a gazdálkodók közötti pénzügyi kapcsolatok zavarai) mértékének a korábbinál is gyorsabb ütemű fokozódásával minőségileg is új helyzetet teremtett. Ennek következményei - az állami költségvetés és egyéb pénzügyi területek mellett - a társadalombiztosítás bevételeiben is közvetlenül érvényesültek. A vállalati-szövetkezeti szféra tervezettnél lényegesen nagyobb létszámcsökkenése miatt a járulékalap növekedése jelentősen elmaradt a számítottól, ami számottevő járulékbevétel-kiesést okozott. Ezt a hatást fokozza a kintlevőségek intenzív emelkedése. Megállapítható, hogy a tartozások növekedése nagymértékben objektív tényezők által meghatározott, s ezért a járuléktartozások behajtása eredményességének fokozására bevezetett, illetve előkészített intézkedések csak bizonyos határok között - és időbeli késleltetéssel - fejthetik ki hatásukat.
1.3 Tartós tendencia, hogy a társadalombiztosítás pénzügyi egyensúlya kedvező kintlevőségi helyzet esetén is fokozatosan romlik. Objektív törvényszerűségek szabályozzák, hogy a kiadások a bevételeknél - hosszabb távon is - gyorsabb ütemben emelkednek. (Ez kitűnik a Társadalombiztosítási Alap bevételi-kiadási egyenlegének elmúlt évekbeli alakulásából is.) A létszámcsökkenés fokozódásával az olló mindinkább nyílik. Ezért a társadalombiztosítás tartós pénzügyi egyensúlyának létrejöttéhez nélkülözhetetlen a társadalombiztosítási rendszer megújításának koncepciójáról és a rövid távú feladatokról szóló 60/1991. (X. 29.) OGY határozatban is rögzített vagyonjuttatás, illetve az állami költségvetés által nyújtott általános garancia és támogatás.
2. A Társadalombiztosítási Alapban 1991-ben keletkezett mintegy 22 milliárd forint összegű hiány rendezésénél a fenti általános követelménynek indokolt úgy érvényt szerezni, hogy az az állami költségvetésre minél kisebb összegű azonnali terhet rójon. Ezt az is indokolja, hogy az 1991. évi állami költségvetésről szóló törvényben előírt feltételek értelmében a Társadalombiztosítási Alap 1991. évi hiányának fedezetére nem érvényesül állami garancia, mert a kintlevőségek növekedése nagyobb a hiány nagyságánál. Az is fontos szempont, hogy a rendezés lehetőleg ne járjon a Társadalombiztosítási Alap - egyébként is szerény mértékű - tartalékainak (vagy azok egy részének) végleges felhasználásával, és átmenetileg is csak minél kisebb hányaduk legyen lekötve. Ezért a törvényjavaslat a következő megoldási javaslatot tartalmazza:
- A Szolidaritási Alap terhére kell rendezni a hiány azon részét, amely abból ered, hogy az előnyugdíjra fordított kiadások egy része 1991-ben nem térült meg (3 millió forint).
- A politikai rehabilitációval kapcsolatos 1991. évi nyugdíjkiadások megtérítésének azon részét, melyet az állami költségvetés csak 1992-ben utalt át, az 1991. évi hiány rendezésébe kell bevonni. Ennek megfelelően ez az összeg (275 millió forint) 1992-ben nem a folyó kiadások fedezetét képezi, hanem a likviditási tartalékba kerül.
- A hiány fennmaradó részét (21,7 milliárd forintot) egy speciális konstrukció segítségével kell rendezni. E konstrukció sajátossága, hogy a hiány fedezetét a likviditási tartalék biztosítja. A likviditási tartalék igénybevétele az 1991. év végén fennálló járuléktartozások megfizetése megelőlegezésének minősül. A törvényjavaslat azt a követelményt fogalmazza meg, hogy a tartalékból igénybe vett összeg - a megfizetett járuléktartozásból - legkésőbb 1994. végéig visszapótlásra kerüljön. A visszapótlás során 1992. végéig az igénybe vett likviditási tartalék minimum 1/3-át, 1993. végéig pedig összesen minimum 2/3-át vissza kell pótolni. Az 1991. év végi tartozás megtérített összegét évente kell számításba venni; nagyságát az év végi tartozásállományok különbözeteként kell értelmezni.
A kedvezőtlen gazdasági feltételek miatt számolni kell azzal, hogy az 1991. év végi tartozások jelentős részét a járulékfizetők a tartalék visszapótlására megadott határidőkig nem tudják megfizetni. Ezért központi jelentőségű kérdés a visszapótlásra vonatkozó garancia feltételrendszere. A teljes értékű biztosítékot nyújtó állami készfizetői garancia az állami költségvetés jelenlegi és közeljövőbeli helyzetében nem irányozható elő. Ehelyett az államnak a gazdálkodó szervezetekben megjelenő tulajdona, e tulajdonnak a törvényjavaslatban megfogalmazott értékesítési követelménye, illetve az ennek sikeres realizálása esetén befolyó bevétel áll rendelkezésre a visszapótlás fedezeteként.
3. Az 1992. évi X. törvény a társadalombiztosításon belül létrehozta a nyugdíjbiztosítási- és az egészségbiztosítási ágat; megalkotta ezek különálló pénzügyi alapjait. Az ágak önállóságának, pénzügyi elkülönülésüknek következő lépéseként a törvényjavaslat tartalmazza a Társadalombiztosítási Alapban az elmúlt években felhalmozódott vagyonnak a két ág közötti megosztását. Természetesen nem osztható meg most az a vagyonrész, amely átmenetileg "foglalt" (a hiány rendezésébe bevont likviditási tartalék), illetve meghatározott célra véglegesen el lesz költve. (Ez utóbbi az 1991. évi III. törvény által egészségmegőrzési célú felhasználásra engedélyezett, a befektetések hozama tartalékból elkülönített 600 millió forintnak 1991-ben még fel nem használt, de 1992-ben elkölthető része.)
A tartalékok megosztása az 1991. év végi állapotra épül, ugyanakkor a törvényjavaslat rögzíti, hogy az 1992. évi vagyongyarapodás megosztásánál is - eltérő rendelkezés hiányában - az előírt eszmei hányadokat kell alapul venni.
A törvényjavaslat a likviditási tartalék 50-50% arányú megosztását tartalmazza (a hiány rendezésébe bevont tartalék visszapótlásából is ilyen arányban részesülnek a biztosítási ágak).
A tartósan lekötött vagyon (valamint a befektetések hozama tartalék) megosztása során a Nyugdíjbiztosítási Alap a vagyon 90, az Egészségbiztosítási Alap pedig a 10%-át kapja. Ezt az arányt az indokolja, hogy a tartósan lekötött vagyont igénylő nyugdíjfinanszírozási feladatok súlya is - jó közelítéssel - ilyen arányban terheli a két biztosítási ágat.
A biztosítási alapok a megosztott vagyon minden eleméből, illetve a hozamokból is a fenti eszmei hányadok szerint részesednek.
II. A Társadalombiztosítási Alap 1991. évi bevételei és kiadásai
A. Bevételek
A Társadalombiztosítási Alap 1991. évi összes bevétele 436 400 millió forint volt. Ez az összeg a megelőző évi tényleges bevételnél 76 248 millió forinttal, 21,2%-kal magasabb. Az 1991. évi összes bevételen belül a legjelentősebb részarányt, 93,4%-ot a járulékbefizetések képviselték, a társadalombiztosítási tevékenységgel kapcsolatos egyéb bevételek, valamint a társadalombiztosítás kamat- és egyéb hozambevételei együttesen 6,6%-ot tettek ki. Az összes bevételen belül a tervezettnél kisebb ütemben növekedtek a járulékbevételek. Az elmaradás a vállalati-szövetkezeti körben keletkezett, melyet a többi szektornál bekövetkezett növekedés nem volt képes ellensúlyozni. 1991-ben ugrásszerűen megnövekedtek a járuléktartozások is. A járulékbevételekkel ellentétben a Társadalombiztosítási Alap egyéb bevételei az előirányzott szint fölött alakultak, ami mérsékelte a bevételi elmaradást.
1. A társadalombiztosítási- és nyugdíjjárulék befizetésekből 1991-ben együttesen 407 355 millió forint bevétel származott, ebből a társadalombiztosítási járulék összege 329 008 millió forintot, a nyugdíjjárulék összege 78 347 millió forintot tett ki.
A járulékbevételek 54 919 millió forinttal (15,6%-kal) növekedtek a megelőző évihez képest, ez az összeg a teljes bevételi növekmény 72%-át jelenti. Ezen belül a társadalombiztosítási járulékbevétel az 1990. évihez képest 41 395 millió forinttal (14,4%-kal), a nyugdíjjárulékbevétel 13 524 millió forinttal (20,9%-kal) emelkedett. Az előirányzathoz képest a társadalombiztosítási járulékbevételeknél 30 842 millió forint (8,6%) elmaradás, míg a nyugdíjjárulék-bevételeknél 1347 millió forint (1,7%) többlet mutatkozik.
A gazdálkodó szervezetek társadalombiztosítási befizetéseinek elszámolása során bevételként elsőként a fönnálló tartozások után fizetendő késedelmi pótlék kerül elkönyvelésre, ezért járulékbevételként csak az így csökkentett összeg jelenik meg. Ennek megfelelően a tartozások növekedésével párhuzamosan a késedelmi pótlék bevétel a járulékjellegű társadalombiztosítási bevételeken belül szükségszerűen növekvő részarányt tesz ki, amit az adtok értékelésénél figyelembe kell venni.
A járulékbevétel két összetevőjének eltérő ütemű növekedése mögött az áll, hogy a járulékbevételek elszámolásánál először a nyugdíjjárulék-befizetést könyvelik el. (Ebben az fejeződik ki, hogy a munkavállalóktól levont járulékot a munkáltatók által kifizetett társadalombiztosítási ellátások összege általában „lefedi”.) Sok esetben ilyen módon a nyugdíjjárulék befizetése megtörtént, míg a társadalombiztosítási járulék befizetése elmaradt.
A társadalombiztosítási járulékbevétel a befizetők szerint három fő szektorra bontható: vállalatok és szövetkezetek, költségvetési szervek, magánszektor; ezek mellett elkülönül a munkanélküli járadék (segély) után fizetett társadalombiztosítási járulék.
1.1 A vállalati-szövetkezeti szektorban a társadalombiztosítási járulékbevétel 207 989 millió forintot tett ki. Ez az összeg a megelőző évit mindössze 7283 millió forinttal (3,6%-kal) haladta meg. A megelőző évhez képest növekedés csak a vállalati körben volt tapasztalható: 13 812 millió forint (8,6%). Számottevően csökkent a bevétel a mezőgazdasági szövetkezeteknél (3478 millió forinttal, azaz 15%-kal), valamint az ipari szövetkezeteknél (2898 millió forinttal, azaz 23%-kal). Kisebb mértékű elmaradás (153 milió forint, azaz 2,7%) mutatkozik a fogyasztási és értékesítő szövetkezeteknél is.
Az előirányzathoz képest ezen szektorban igen jelentős elmaradás mutatkozik: 42 881 millió forint (17,1%). A bevételkiesés a vállalatoknál 22 827 millió forint, a mezőgazdasági szövetkezeteknél 10 910 millió forint, az ipari szövetkezeteknél 7289 millió forint, a fogyasztási és értékesítési szövetkezeteknél 1855 millió forint.
Az ezen szférából származó járulékbevételek 1991. évi alakulását mind az előző évhez képest végbement minimális növekedés, mind az előirányzati szinthez képest tapasztalható nagymértékű elmaradás tekintetében - a kintlevőségek növekedésén túlmenően - elsősorban a vállalati-szövetkezeti szektorba tartozó járulékfizetői kör szűkülésével, illetve az alkalmazotti létszám rendkívül erős, a tervezettet meghaladó mértékű csökkenésével lehet magyarázni. Az e szférába tartozó gazdálkodók számának csökkenése a tulajdonosi, szervezeti átalakulás - s ezzel a magánszektor bővülése - nyomán következett be. Az előirányzottól való elmaradásban szerepet játszik az is, hogy a járulékbevételek 1990. évi tényszáma az említett szektorban 3295 millió forinttal kevesebb volt a tervezés időszakában figyelembe vett várható adatnál.
1.2 A költségvetési szektorban a társadalombiztosítási járulékbevétel 88 831 millió forint volt, 21 279 millió forinttal, 31,5%-kal több, mint a megelőző évben; az előirányzatot 6821 millió forinttal, 8,3%-kal haladta meg. Az ezen szektorban tapasztalható jelentős bevételnövekedés elsősorban azzal függ össze, hogy e szférát kevésbé érintik a kedvezőtlen gazdasági és munkaerőpiaci hatások; kifejeződnek benne továbbá a központi bérpolitikai intézkedések hatásai is. A bevétel előirányzaton felül jelentkező többlete döntően azzal függ össze, hogy az e szektorból származó 1990. évi járulékbevétel számottevően meghaladta a tervezésnél alapul vett várható összeget.
1.3 A magánszektorból 1991-ben 26 997 millió forint társadalombiztosítási járulék folyt be. Az említett összeg az előző évinél 8328 millió forinttal (44,6%-kal), az előirányzatnál pedig 4477 millió forinttal (19,9%-kal) volt magasabb. A jelentős növekedés oka döntően az, hogy a privatizáció előrehaladtával megemelkedett a társasvállalkozásokban tevékenykedő tagok és alkalmazottak száma, valamint megnövekedtek a járulékalapot képező jövedelmek.
1.4 A munkanélküliek után fizetett társadalombiztosítási járulék 5191 millió forintot tett ki a tárgyévben. A növekedés a megelőző évhez képest több mint hétszeres: a növekmény abszolút számban 4505 millió forint. Az előirányzathoz képes 741 millió forint a többletbevétel. (A munkanélküli segély után befizetett nyugdíjjárulék összege további 631 millió forint - a megelőző évinél 545 millió forinttal több - volt.)
2. A társadalombiztosítási tevékenységgel kapcsolatos egyéb bevételek 1991. évi tényleges összege 21 035 millió forint. E bevételi kategóriában a megelőző évhez képes 14 124 millió forint, a tárgyévi előirányzathoz képest 10 735 millió forint többletbevétel keletkezett 1991-ben.
2.1 A legnagyobb részarányt e bevételen belül a késedelmi pótlék és rendbírság képezi. Ilyen címen 1991-ben 13 098 millió forint folyt be. A megelőző évhez képest a növekmény 8223 millió forint; az előirányzatnál a ténylegesen befolyt összeg 7898 millió forinttal több. A nagymértékű növekedés a gyorsan emelkedő - a prognosztizáltnál jóval nagyobb mértékű - járuléktartozásra, illetve az elszámolási rendszer - már említett - konstrukciójára vezethető vissza.
2.2 Gyorsan növekvő tételt jelent az egyéb bevételeken belül a foglalkoztatáspolitikai célú korengedményes nyugdíjkiadás megtérítése. Az adott címen befolyt összeg 4590 millió forint volt, a megelőző évinél 3553 millió forinttal, az előirányzat összegénél pedig 2435 millió forinttal több. A gyorsütemű növekedés a foglalkoztatási helyzet romlásának következménye. A jelentős összegű bevétel ugyanakkor 952 millió forinttal elmarad a foglalkoztatáspolitikai célú korengedményes nyugdíjakra kifizetett összegtől. A különbözet elsősorban abból származik, hogy a munkáltatók egy része fizetési kötelezettségének nem, vagy csak késedelmesen tesz eleget; ehhez járul még a pénzügyi lebonyolítás miatti időbeli eltolódás.
2.3 A politikai rehabilitációval összefüggő nyugdíjkiegészítések megtérítésének összege 2169 millió forint volt. Az előirányzatnál ez az összeg 176 millió forinttal kevesebb. A politikai rehabilitációval összefüggő nyugdíjkiegészítésekre kifizetett összegtől a bevétel 275 millió forinttal maradt el, ami a pénzügyi elszámolás utólagosságával függ össze.
2.4 A Társadalombiztosítási Alap e bevételi csoportban kimutatott további különféle kisebb "egyéb" bevételei 1991-ben 1178 millió forintot tettek ki. A megelőző évihez képest 179 millió forinttal több folyt be. Az előirányzathoz viszonyítva a tényleges bevétel közel kétszeres. A jelentékeny növekedés mind a megelőző évi, mind az előirányzati szinthez képest elsősorban a közgyógyellátási kiadások megtérítésének többletéből, valamint a különböző kártérítések növekedéséből származik.
3. A Társadalombiztosítási Alap kamat- és egyéb hozambevételei címen 1991-ben 7143 millió forint, a megelőző évi összeg mintegy tízszerese folyt be. Ez az előirányzathoz képest 643 millió forint többletbevételt jelent. A Lakásalap fedezeti kötvény kamata az előirányzott 2700 millió forinttal lényegében azonos összegben (2691 millió forintban) realizálódott. A kötvény forgatásából további 114 millió forint bevétel (opciós díj) származott. Különféle egyéb - rövidlejáratú befektetésekből származó - hozambevételek formájában 665 millió forint, az előirányzatban nem szereplő bevétel folyt be. Részvények osztalékából a tervezettnél 127 millió forinttal kevesebb (173 millió forint) bevétel származott. Itt azonban tekintetbe kell venni, hogy az Országos Kereskedelmi és Hitelbank, illetve a Budapest Bank által ingyenesen juttatott - az osztalékot mintegy "kiegészítő" - részvények (együttes névértékük 100 millió forint) bevételként nem, de vagyongyarapodásként megjelennek.
4. 1991-ben a gyógyszertérítési díjak emelésének elhalasztásából eredően 1991. május 2-ig felmerült többletkiadások megtérítése címén 867 millió forint folyt be a Társadalombiztosítási Alapba. Ez a bevételi tétel az 1991. évi előirányzott bevételek között nem szerepelt.
5. A járulékfizetők Társadalombiztosítási Alappal szembeni tartozása, valamint az egyéb tartozás az 1990. december 31-i értékről 1991. december 31-re több mint kétszeresére, 54.415 millió forintra növekedett. A nettó adósságállomány 1991. év végi nagysága 49.148 millió forint volt. A tartozások minden befizetői szférában növekedtek 1991-ben, a tartozás nagysága és a növekedés üteme azonban az egyes szektorokban eltért egymástól.
A tartozások főbb szektoronkénti alakulása az 1990. év végi tényadatokhoz viszonyítva a következő:
 	    
       (millió Ft)      Állomány Változás millió forint %    1990. XII. 31-én 1991. XII. 31-én     Költségvetési szervek 285 1 142 857 300,7   Vállalati-szövetkezeti 16 921 41 956 25 035 148,0   Egyéni vállalkozók 3 899 6 372 2 473 63,4   Társas vállalkozók 1 606 3 404 1 798 112,0   Egyéb (pl.foglalk.pol. célú korengedm.nyugd. kiadások megtérítésének elmaradása 1 203 1 541 338 28,1   Összesen 23 914 54 415 30 501 127,5
Az 54 415 millió forint összkintlevőségből a ki nem egyenlített késedelmi pótlék 7210 millió forintot (13,3%-ot) tesz ki. (Ez az összeg az 1990. év végén 2825 millió forint, azaz 11,8% volt.)
A tartozások területi megoszlását az jellemzi, hogy a kintlevőségek mintegy 40%-a a Budapesti és Pest megyei Igazgatóságnál, további 40%-a a vidéki igazgatóságoknál jelentkezik; a Vasutas Társadalombiztosítási Igazgatóságnál jelenik meg a hátralék 17%-a, amelynek döntő részét (9173 millió forintot) a Magyar Államvasutak tartozása tesz ki.
A legnagyobb mértékű tartozást az ipari tevékenységet folytató nagyvállalatok halmozták fel. A rendezési törekvések ellenére sem mutatható ki csökkenő tendencia tartozásaiknál. Ebben szerepet játszik a vállalatok közötti gazdálkodási kapcsolatok „ziláltsága”, a kialakult „körbetartozás”.
Az egyéni vállalkozói körben a kintlevőségek emelkedése elsősorban arra vezethető vissza, hogy a vállalkozók száma jelentősen megnövekedett, és sokuk vállalkozása ráfizetéses.
Némileg más a helyzet a társasvállalkozások körében. A kintlevőségek növekedése a tapasztalatok szerint e szférában kisebb mértékben vezethető vissza a gazdasági ellehetetlenülésre; a tartozások emelkedésében a nem kielégítő fizetési morál is számottevő szerepet játszik.
A járuléktartozások növekedése annak ellenére következett be, hogy a társadalombiztosítási apparátus 1991-ben jelentős erőfeszítéseket tett a kintlevőségek mérséklése, növekedésük megállítása érdekében. 1991-ben is sor került a megelőző évben is alkalmazott eszközök (felszámolási eljárások indítása, a legnagyobb összeggel tartozó adósok listájának nyilvánosságra hozatala stb.) igénybevételére.
A megelőző évekhez képest a hátralékok behajtása érekében felhasználható eszközök köre 1991. második felében kibővült. 1991. július végén kormányhatározat született a társadalombiztosítás egyensúlyát szolgáló intézkedések meghozataláról. A kormányhatározaban foglaltak alapján számos jogszabályváltozásra került sor, melyek javították a társadalombiztosítás járulékbeszedési tevékenységének feltételeit. A járulékfizetők által benyújtott járulékbevallás végrehajtható közigazgatási okirattá vált; a társadalombiztosítás az adós valamennyi bankszámlájáról tudomást szerezhet, és az azonnali beszedési megbízást a kötelezett bármely bankszámlája ellen benyújthatja (vagyis az adós forrásai ilymódon nem „rejthetők el”); a társadalombiztosítás beszedési megbízásait a bank „sorbaállítja” (vagyis fedezet hiányában nem küldi vissza azokat) stb. Ugyanakkor ezek a - járuléktartozások bizonyos típusú eseteiben eredményesen alkalmazható - eszközök 1991-ben még csak korlátozott mértékben fejthették ki hatásukat. A kormányhatározat bizonyos pontjainak realizálása - a szükséges előkészítő munkálatok időigénye miatt - 1992-re húzódott át. (Folyamatban vannak a munkálatok pl. a társadalombiztosítás saját behajtási apparátusa létrehozásának, valamint az adós szervezetek által felajánlott vagyonelemek megfelelő szervezeti formában - ún. társadalombiztosítási börzén - történő értékesítése tekintetében.)
B. Kiadások
A Társadalombiztosítási Alap 1991. évi összes kiadása 458 395 millió forint volt. Ez az összeg a megelőző évi kiadást 97 624 millió forinttal (27,1%-kal) haladta meg. Figyelembe kell venni azonban, hogy az 1990. évi kiadási összeg tartalmazza az 1990. január-március havi családi pótlék kiadást is. Az azonos szerkezetű összkiadáshoz való viszonyítás 112 346 millió forint (32,5%) 1991. évi többletkiadást mutat.
A tényleges összkiadás kismértékben mind az eredeti, mind a módosított előirányzatot túllépte. Az eredeti előirányzathoz képest 4745 millió forintos (1%-os), a módosítotthoz képest 3145 millió forintos (0,7%-os) többletkiadás keletkezett.
A Társadalombiztosítási Alapból történt családi pótlék kifizetést nem tartalmazó 1990. évi összkiadáshoz képest számított kiadási többletből 61 202 millió forint (54,5%) a társadalombiztosítás rendszerében automatikusan érvényesülő tényezőkből (a demográfiai folyamatokból, az ellátások alapjául szolgáló keresetek növekedéséből, az árszínvonal emelkedéséből), valamint az 1990. évi intézkedések áthúzódó hatásából ered.
A növekmény közel fele, 51 144 millió forint (45,5%) származik az ellátások emeléséből. Ez a nyugdíjakat és nyugdíjszerű ellátásokat, a nyugdíjminimumhoz kapcsolt gyermekgondozási díj minimumot, valamint a gyermekgondozási segélyhez járó jövedelempótlékot érintette.
Az 1991. évi előirányzat(ok)hoz képest mutatkozó többletkiadás számos tényező együttes hatását tükrözi. Egyes ellátásoknál kiadástöbblet jelentkezik (a legjelentősebb többletkiadást a gyógyszer- és gyógyászati segédeszköz-támogatásnál tapasztalhatjuk); ezt mérséklik a más kiadási tételeknél mutatkozó megtakarítások.
1. A Társadalombiztosítási Alap kiadásaiban a legmagasabb részarányt (57,3%-ot) a nyugdíjkiadás teszi ki. Az 1991. évi nyugdíjkiadás - a foglalkoztatáspolitikai célú korengedményes nyugdíjkiadással, az előnyugdíjakkal, a politikailag rehabilitáltak nyugdíjkiegészítésére, valamint a nyugdíjasok lakbérhozzájárulására kifizetett összegekkel együtt - 262 849 millió forintot tett ki. Ez 60 731 millió forintos (30%-os) kiadásnövekedést jelent 1990-hez képest. A nyugdíjkiadások az eredeti előirányzathoz (262 430 millió forint) viszonyítva 419 millió forint (0,2%) többletet mutatnak.
Az 1991. évi tényleges kiadást befolyásoló, az 1990. évi szinthez, illetve az előirányzott összeghez képest elmozdító tényezőket, valamint ezek pénzügyi kihatását a következő táblázat foglalja össze:
 	  (millió forint)
    Különbözet az   A kiadást növelő, illetve csökkentő tényezők 1990. évi tényleges kiadáshoz képest 1991. évi eredeti előirányzathoz képest   1991. évi nyugdíjintézkedések (év végi egyszeri kiegészítés nélkül) 46 700 -955   1991. év végi egyszeri nyugdíjkiegészítés különbözete -3 214 -1 694   1990. évi nyugdíjintézkedések áthúzódó hatása 2 500 -   létszámnövekedés 7 802 3 102   állománycserélődés 4 737 437   politikai rehabilitáltak részére kifizetett nyugdíjkiegészítés többlete 2 225 99   lakbérhozzájárulás és -támogatás különbözete -19 -7   az 1990. évi várható és tényleges kiadás különbözete (tervezési tényező) - -563   Összesen: 60 731 419
1991-ben a nyugellátások eredeti előirányzata csak az év végi egyszeri nyugdíjkiegészítéssel összefüggésben került módosításra (az előirányzat 1380 millió forinttal emelkedett).
1.1 Nyugdíjkompenzációs intézkedésre 1991-ben 46 700 millió forintot fordítottak, amely az eredetileg előirányzott összegnél 955 millió forinttal kevesebb. A személyenkénti emelés az Országgyűlés határozatának megfelelően megtörtént. A keretet azonban az intézkedés nem kötötte le teljes mértékben. Ez döntően abból fakad, hogy a tervezés során némileg magasabb várható nyugdíjszínvonalat prognosztizáltunk, mint ami megvalósult és az emelésre vonatkozó végleges döntés eltért a tervezés során figyelembe vett elképzeléstől. A "megtakarítás" a nyugdíjasokat nem érintette kedvezőtlenül, mert ez az összeg "beépült" az egyszeri kiegészítésbe. (Ennyivel kevesebb lehetett volna az egyszeri kiegészítés, ha az előírt átlagos emelés "felemészti" az előirányzott nyugdíjemelési összeget.)
Nyugdíjemelésre (ide nem értve a 300 millió forint keretösszegben végrehajtott, egyedi elbíráláson alapuló, szociális rászorultságot figyelembe vevő nyugdíjemeléseket) a Társadalombiztosítási Alap forrásai terhére 1991-ben két alkalommal került sor. Ezek az emelések nem követték a megelőző év gyakorlatát. Az emelésnél alapvető szempontként szerepelt a szolgálati idő hossza, valamint a nyugdíjazás időpontja és csak másodsorban jött számításba a szociális szempontok érvényesítése.
a) Az 1991. január 1-től végrehajtott nyugdíjemelés az 1990. december 31-én már állományban levő személyeket érintette, a megelőző évek gyakorlatától eltérően a tárgyévben nyugdíjazottakra nem terjedt ki. Ezen intézkedés révén 1991-ben lényegében megvalósult a nyugdíjaknak a nettó átlagkeresetek növekedési ütemével azonos (24%-os) emelkedése. Az intézkedés 45 976 millió forint költségkihatással járt. A januári intézkedés az alábbi - itt csak nagy vonalakban vázolt - emelési szabályrendszer alapján valósult meg:
A 26 000 forintot el nem érő saját jogú nyugellátás, baleseti rokkantsági nyugdíj és átmeneti járadék összege a nyugdíjazás időpontjától függően 8, 9, illetve 11%-kal került megemelésre. Ezen mértékeken felül az öregségi nyugdíjat a nyugdíj megállapításakor elismert szolgálati idő függvényében további 13, 14, 16, illetve 18%-kal kellett emelni.
A nyugdíjmegállapítás idejétől függő emelési mértékhez a III. csoportos rokkantsági, baleseti rokkantsági nyugdíj esetében - a szolgálati idő hosszától függően - legalább 14%-os, az I-II. csoportos rokkantsági, baleseti rokkantsági nyugdíj esetében 18%-os emelés járult.
A fentiek alapján számított emelés összege havi 1000 forintnál kevesebb, illetve 3000 forintnál több nem lehetett, és az ellátás összege az emeléssel együtt sem haladhatta meg a havi 26 000 forintot.
A hozzátartozói nyugellátásokat 21%-os, de minimum 900 forintos emelés illette meg. A különböző, kisebb kört érintő segély jellegű ellátások fix összeggel emelkedtek. Havi 600 forinttal kerültek megnövelésre a meghatározott összegű nyugellátások, valamint a nyugdíjak legkisebb összegei (az öregségi nyugdíj minimuma havi 5200 forintra emelkedett).
b) 1991. augusztus hónapban került sor a tavalyi második nyugdíjemelésre, mely lényegében a januári emelés hatályát terjesztette ki - értelemszerűen az ottanitól eltérő mértékrendszerrel - az 1991-ben nyugdíjazottakra. Ez az intézkedés 424 millió forint költségkihatással járt.
1.2 1991. decemberében hajtották végre a nyugdíjak év végi egyszeri kiegészítését. A nyugdíjkiadás előirányzatán belül eredetileg erre a célra - a törvényjavaslat indokolása szerint - 7,5 milliárd forint lett előirányozva. 1991. során azonban a nyugdíjkiadások előirányzatán belül a foglalkoztatáspolitikai célú korengedményes nyugdíjakra fordított összegek a tervezettet jelentősen meghaladó mértékben megnövekedtek; így az Országgyűlés által az egyszeri nyugdíjkiegészítés céljára elfogadott 5780 millió forintos keretösszeg mellett is szükség volt a nyugdíjkiadás-előirányzat 1380 millió forinttal történő megnövelésére.
Az egyszeri nyugdíjkiegészítésre ténylegesen kifizetett összeg 5836 millió forintot tett ki. Ez 3214 millió forinttal marad el az 1990-es értéktől, míg az eredetileg tervezett összegnél 1694 millió forinttal kevesebb. Az intézkedés szociális szempontokat vett figyelembe; kiegészítésben részesültek a 10 400 forintot meg nem haladó nyugellátások, 1000, 2000, illetve 2500 forintos mértékben.
1.3 A nyugellátásban részesülők havi átlaglétszáma - a foglalkoztatáspolitikai célú korengedményes nyugdíjasokkal együtt - 1991-ben 2613 ezer fő volt. Ez mintegy 100 ezer fővel volt több az előző évinél, a tervezett létszámot pedig 37 740 főnél (1,5%-kal) haladta meg. A nagymértékű növekedés - mind a megelőző évhez, mind a prognosztizálthoz képest - elsősorban a foglalkoztatási problémák súlyosbodását tükrözi.
A foglalkoztatáspolitikai célú korengedményes nyugdíjban levők átlagos létszáma a megelőző évi 12 500 fős értékről 40 500 főre emelkedett. Ugyancsak jelentős növekedést mutat az átmeneti és a rendszeres szociális járadékban részesülők havi átlaglétszáma. Az 1990. évi 40 600 fővel szemben 1991-ben 59 600-an részesültek átlagosan havonta e két - munkaerőpiaci okokból nem foglalkoztatható, megváltozott munkaképességű, nyugdíjra (még) jogot nem szerzett személyeknek biztosított - ellátásban. A közel 50%-os növekedést részben - elsősorban az átmeneti járadékosok körében - a már említett foglalkoztatási problémák, részben pedig - főként a rendszeres szociális járadékosok esetében - az egészségi állapot romlása, valamint bizonyos, az igénybevételt megkönnyítő jogszabályi változások váltották ki.
Az év folyamán saját jogon megállapított nyugdíjak közül az öregségi nyugdíjak száma 127 ezer volt, 16 ezerrel (14,4%-kal) több az előző évinél. A rokkantsági nyugdíjmegállapítások száma 66 ezer volt. Ez ötezres (8,2%-os) emelkedést jelent az előző évhez képest. Az öregségi és rokkantsági nyugdíjmegállapítások száma közötti arány kismértékben (1,3 százalékponttal) javult a megelőző évihez képest.
A nyugellátásban részesülők létszámának bővülése önmagában 7802 millió forinttal növelte meg a kiadást az 1990. évihez képest. A létszám terv fölötti növekedése pedig az előirányzotthoz képest 3102 millió forint többletkiadást indukált.
1.4 A nyugdíjas állomány cserélődéséből 1991-ben 4737 millió forint kiadási többlet adódott a megelőző évhez képest. Az 1991. évi cserélődést befolyásolta, hogy az 1991. folyamán újonnan megállapított nyugdíjak tárgyévi emelése lényegesen alacsonyabb volt, mint az 1990-ben már állományban levőké; valamint az a tény, hogy a résznyugdíj-intézmény bevezetésével mintegy 10-12 ezer főnek a megállapított nyugdíja nem érte el a nyugdíjminimum összegét. Az állománycserélődés tervezetthez képest mutatkozó többlete 437 millió forint.
1.5 Politikai rehabilitációval összefüggő nyugdíjkiegészítésre 1991-ben 2444 millió forintot, az előző évinél 2225 millió forinttal, a tervezett összegnél 99 millió forinttal többet fizettek ki. A kiadás különösen 1991. nyarától - a kárpótlási igények elbírálását követően - mutat dinamikus növekedést.
1.6 A lakbérhozzájárulásra és -támogatásra 1991-ben 353 millió forintot fordítottak. Ez az összeg 19 millió forinttal (5%-kal) marad az 1990. évi alatt. Megtakarítás mutatkozott az előirányzathoz képest is, ennek mértéke 7 millió forint.
1.7 Az eredetileg előirányzott kiadáshoz képest eltérést okoz az is, hogy az 1990. évi tényleges nyugdíjkiadás a tervezésnél alapul vett (várható) összegnél 563 millió forinttal alacsonyabb volt.
1.8 A havi átlagnyugdíj - az év végi egyszeri kiegészítés és a politikai rehabilitációval összefüggő nyugdíjkiegészítés, valamint a lakbérhozzájárulás és -támogatás nélkül - 1991-ben 8108 forint volt. Ez az érték a megelőző évinél 1725 forinttal (27%-kal) magasabb, míg a tervezettől 54 forinttal marad el.
2. Az anyasági ellátásokra fordított kiadás 1991-ben 23 827 millió forintot tett ki. A megelőző évhez képest mutatkozó többletkiadás 5616 millió forint (30,8%). Ezt elsősorban az 1990. évi intézkedések áthúzódó hatása, az 1991-ben végrehajtott emelések, valamint az egyes ellátások alapjául szolgáló átlagkeresetek növekedése eredményezte. Az 1991. évi eredeti előirányzathoz képest több tényező együttes hatására 203 millió forintos (0,8%-os), a - gyermekgondozási segély jövedelempótlékának év végi egyszeri kiegészítésére fordítandó összeggel megnövelt - módosított előirányzathoz képest pedig 423 millió forintos (1,7%-os) elmaradás mutatkozik.
2.1 Az anyasági segély kiadás 1991. évi összege 749 millió forint. Ez az összeg az előző évinél 23 millió forinttal, az 1991. évi előirányzatnál 19 millió forinttal több. A születések száma 1991-ben mintegy 126 ezer fő volt, amely hozzávetőleg az előző évi szintnek felel meg. Anyasági segélyben ugyanakkor csak 116 800 fő részesült. Ez az igénybevevő létszám az 1990. évinél 2400 fővel, az 1991-re előirányzott 122 ezeres létszámnál hozzávetőleg 5000 fővel volt alacsonyabb. (Az igénybevétel aránya a megelőző évi 94,9%-kal szemben csak 93,1%-ot tett ki.) A kiadás növekedése annak tudható be, hogy az egy igénybevevőre jutó segély-átlag 5,3%-kal magasabb volt az előző évinél és meghaladta a tervezett értéket is.
2.2 A terhességi-gyermekágyi segély kiadás 1991-ben 5246 millió forint volt, 1185 millió forinttal (19,2%-kal) több, mint az 1990. évi. Ezen növekedést teljes egészében az ellátás alapjául szolgáló átlagkeresetek emelkedése eredményezte.
A segély-kiadás egy főre, egy napra jutó átlaga 1991-ben 310 forint volt, ez az összeg az 1990. évinél 29,4%-kal magasabb. Ennek összkiadásnövelő hatását kismértékben mérsékelte a napi átlagos segélyezetti létszámnak a megelőző évhez képest bekövetkezett csökkenése. (A fenti létszám 1991-ben 46,4 ezer fő volt, amely 650 fővel, 1,4%-kal kevesebb az 1990. évinél.)
Az 1991. évi előirányzathoz képest a tényleges terhességi-gyermekágyi segély kiadás 46 millió forintos (0,9%-os) többletet mutat. Az eltérés abból adódik, hogy az egy segélyezési napra jutó kiadás 15 forinttal több volt a tervezettnél, míg a napi átlagos segélyezetti létszám 1800 fővel maradt el az előirányzottól.
Az 1991-es terhességi-gyermekágyi segély kiadásból 5055 millió forint az alkalmazásban állók, 100 millió forint a mezőgazdasági szövetkezeti tagok, 91 millió forint az önálló foglalkozásúak körében merült fel.
2.3 A gyermekgondozási díjra fordított kiadás 1991-ben 12 019 millió forintot tett ki. Ez az összeg az 1990. évinél 2350 millió forinttal (24,3%-kal) több, az 1991. évi előirányzatnál pedig 521 millió forinttal (4,2%-kal) kevesebb. Az előirányzottól való elmaradás oka a tervezettnél alacsonyabb igénybevevői létszám.
Gyermekgondozási díjban 1991-ben havonta átlagosan 151 ezer főr részesült. Ez az igénybevevői kör 4 ezer fős (2,6%-os) csökkenését jelenti 1990-hez képest, az előirányzottól pedig mintegy 8 ezer fővel (4,9%-kal) marad el.
Az egy főre jutó havi átlagellátás (6624 Ft) ugyanakkor az 1990. évit 27,6%-kal, az előirányzatot pedig 52 Ft-tal (0,8%-kal) meghaladta. Az ellátás átlagos összegének növekedésében a számításának alapjául szolgáló átlagkeresetek emelkedésén túl szerepet játszik a gyermekgondozási díj minimumának 1991. évi emelése, valamint az 1990. évi emelés áthúzódó hatása. 1991-ben az egy segélyezettre jutó havi átlagellátás növekedése 2600 millió forint többletkiadást eredményezett volna, ezt azonban 250 millió forinttal mérsékelte a bekövetkezett létszámcsökkenés.
Az összes kiadásból 11.545 millió forint az alkalmazásban állók, 305 millió forint a mezőgazdasági szövetkezeti tagok, 169 millió forint pedig az önálló foglalkozásúak körében merült fel.
2.4 A gyermekgondozási segélyre fordított kiadás 1991-ben 5813 millió forintot tett ki. Ez az összeg az 1990. évi kiadási összeghez képest 2059 millió forintos (54,8%-os), az eredeti előirányzathoz képest 253 millió forintos (4,6%-os), a módosított előirányzathoz képest pedig 33 millió forintos (0,6%-os) többletkiadást jelent.
A segélyt igénybe vevők átlagos havi létszáma 108 ezer fő volt 1991-ben. Ez 1990-hez képest 14 ezer fős, az 1991-es előirányzati szinthez képest 11 ezer fős igénybevevői kör bővülést jelent. A létszám ilyen jelentős mértékű növekedésének hátterében feltételezhetően a növekvő foglalkoztatási gondok húzódnak meg. Erre utal például valószínűleg az a tény is, hogy egyre több szülő igényel tartósan beteg gyermek ellátása miatt gyermekgondozási segélyt. A létszámnövekedést kisebb mértékben az is befolyásolhatta, hogy a kisgyermekes szülők egy része a gyermekgondozási díj helyett a gyermekgondozási segélyt választja, ugyanis az utóbbi igénybevétele mellett a jogszabályok lehetővé teszik a 4 órás munkavállalást.
Az egy segélyezettre jutó átlagellátás 1991-ben 4499 forint volt, amely 35,1%-kal magasabb az 1990. évinél.
Az 1990. évi gyermekgondozási segély kiadáshoz képest 1991-ben bekövetkezett kiadásnövekményből 1509 millió forint többletkiadást a gyermekgondozási segély jövedelempótlékának 1991. évi emelése, valamint az 1990. évi intézkedés áthúzódó hatása eredményezett, míg a létszám növekedéséből származó többletkiadás 550 millió forintot tett ki.
1991-ben a gyermekgondozási segélyre fordított összkiadáson belül az alapösszegre 1630 millió forintot, az előző évinél 392 millió forinttal többet fizettek ki. (Itt jelenik meg a jövedelempótlék év végi egyszeri kiegészítésére kifizetett összeg is.)
A jövedelempótlék kiadási összege 1991-ben 4183 millió forint, amely 1666 millió forinttal (66,2%-kal) magasabb az előző évinél.
3. Táppénzre 1991-ben 29.008 millió forintot fizettek ki. Ez az összeg az előző évinél 4689 millió forinttal (19,3%-kal) több, az előirányzatnál 392 millió forinttal (1,3%-kal) kevesebb.
Az előirányzatnál alacsonyabb tényleges kiadás annak következménye, hogy 1991-ben a biztosítotti létszám mintegy 32 ezer fővel elmaradt az előirányzottól, és a tervezettnél alacsonyabb szinten alakult a táppénzes arányszám is (6,3% volt az előrejelzett 6,4%-kal szemben). Az egy táppénzes napra jutó átlagkiadás 294 forintot tett ki, ez 4 forinttal (1,4%-kal) több, mint a tervezett összeg.
Az alkalmazásban állók körében 1991-ben 26.727 millió forint összegben fizettek ki táppénzt; ezen összegből a fegyveres testületek tagjainak táppénze 1738 millió forintot (az 1990. évinél 138 millió forinttal többet) tett ki. A kiadás növekedése a többi területen összesen 4087 millió forint összegű volt. Ezen emelkedést a következő tényezők együttesen határozták meg:
- 1990-hez képest az egy táppénzes napra jutó átlagkiadás 64 Ft-os (27,9%-os) növekedést mutat. A növekedést a táppénz alapjául szolgáló átlagkeresetek emelkedése idézte elő. A napi átlagkiadás emelkedésének összkiadásnövelő hatása 5431 millió forintot tett ki.
- A foglalkoztatási helyzet változásával, az állami és magánszféra közötti átstrukturálódással, valamint a munkanélküliség növekedésével összefüggésben a biztosítotti létszám 1990-hez képest 255 ezer fővel (6,5%-kal) csökkent. Ez a jelenség a kiadás növekedésére mérséklőleg hatott. Az ennek nyomán jelentkező kiadásmegtakarítás 1344 millió forint.
A mezőgazdasági szövetkezeti tagok táppénzére 1991-ben 1647 millió forintot fizettek ki, az önálló foglalkozásúak körében 634 millió forint kiadás merült fel.
Az összes táppénzkiadáson belül a gyermekápolási táppénzre fordított összeg 1118 millió forintot tett ki (1990-ben 1145 millió forint került ilyen címen kifizetésre). Az alkalmazásban állók körében 1073 millió forint gyermekápolási táppénzt - az 1990. évinél 5 millió forinttal kevesebbet - fizettek ki.
A baleseti táppénzkiadás 1495 millió forint volt; ez az összeg 243 millió forinttal (19,4%-kal) haladja meg az előző évit. A kiadásnövekedés csak az alkalmazotti kört jellemzi (243 millió forint, 21,9%); a többlet a táppénz alapjául szolgáló átlagkeresetek emelkedésével indokolható.
4. A gyógyszer- és gyógyászati segédeszköz-támogatás céljára az 1991. évi III. törvény 35.825 millió forintot irányzott elő. Ez év közben módosításra került. 1991. november 1-jétől ugyanis a fekvőbeteg intézmények teljes áron szerzik be a gyógyszereket, ezért a novemberi és decemberi felhasználásra jutó társadalombiztosítási támogatás összegét (1000 millió forintot) át kellett csoportosítani a gyógyszer- és gyógyászati segédeszköz-támogatásból a gyógyító-megelőző ellátások előirányzatába.
A ténylegesen felmerült támogatási kiadás mind az eredeti, mind a módosított előirányzatot jelentősen meghaladta. A módosított előirányzathoz képest 4578 millió forintos többlet mutatkozik. A jelentős kiadási növekmény több tényező együttes hatását tükrözi. 1991-ben jelentősen megváltozott a gyógyszerfogyasztáson belül hosszú éveken keresztül érvényesült felhasználási arány. Az alacsonyabb árszintű magyar gyógyszerek részaránya érezhetően (mintegy 10%-kal) csökkent, miközben az importált, drágább gyógyszereké jelentősen megnőtt. Ezt egyrészt az idézte elő, hogy a korábban is konvertibilis valutáért importált gyógyszerek mennyisége a behozatali kötöttségek megszűnésének eredményeként megemelkedett, áruk pedig (túlnyomó részt a sorozatos forintleértékelések következtében) gyors ütemben megnőtt. A volt szocialista országokból importált gyógyszerek árai szintén erőteljesen (átlagosan kb. 150%-kal) emelkedtek.
A gyógyszerfogyasztás szerkezetének markáns megváltozása, az árszínvonal növekedése jelentős többlettámogatási igényt támasztott a Társadalombiztosítási Alappal szemben.
Év közben sor került a támogatási kulcsok megváltoztatására. Mint ismeretes, 1989. január 9-én megemelkedtek a gyógyszerárak, a lakossági térítési díjak azonban csak 1991. május 2-án követték azt. Ezzel párhuzamosan a lakossági terhek mérséklése érdekében a támogatási kulcsok megemelésre kerültek. Kibővült az egészségügyi rendelkezések alapján térítésmentesen adható gyógyszerek köre is.
Mindezen folyamatok nyomán már az év közepén láthatóvá vált, hogy az előirányzatból a jelentősen megnövekedett kiadások nem finanszírozhatók. Ezért intézkedés-sorozat kidolgozására került sor, amelynek elfogadása, illetve bevezetése azonban csak az év utolsó két hónapjában történt, illetve kezdődött meg, így a kiadási többletet számottevően nem mérsékelte.
5. Gyógyító-megelőző ellátások
A Társadalombiztosítási Alap 1991. évi eredeti költségvetési előirányzata - 88 135 millió forint - évközben az intézmények 100%-os térítési díjra való áttérése többletének két havi összegével - 1000 millió forinttal - módosult.
Az előirányzat tartalmazza a gyógyfürdőügyi szolgáltatások, és az anyatejellátás 690 millió forintos előirányzatát is, amely 1991. évtől került a gyógyító-megelőző ellátások finanszírozási körébe.
A törvény 4. számú mellékletében bemutatott felhasználási adatok értelmezéséhez a következő információk kapcsolódnak:
Az 1990. évi báziselőirányzat tartalmazta:
- az intézmények költségvetésébe folyamatos jelleggel lebontott és beépített előirányzatokat,
- az 1990. év folyamán az intézményhálózat részére biztosított egyszeri jellegű támogatásokat azokra a kiadásokra, amelyek nem intézményi előirányzathoz kötődnek, hanem azoktól eltérő finanszírozási rendszerben kerülnek évente megállapításra.
Ez utóbbi pénzügyi keretek 1991. évre lekötetlen, a tárgyévi döntésekhez felhasználható forrásokat jelentettek. E források nyújtottak lehetőséget továbbá arra, hogy az automatizmusra, valamint a részleges ellentételezésre tervezett előirányzatokat jóval meghaladó mértékű árváltozásokra - báziskorrekció címén - a szakellátás szempontjából különösen fontos területekre, a feszültségek enyhítése érdekében további előirányzat lebontás történjen.
A szintrehozásként tervezett keretek felhasználása elmaradt a tervezettől, elsősorban azért, mert a korlátozott forrás lehetőségek bővítése érdekében igen szigorú felülvizsgálat alapján, csak a tényleges és valós szükségleteknek megfelelően kerültek lebontásra. Így főként a fejlesztések, valamint az üzemanyag árellentételezés szintrehozására tervezett előirányzatból származtak felszabadítható források. A minimálbér megtérítése az igények teljes kielégítése mellett ugyancsak nem érte el a tervezéskor becsült értéket.
Egyéb szerkezeti változásként a csípőizületi protézis szükséglet - igény szerinti - központi biztosításának kerete szerepel.
Az automatizmusok teljesítése a végleges bázisszámítások pontosítására alapozva tért el - belső összetételében - a tervezéskor még csak becsülhető arányoktól.
Az 1991. év során érvényesült főbb fejlesztési tendenciák, illetve igények a következőkben foglalhatók össze:
- Visszafogott és minimálisnak minősíthető fejlesztési igény jelentkezett a járóbeteg-szakellátás területén.
- A fekvőbeteg-ellátás területén mennyiségi fejlesztés a balatonfüredi szanatórium kivételével nem volt, ugyanakkor az igen elhanyagolt, rosszul műszerezett, gyenge hatásfokkal működő infrastruktúra korszerűsítésének igénye rendkívüli mértékben felerősödött.
- A működési kiadások racionalizálása érdekében igen sok kezdeményezés történt közös célú fejlesztések megvalósítására.
- A fekvőbeteg-ellátás területén belül a szív- és érrendszeri megbetegedésekhez kapcsolódó, valamint a baleseti ellátáshoz kapcsolódó igények fogalmazódtak meg erőteljesebben.
- Állandósult problémaként napirenden volt a krónikus vesebetegségben szenvedők ellátási feladatainak bővítése, ez mennyiségi finanszírozási és többlettámogatási igénnyel járt.
Az előzőekben nagyléptékben vázolt fejlesztési igények összességében mintegy 4,5 milliárd forint nagyságrendű, szakmailag indokolt forrásszükségletet jeleztek. Az igények szükségletekhez és lehetőségekhez igazodó összhangjának megteremtését volt hivatva biztosítani a Népjóléti Minisztérium és az Országos Társadalombiztosítási Főigazgatóság vezető munkatársaiból álló bizottság.
Ez a közös bizottság szakmai és gazdaságossági szempontból értékelte és minősítette a benyújtott igényeket.
Többek között a bizottság munkájának eredménye, hogy az 1991. év során alapvetően fontos és ellátási szempontból jelentős szükséglet nem maradt kielégítetlen.
Jelentős mértékű támogatást tudtunk biztosítani a szív- és érrendszeri megbetegedések megelőzését szolgáló hálózat feltételeinek megteremtéséhez, illetve a már működő részlegek, osztályok működési biztonságának és zavartalanságának kielégítésére.
A nehézségek ellenére szintén jelentős előrelépés történt a krónikus vesebetegségben szenvedők ellátási feltételeinek biztosításában. Így biztosítani tudjuk új műveseállomás (NEPHROCENTRUM), illetve a meglevő állomások kapacitásának és műszakszámának a működési feltételeit.
Az amortizációs rendszer bevezetésére jogszabályi feltételek hiányában nem kerülhetett sor, a tervezett keret felhasználása a központi intézményekben már korábban jól működő teljesítményrendszer finanszírozását szolgálta.
A beruházásokra rendelkezésre álló pénzügyi források hiányából adódóan az egészségügyi rekonstrukciók megvalósítása lelassult. Így az eredetileg tervezettnél kisebb működési többletigény jelentkezett, az így felszabaduló pénzügyi keret a meglevő intézményhálózatban jelentkező többletfeladatok finanszírozására volt felhasználható.
A felszabaduló források felhasználása:
1991. évi költségvetésről szóló törvényben kötelezettségként előírt egészségmegőrzési programra 102 millió forint, a vér- és vérkészítmények díjazására 398 millió forint került elhasználásra.
A Népjóléti Minisztériummal való együttműködés eredményeként az Országos Társadalombiztosítási Főigazgatóság pénzügyi támogatása mellett közel 2000 kórházi ágy került megszüntetésre és ezzel összefüggésben a komfortosításra kerül sor. A komfortosítást ösztönző pénzügyi támogatásként, egészségügyi vállalkozások és alapítványok szolgáltatásainak finanszírozására 661 millió forint került felhasználásra.
Fontos kezdeményezések szolgálták az egészségügy gazdálkodásának, pénzügyi ésszerűségének javítását célzó szándékokat. Ezek egyike a járóbetegellátáson kívüli körben a 100%-os gyógyszertérítésre való áttérés. A november és a december havi - 1 milliárd forintot kitevő - többlettámogatást egyöntetűen elégtelennek minősítették az intézmények. Ennek hatása és negatív következményei 1992. év során igen erőteljesen fognak jelentkezni.
Az 1991. év a vállalkozások megjelenésének jelentős kezdete volt. Sajnálatosnak kell ugyanakkor minősíteni, hogy az általános jogszabályi előírásokon túl a működés követelményeit, feltételeit és ehhez kapcsolódó lehetőségeit egyedi, illetve eseti egyeztetések, döntések követhetetlen sorozata határozta meg. Ennek ellenére figyelemre méltó eredményekről adhatunk számot. Erre az évre esik miskolci székhellyel az ÁKI Kft. vese-, epekőzúzó szolgáltatásának beindulása. 1991. évben kezdtük meg a radiológiai szolgáltatások, valamint a műveseellátás önelszámoló egységei kialakításának és azok teljesítmény szerinti elszámolásának előkészítését.
Jelentős gondot okozott az, hogy a vállalkozások gép-műszer befektetésük amortizációs költségeinek megtérülését is igénylik, ám ennek jogi forrásfeltételei nem álltak rendelkezésre 1991-ben.
Összességében úgy ítéljük meg, hogy az igen kedvezőtlen gazdasági folyamatok ellenére is biztosítani tudjuk az intézményhálózat, illetve egyes kiemelt ellátásoknál - transzplantáció, szívsebészet, nyelőcsősebészet, nefrológiai ellátás, gerincsebészet, stb. - változatlan színvonalú működését.
Állandósult gondot jelentett a rosszul felszerelt és rosszul műszerezett intézményhálózat egyre növekvő működési többletének kielégíthetetlensége, amelynek ellátásaként 1992. évben részlegek, osztályok bezárására is sor kerülhet.
6. A különféle egyéb ellátásokra összesen 2572 millió forintot fordítottak, ami az 1990. évi megfelelőnél - amely nem tartalmazza az 1991-től a gyógyító-megelőző ellátások előirányzatában, de 1990-ben még az egyéb ellátásoknál szereplő gyógyászati szolgáltatásokat - 555 millió forinttal (27,5%-kal), az előirányzatnál 92 millió forinttal (3,7%-kal) magasabb összegű kiadást jelent.
1990-hez képest abszolút összegben a legjelentősebb növekedés az utiköltségtérítésnél tapasztalható (az 1990. évi 509 millió forintról 878 millió forintra); ezt a személyszállítási díjak számottevő megemelkedése okozta. A külföldi sürgőségi orvosi kezelés kiadásait megtérítő készpénzsegély (116 millió forint az 1990. évi 6 millióval szemben), a megváltozott munkaképességűek keresetkiegészítése (574 millió forint, 70 millió forinttal - 13,9%-kal - több a megelőző évinél), a külföldi gyógykezelésre fordított kiadás (151 millió forint, az előző évinél 26 millió forinttal több) és a szociális támogatás (67 millió forint, az 1990-es 36 millió forinttal szemben) szintén jelentős többletet mutat a megelőző évihez képest.
Egyes segélyekre fordított kiadások ugyanakkor az 1990-es szint alatt maradtak. Az igénybevétel visszaesése miatt csökkenés jelentkezett a katonai családi segélynél (1991-ben 173 millió forintos kiadás, a csökkenés 57 millió forint) és a temetési segélynél (a megelőző évitől 11 millió forinttal elmaradva: 221 millió forint). A nemzetközi elszámolásokból eredő kiadások (13 millió forint) is alatta maradtak (16 millió forinttal) az egy évvel korábbinak.
Az előirányzott összeghez képest többletkiadást indukált az utiköltségtérítés 328 millió forintos többlete (amely a tervezésnél feltételezettet meghaladó mértékű tarifaemelés következménye), valamint a külföldi sürgősségi orvosi kezelés kiadásait megtérítő készpénzsegély 106 millió forintos kiadástöbblete. Ugyanakkor a tervezettnél kevesebben vették igénybe a katonai családi segélyt, a megváltozott munkaképességűek keresetkiegészítését, valamint a temetési segélyt. Ebből 322 millió forint kiadásmegtakarítás származott. A nemzetközi elszámolásokból eredő kiadás 17 millió forinttal, a szociális támogatás közel 3 millió forinttal maradt el a tervezettől.
7. Az egyéb kiadások a megelőző évi 356 millió forintnak több mint kétszeresét, 819 millió forintot tettek ki. Az egyéb kiadás 95%-át (777 millió forintot) a rövidlejáratú hitelek után fizetett kamat képezte. A kamatkiadás az 1990. évinél 451 millió forinttal volt több. Ebben a likviditási helyzet további romlása tükröződik. A további kiadáson belül a serkentési jutalék 23 millió forintot, az értékpapírjutalék 6 millió forintot, a tartós befektetésekkel kapcsolatos ráfordítások (letéti díjak) ugyancsak 6 millió forintot, az MNB folyószámla hitel rendelkezésre tartási jutaléka 7 millió forintot tett ki.
A társadalombiztosítás folyamatos likviditását 1991-ben hitelfelvétel, valamint bizonyos - a Társadalombiztosítási Alapnak 1991-ben bevételét nem képező - likvid pénzeszközöknek a finanszírozásba való bevonása biztosította. Külső források bevonását alapvetően a társadalombiztosítás pénzellátási rendszerének sajátosságai teszik szükségessé. A bevételek és a kiadások havi ütemezése eltérő, valamint megfigyelhető a járulékbevételek szezonális ingadozása is.
1991-ben két hitelkonstrukció állt rendelkezésre: az MNB készenléti hitelkerete és az állami forgóalaphoz kapcsolt nyugdíjmegelőlegezési számla. Az MNB által biztosított készenléti hitel - amelyet forráshiány esetén elsőként kellett igénybevenni - maximum 5 milliárd forint összegben állt rendelkezésre. Ezzel kapcsolatban költségként merült fel a rendelkezésretartási jutalék, valamint a hitel kamata. A nyugdíjmegelőlegezési számláról a hitel kamatmentesen, összeghatár nélkül volt igényelhető. (A nyugdíjmegelőlegezési számla 1992-ben is kamatmentesen, összeghatár nélkül igénybe vehető; az MNB készenléti hitel konstrukció megszűnt.) A legkisebb mértékű hiteligénybevételre az első negyedévben került sor. A készenléti hitel ezen időszakban a hitelforrások iránti igényt mindvégig fedezte. Hiteltartozás a munkanapok mintegy egyötödén állt fenn. A Társadalombiztosítási Alap likviditási gondjai a második negyedévtől fokozódtak. Az Alap kiadásai hónapról hónapra meghaladták a bevételek összegét, az év végéig 22 milliárd forint hiány keletkezett.
A második negyedévben a készenléti hitelkeret terhére törtnő hitelfelvétel mellett sor került a nyugdíjmegelőlegezési számla forrásainak bevonására is. A harmadik negyedévtől a kétféle hitel együttes igénybevétele volt jellemző. Állományuk sok esetben a 10 milliárd forintot is meghaladta, decemberben pedig 20 milliárd forintot meghaladó hitelállomány is előfordult.
A működési kiadások 1991-ben 5135 millió forintot tettek ki. Ez az összeg az eredeti előirányzatnál 393 millió forinttal magasabb. Az eredetileg tervezettnél nagyobb működési kiadást a tárgyév során felmerült - a költségvetés tervezésekor többségükben figyelembe nem vehető - többletfeladatok tették indokolttá.
A társadalombiztosítás működési kiadásait növelték - egyebek mellett - az alábbi terven felüli feladatok, ráfordítások:
- Országgyűlési, kormányzati döntések végrehajtása (pl. a politikailag rehabilitáltak nyugdíjkiegészítésével kapcsolatosan).
- A kifizetőhelyek nagyszámú megszűnése miatt számottevően bővült az igazgatóságoknál kezelt ügyek száma.
- Ugrásszerűen növekedtek a postaköltségek.
- A betegbiztosítási kártya bevezetésével és terjesztésének előkészítésével kapcsolatos munkálatok szintén többletköltséggel jártak.
A rendelkezésre álló működési tartaléknak a célokhoz képest részleges felhasználása abból adódik, hogy a felhatalmazást biztosító törvényt csak decemberben hagyta jóvá a Parlament, így egyes tervezett fejlesztésekre 1991-ben már nem kerülhetett sor. Emellett a betegbiztosítási kártya bevezetésével kapcsolatos munkálatok döntően szintén 1992-re húzódtak át.
A teljes 10886 millió forint összegű működési tartaléknak az elkölthető forrásokba történő bevonását figyelembe véve az 1991-ben keletkezett megtakarítás 701 millió forint, mely - a törvényjavaslat szerint - az 1992. évi működési bevételek kiegészítésére felhasználható.
A működési kiadások 1991. évi összetételét tekintve 1656 millió forint bérjellegű költségként, 2079 millió forint dologi költségként jelentkezett. A családi pótlék folyósítással kapcsolatos működési költség az előirányzattal azonos mértékben (400 millió forintban) került elszámolásra.

-----STARTING---POINT---VEGE---