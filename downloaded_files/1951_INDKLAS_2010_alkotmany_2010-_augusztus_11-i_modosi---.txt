Alkotmány 2010. augusztus 11-i módosítása indokolása

a Magyar Köztársaság Alkotmányáról szóló 1949. évi XX. törvény módosításáról

Általános indokolás

A módosítás a hatalom megosztásának és az államhatalmi ágak elválasztásának biztosítása érdekében az Alkotmány szintjén garantálja, hogy a Magyar Honvédség, a Rendőrség és a nemzetbiztonsági szolgálatok hivatásos állományú tagjai, mint a végrehajtó hatalom gyakorlásában részt vevő tisztségviselők ne lehessenek egyben a törvényhozó hatalmat gyakorló Országgyűlés tagjai, de még jelöltként se indulhassanak az országgyűlési képviselők választásán. A módosítás az országgyűlési képviselők választása mellett a hivatásos állomány tagjai számára kizárja az európai parlamenti választáson, a helyi önkormányzati képviselők és a polgármesterek valamint a kisebbségi önkormányzati képviselők választásán jelöltként történő indulás lehetőségét is.

A módosítást az indokolja, hogy nemcsak a megválasztott képviselők, illetve polgármesterek, hanem - a jelöltté nyilvánítástól kezdve - már az ilyen tisztségre jelöltek sem tekinthetők függetlennek az egyes pártok politikáitól. Márpedig az érintett szolgálatok depolitizálása, és ezáltal a plurális demokrácia megszilárdítása alkotmányosan indokolt cél minden demokratikus jogállamban. A hivatásos állomány tagjai kényszerítő hatalommal rendelkeznek és általában fegyvert is viselhetnek, így végső soron az államot szolgálják. Az embereknek ezért joguk van arra, hogy a rendőrséggel és az egyéb rendvédelmi szervek hivatásos állományú tagjaival való érintkezésük során olyan politikailag semleges tisztségviselőkkel találkozzanak, akikre még a gyanú árnyéka sem vetülhet atekintetben, hogy munkájukat nem pártsemlegesen végzik.

Részletes indokolás

Az 1. §-hoz

Biztosított, hogy az érintett szervek hivatásos állományú tagjai esetében a politikai befolyásoltság látszata is kizárt legyen.

Az hároméves időtartamot indokolja, hogy az érintett szolgálatok tagjai szolgálati jogviszonyuk megszűnését követően még nem szakadnak el egyik napról a másikra korábbi munkatársaiktól, munkahelyi barátaiktól, így megszűnő jogviszonyukat követően az általuk - akárcsak jelöltként - képviselt politikai nézetek befolyással lehetnek korábbi - jelenleg még aktív állományú - munkatársaikra.

Kétség sem férhet ahhoz, hogy az hároméves időtartam lejártával jelöltként elinduló - és esetleg megválasztott - egykori hivatásos állományú tag ennyi idő elteltével még bármiféle befolyással is lehetne korábbi munkatársaira.

A 2. §-hoz

A rendelkezést már a 2010. október 3-án esedékes helyi önkormányzati választás során alkalmazni kell.