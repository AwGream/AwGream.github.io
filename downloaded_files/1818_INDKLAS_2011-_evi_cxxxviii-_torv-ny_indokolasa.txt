2011. évi CXXXVIII. törvény indokolása

az EUROFIMA Európai Vasúti Gördülőállomány-finanszírozási Társaság alapításáról szóló Egyezmény és Kiegészítő Jegyzőkönyve kihirdetéséről

Általános indokolás

Az „EUROFIMA Európai Vasúti Gördülőállomány-finanszírozási Társaság” egy svájci székhelyű cég, amelynek részvényesei az Egyezményben részes tagállamok által kijelölt vasúti társaságok. A részvényességi státuszért cserébe a vállalattól kedvezményes finanszírozáshoz jutnak vasúti gördülőállomány beszerzéséhez.

Az állami kezességgel felvett EUROFIMA-forrás célja az állami közfunkcióból eredő közlekedési közszolgáltatás fizikai és pénzügyi paraméterekkel leírható hatékonyságának javítása. A kedvező kamatozású EUROFIMA gördülőállomány-finanszírozás igénybevételével mind a vasúti társaságoknak, mind a vasutat igénybe vevő utasoknak előnye származik, mivel a finanszírozás eredményeként lehetőség nyílik korszerűbb, komfortosabb vasúti kocsik és nagyobb teljesítményű mozdonyok beszerzésére, illetve forgalomba állítására.

A vasúti járművek (gördülőállomány) beszerzésének finanszírozására alapított EUROFIMA Társasághoz történő csatlakozásról a Kormány 1991. január 8-i, 3007/1991. Korm. határozata rendelkezik. Az EUROFIMA Európai Vasúti Gördülőállomány-finanszírozási Társaság alapításáról szóló, 1955. október 20-án elfogadott Egyezményhez, illetve annak Kiegészítő Jegyzőkönyvéhez a Magyar Köztársaság csatlakozási okiratának letétbe helyezésére 1991. március 12-én került sor. Az Egyezmény és a Kiegészítő Jegyzőkönyv a Magyar Köztársaság vonatkozásában 1991. május 22-én lépett hatályba.

A törvénnyel az EUROFIMA Európai Vasúti Gördülőállomány-finanszírozási társaság alapításáról szóló Egyezmény és Kiegészítő Jegyzőkönyvét (a továbbiakban: Egyezmény) hirdeti ki az Országgyűlés.

Részletes indokolás

Az 1. §-hoz

Az Egyezmény kihirdetéséről rendelkezik.

A 2. §-hoz

Az Egyezmény hiteles német nyelvű szövegét és hivatalos magyar nyelvű fordítását tartalmazza.

A 3. §-hoz

Az első bekezdés a törvény hatálybalépéséről rendelkezik, a második bekezdés pedig a törvény végrehajtásáért felelős minisztert nevezi meg.