2007. évi LVIII. törvény indokolása

a Magyar Köztársaság 2007. évi költségvetéséről szóló 2006. évi CXXVII. törvény módosításáról

-----STARTING---POINT---ALTALANOS---

Általános indokolás

A Kormány az Egységes Közszolgálati Sztrájkbizottsággal történő megállapodást követően szükségesnek tartja a 2007. évi költségvetési törvény módosítását. Ezt a céltartalék felhasználásának módosítása rendezi úgy, hogy a 13. havi illetményelőleg részletekben történő kifizetésének forrásáról rendelkezik.

Emellett felmerült több helyen is a törvény pontosításának igénye. Így például a 2006. évi CXXVII. törvény (a továbbiakban: Kvtv.) 3., 4., 6. és 8. számú mellékleteinek pontosítása. A törvénymódosítás rendez többek között további koherenciazavarokat, szöveg- és hivatkozáspontosításokat, az ÖNHIKI támogatással összefüggő szabályokat.

-----STARTING---POINT---RESZLETES---

Részletes indokolás

Az 1. §-hoz

(1), (8), (9) bekezdéshez

A Kormány támogatást nyújtott az önkormányzatok számára az egészségügyi struktúraváltásból fakadó egyes fizetési kötelezettségeik teljesítéséhez. E támogatások elszámolásának megfelelő ellenőrzése csak az érintett személyek személyes adatainak megismerése és kezelése mellett biztosítható.

A módosítás lehetővé teszi, hogy a Kormány a IX. Helyi önkormányzatok támogatásai fejezeten belül új előirányzatot hozzon létre.

Az önkormányzatoknak a 21. alkalomtól fizetett vizitdíj teljes összegét vissza kell téríteniük az állampolgárok részére, így indokolt, hogy a központi költségvetés ne csak részleges támogatást nyújtson ehhez a kötelezettséghez.

(2) bekezdéshez

A munkavállalók 13. havi illetménye részletekben történő kifizetésének forrásáról rendelkezik. Az illetményelőleg összege 75-80 milliárd forint költségvetési kiadást eredményez, az ebből eredő adó- és járulékbevételi többlet 40-45 milliárd forint. A 2008 januárjában esedékes 13. havi illetmény 2 heti összege kifizetésének 2007. II. félévére történő előrehozása az államháztartás ESA’95 szerint számított 2007. évi egyenlegét nem módosítja.

(3) bekezdéshez

A módosítást a fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény hatálybalépése indokolja.

(4) bekezdéshez

A fegyveres testületek kedvezményes nyugellátásainak kiadásaihoz történő hozzájárulással kapcsolatosan szükséges az ÖTM fejezet megnevezése a Kvtv. 26. § (3) bekezdésében, illetve a Nyugdíjbiztosítási Alapnál (a 11. sz. mellékletben) a fejezet feltüntetése 514,4 millió forintos előirányzattal, továbbá az IRM fejezet hozzájárulásának 514,4 millió forinttal történő csökkentése. A Kvtv. törvény őszi parlamenti tárgyalásakor (az ÖTM-hez került át 514,4 millió forint) koherenciazavar keletkezett a Nyugdíjbiztosítási Alapnál, amelyet a mostani változtatás rendez.

(5) bekezdéshez

2003 óta nagyszámú, igen jelentős összegű kötelezettségvállalás született. A törvény a további lehetőségek reális keretek közé terelését szolgálja.

(6) bekezdéshez

Az új (4) bekezdésben a módosítás lehetővé teszi, hogy a Kormány kamattámogatással ösztönözhesse - az Európai Unióban működő fejlesztési banki gyakorlattal összhangban - a Magyar Fejlesztési Bank által az egyes gazdaságfejlesztési prioritásokhoz, illetve a gazdaság különböző szektoraihoz kapcsolódó, kedvezményes kamatozású hiteleket. Az (5) bekezdés a jelenleg hatályos (4) bekezdést tartalmazza a megváltozott hivatkozással módosítva.

(7) bekezdéshez

A hatályos költségvetési törvény a költségvetési viszontgarancia feltételrendszerének meghatározásán túlmenően azt is szabályozza, hogy a Hitelgarancia Zrt. milyen esetekben vállalhat készfizető kezességet saját kockázatára, költségvetési viszontgarancia nélkül. Ez a szabályozás idegen a költségvetési törvény szabályozási tárgyától. A költségvetési törvényben csak a Hitelgarancia Zrt. azon készfizető kezességvállalását indokolt részletesen szabályozni, amely a viszontgarancia révén közvetlen kapcsolatban áll a központi költségvetéssel. Azokra az esetekre, ahol a Hitelgarancia Zrt. a saját kockázatára vállalt kezességet, célszerű olyan általános felhatalmazást adni, amelyet a Hitelgarancia Zrt. üzletpolitikai döntései töltenek ki tartalommal.

(10) bekezdéshez

A 2007. évi költségvetés tervezésének időpontjához képest kedvezőbben alakultak az árfolyamok, így a Forma-1 Magyar Nagydíj jogdíjának kifizetése is. Mindezekkel összefüggésben a felhatalmazó rendelkezés lehetőséget biztosít az önkormányzati és területfejlesztési miniszternek, hogy a pénzügyminiszterrel egyetértésben átcsoportosítást hajtson végre az olimpiai felkészülés támogatására, illetve az utánpótlás-neveléssel összefüggő feladatokra.

(11) bekezdéshez

A fejezet felügyeletét ellátó szerv vezetőjének jogai közül a hatályos rendelkezések nem az összes jog gyakorlóját nevezik meg. Az új bekezdéssel egyértelművé válik, hogy a XIX. EU Integráció fejezet, illetve az EU integráció fejezeti kezelésű előirányzatok tekintetében a szabályozási jogokat és kötelezettségeket a Miniszterelnöki Hivatalt vezető miniszter - és nem a Nemzeti Fejlesztési Ügynökség elnöke - gyakorolja.

(12) bekezdéshez

A törvény a gyermekvédelmi törvény felhatalmazása alapján meghatározza a hivatkozott pénzbeli támogatás és pótlék 2007. évi összegét.

(13) bekezdéshez

A háziorvosi kasszánál 2007-ben a változatlan feltételekkel történő finanszírozás érdekében 5 milliárd forint átcsoportosítása vált szükségessé az összevont szakellátás terhére. Az EüM ennek fedezetét az Összevont szakellátáson belül a Kvtv. 77. § (2) bekezdésében elkülönített keret terhére kívánja megteremteni. Ehhez azonban a hivatkozott törvényhely módosítása szükséges a 20 milliárd forintos keret 15,0 milliárd forintra csökkentésével.

(14) bekezdéshez

A kötelező egészségbiztosítás ellátásairól szóló 1997. évi LXXXIII. törvény 35/A. §-a szerint az Egészségbiztosítási Alapból nyújtott támogatás a szektorsemleges finanszírozás alapján az egészségügyi szolgáltatók bevételét képezi.

(15)-(16) bekezdéshez

A módosítás szövegpontosítást tartalmaz.

(17) bekezdéshez

A módosítás szerint egyrészt a 2006. szeptember 30-át követően hozott döntéshez kapcsolódóan 2006. évben keletkezett kifizetési kötelezettség elismerése is indokolt, másrészt rendelkezik a helyi önkormányzati foglalkoztatottak 13. havi illetménye részletekben történő kifizetésének forrásáról.

(18) bekezdéshez

Az elmúlt években több önkormányzat indított olyan támogatott környezetvédelmi beruházást, mellyel egyben kötelező közszolgáltatási feladatainak teljesítését is biztosította. E folyamathoz kapcsolódó szennyvíz és hulladékgazdálkodási nagyprojektek címzett, vagy céltámogatással, illetve ISPA előcsatlakozási támogatással valósultak meg, melyeknél a támogatási arány 90-95%-os volt.

Ez a támogatási arány megfelelően igazodott az önkormányzatokat egyöntetűen érintő nagy volumenű kötelező feladat, illetve lakossági szükséglet mértékéhez, és e támogatási arány által a lakosságra jutó terhek is kezelhetők voltak.

Azok az önkormányzatok, amelyek az eddigi programokból nem részesültek, és csak EU támogatással van esélyük a jelzett környezetvédelmi tárgyú beruházások megvalósítására, jelentős hátrányba kerülnek a magas önrész miatt. A jelenlegi szabályozás közszolgáltatási feladatai ellátásának teljesítésében is korlátozza, vagy lehetetleníti az önkormányzatok többségét.

A módosítás elősegítheti és tervezhetővé teszi a - kiemelt társadalmi célként is kezelt - nagy költségigényű környezetvédelmi beruházások folyamatos megvalósítását az önkormányzatok részéről, összhangban az 1990. évi LXV. törvény (Ötv.) 1. § (5) bekezdésével is.

(19) bekezdéshez

A 2007. évre jutó túlórák elismerése szabályainak pontosítása szükséges az egyértelműség érdekében.

(20) bekezdéshez

A szabályozás pontosítását indokolja, hogy a Kormány döntése alapján valamennyi olyan lakos által fizetett vizitdíj visszatérítéséhez igényelhetik a támogatást az önkormányzatok, akik 20-nál több alkalommal fordultak orvoshoz.

(21) bekezdéshez

Az önkormányzatok jelzése alapján az 1500 fő alatti települések társuláshoz történő csatlakozása több helyen akadályba ütközik, mert az óvoda és általános iskola alacsony csoport-, illetve osztálylétszáma „lerontja” a többcélú kistérségi társulásban eddig teljesített kapacitás-kihasználtságot a székhely (gesztor) önkormányzatnál. A törvénymódosítás - a kapacitás-kihasználtság feltétel teljesítése alóli felmentési lehetőséggel összhangban és a többcélú kistérségi társulások ösztönző támogatásának esélyét biztosítva - a társulásos feladatellátás teljesítése alóli felmentést tartalmazza a fentiek miatti akadályoztatás figyelembevételére.

(22) bekezdéshez

Az Önkormányzati és Területfejlesztési Minisztérium által 2006. évben juttatott Működésképtelen helyi önkormányzatok egyéb támogatása a működési forráshiány megoldását célozta, így ezt összhangba kell hozni a 2007. évi önhibájukon kívül hátrányos települési önkormányzatok működési forráshiányának megállapításával. Emiatt a Kvtv. 6. számú mellékletének 1.3.7.5. és 1.3.10.5. pontjai hatályukat vesztik. E feltétel érinti az önkormányzatok költségvetési rendeletét is, így a támogatás összege nem kell, hogy megegyezzen a rendelet elfogadásakor jóváhagyott működési hitel eredeti előirányzatával, rendeletmódosítás is elfogadható.

(23)-(24) bekezdéshez

A módosítás szövegpontosítást tartalmaz.

(25) bekezdéshez

A körjegyzőséghez tartozás feltételénél indokolt figyelembe venni, hogy az egyes önkormányzatok lakosságszáma egyik évről a másikra nő, így ezen önkormányzatokat hátrányosan érintené a feltétel teljesítése.

(26) bekezdéshez

Az év végi elszámolás kiegészül az 1.3.7.6. pont módosításával érintett feltételre.

(27) bekezdéshez

A jegyzői hatáskörben megállapított kiegészítő gyermekvédelmi támogatás és pótlék 100%-os visszaigénylésének teremti meg a feltételeit.

(28) bekezdéshez

A módosítás szövegpontosítást tartalmaz.

(29) bekezdéshez

A módosítás lehetővé teszi, hogy az év közben megalakuló többcélú kistérségi társulások is igényelhessenek támogatást. Erre különösen annak érdekében van szükség, mert előkészület alatt áll a települési önkormányzatok többcélú kistérségi társulásáról szóló 2004. évi CVII. törvény módosítása, melynek értelmében új kistérségek jönnek létre.

(30) bekezdéshez

A pontosítás egyértelművé teszi, hogy települési önkormányzatok intézményi társulásaival kapcsolatos a szabályozás.

(31)-(38) bekezdéshez

A korábbi évekhez hasonlóan az eredeti szándéknak megfelelően pontosul a normaszöveg, továbbá az igényléssel és elszámolással kapcsolatos szabályok a kiegészítő szabályok közé kerülnek, a törvény pontosítja ezeket az értelmezési problémák elkerülése, valamint a szabályok egyértelműbbé tétele érdekében.

(39) bekezdéshez

A fegyveres testületek kedvezményes nyugellátásainak kiadásaihoz történő hozzájárulással kapcsolatosan szükséges az ÖTM fejezet megnevezése a Kvtv. 26. § (3) bekezdésében, illetve a Ny. Alapnál (a 11. sz. mellékletben) a fejezet feltüntetése 514,4 millió forintos előirányzattal, továbbá az IRM fejezet hozzájárulásának 514,4 millió forinttal történő csökkentése. A Kvtv. törvény őszi parlamenti tárgyalásakor (az ÖTM-hez került át 514,4 millió forint) koherenciazavar keletkezett a Ny. Alapnál, amelyet a mostani változtatás rendez.

A 2. §-hoz

A szakasz hatályba léptető rendelkezést tartalmaz.

A 3. §-hoz

A szakasz hatályon kívül helyező rendelkezést tartalmaz.

A 4. §-hoz

A kiadási előirányzat címének változása technikai korrekciót jelent. Az Eximbank Zrt.-ről és a Mehib Zrt.-ről szóló jogszabályok szerint a társaságok által behajtott, a központi költségvetésbe befolyó követelések után jutalékot kell fizetni, ám az előirányzat megnevezésében az Eximbank Zrt. megjelölése elmaradt.

Az 5. §-hoz

A módosítás szövegpontosítást tartalmaz.

A 6. §-hoz

A módosítás átmeneti rendelkezést tartalmaz.