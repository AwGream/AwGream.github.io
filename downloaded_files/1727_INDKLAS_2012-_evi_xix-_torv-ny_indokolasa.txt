2012. évi XIX. törvény indokolása

a tengerészek képzéséről, képesítéséről és az őrszolgálat ellátásáról szóló 1978. évi nemzetközi egyezmény 2010. évi manilai módosításaival egységes szerkezetbe foglalt szövegének kihirdetéséről

Általános indokolás

A Nemzetközi Tengerészeti Szervezet (a továbbiakban: IMO) az életbiztonság védelmére, a környezetvédelemre, a képzésre és képesítésre, mint meghatározó hatásokkal járó tengerészeti tevékenységekre vonatkozóan ún. kötelező végrehajtású nemzetközi egyezményeket alkotott. A kötelező végrehajtású egyezmények egyike a tengerészek képzéséről, képesítéséről és az őrszolgálat ellátásáról szóló 1978. évi nemzetközi egyezmény (a továbbiakban: Egyezmény), amelyet 1986-ban a közlekedési miniszter hirdetett ki. A tengerészek képzéséről, képesítéséről és az őrszolgálat ellátásáról szóló 1978/1995. évi nemzetközi egyezmény kihirdetéséről szóló 119/1997. (VII. 15.) Korm. rendelet az 1995. évi módosításaival egységes szerkezetben újból kihirdette az egyezményt.

A Magyar Köztársaság elnöke elfogadó okiratának letétbe helyezése a Nemzetközi Tengerészeti Szervezet főtitkáránál 1997. január 30. napján megtörtént. A tengerészek képzéséről, képesítéséről és az őrszolgálat ellátásáról szóló - 1995-ben módosított - 1978. évi nemzetközi egyezmény a Magyar Köztársaság vonatkozásában 1997. február 1. napján lépett hatályba. A későbbiekben a 147/2005. (VII. 27.) Korm. rendelet az Egyezmény mellékletének az 1997. év és a 2004. év közötti időszakban az MSC.66(68), az MSC.67(68), az MSC.78(70), az MSC.156(78) és az MSC.180(79) határozatokkal elfogadott módosításait és a melléklet eredeti angol nyelvű szövegét ültette át a hazai jogba. A 147/2005. (VII. 27.) Korm. rendeletben kapott felhatalmazással élve a közlekedésért felelős miniszter a az Egyezmény végrehajtására vonatkozó, az Egyezmény mellékletének 1.21 pontjában említett STCW Szabályzatot a 41/2006. (VI. 28.) GKM rendelettel hirdette ki. A 147/2005. (VII. 27.) Korm. rendelet alkotását a jogharmonizáció ápolásán túl az is indokolta, hogy az az egyezményben meghatározott, öt évenként esedékes értékelés, amely a magyar hatóságnak a képesítések kiállítására való jogosultságának és a magyar tengerész képesítő okmányok nemzetközi elismerésének feltétele, éppen 2006. év őszére vált esedékessé. A magyar hatóság képzési, képesítési és ellenőrzési, valamint nyilvántartási rendszerét átvilágító független külföldi hatóság által készített értékelés eredményes volt, s az IMO a magyar hatóságot az ún. „White List”-en jegyzi. Az Európai Unió tagállamai számára az uniós jog is előírja az egyezmény rendelkezéseinek kötelező alkalmazását.

Az Egyezmény mellékletében foglalt szabályok és az egyezményhez tartozó, a tengerészek képzéséről, képesítéséről és az őrszolgálat ellátásáról szóló szabályzat legfrissebb módosítását 2010 júniusában fogadták el az IMO Manilában megtartott diplomáciai konferenciáján.

A manilai módosítás az 1978. évi egyezmény keretszövegét változatlanul hagyja, azonban a tengerészek képzéséről, képesítéséről és az őrszolgálat ellátásáról szóló, 1978. évi Nemzetközi Egyezmény mellékletének hatályos szövege helyébe a Manilában, 2010. június 21-25. napján megtartott diplomáciai konferencián elfogadott szöveg lép. Az Egyezmény mellékletének módosításokkal egybeszerkesztett szövege a törvény 1. mellékletében szerepel.

Átfogó módosításon esett át az Egyezmény Manilában elfogadott melléklete I/1 szabály 1.23 pontjában említett STCW Szabályzat szövege, amely az Egyezmény mellékletében foglalt rendelkezésekhez tartozó, kötelező érvényű követelményeket tartalmazza. A Manilában elfogadott Szabályzat A rész szövege lép a hatályos A rész helyébe. A Szabályzat szövege a törvény 2. mellékletében szerepel.

A manilai diplomáciai konferencián elfogadott módosításokat 2012. január 1. napjától kell alkalmazniuk az egyezményben részes tagállamoknak.

A törvényben foglalt szabályozás nem jelenti a hatályos szabályozásnak a hatósági szervezet számára érzékelhető jelentős mértékű módosítását, mindazonáltal a nemzetközi egyezmény mellékletében végrehajtott számos módosítás eredményeként a végrehajtás ellenőrzésének rendszere szigorodik, és ezzel összefüggésben a Nemzeti Közlekedési Hatóság nyilvántartásának, a képzésre és a képesítő okmányok kiállítására vonatkozó követelmények szigorodnak. A tengerész képesítésű személyek egészségi alkalmasságának vizsgálatával és tanúsításával kapcsolatos követelmények változását is magával hozza a módosítás. A módosítás által bekövetkező változások tömören:

- a képesítő okmányokkal való visszaélés lehetőségének jelentős mértékű visszaszorítása, az egyezmény végrehajtásáért felelős hatósági szervezetek munkájának szigorított ellenőrzése;

- a munkaidőre és a pihenőidőre vonatkozó követelmények pontosítása, továbbá a kábulatban vagy alkoholos befolyásoltság alatti állapot megállapítását segítő egységesített követelmények megjelenése, valamint az egészségi alkalmasság megállapítása követelményeinek és rendjének pontosítása;

- a képesítési feltételek megállapítása a hatályos egyezményben nem szereplő beosztásokban dolgozó tengerészek számára;

- a technikai és technológiai vívmányok alkalmazását segítő képzési követelmények megjelenése, például az elektronikus térképek használatának oktatása és vizsgáztatás;

- a környezet védelmével kapcsolatos tudatos cselekvést erősítő követelmények megjelenése a képzésben és vizsgáztatásban;

- az elektromos szerelői és elektrotechnikusi munkakörökben dolgozó személyek számára új képesítési követelmények meghatározása;

- a tartályhajókon és a cseppfolyósított gázt szállító hajókon szolgálatot teljesítő személyek munkavégzésére vonatkozó korszerű követelmények meghatározása;

- a tengerhajózási tevékenységek jogellenes cselekményekkel szembeni védelmére vonatkozó új követelmények megállapítása, ideértve a kalóztámadások elleni védekezés lehetséges eljárásainak oktatását és a vizsgáztatást;

- új oktatási módszerek bevezetése a képzésben, táv-oktatás és Internet alapú képzés;

- a sarki hajózásban dolgozó személyek képzésére és vizsgáztatására vonatkozó módosított követelmények meghatározása;

- az úszólétesítmény földrajzi helyzetének dinamikus stabilizálására szolgáló rendszerek használatával kapcsolatos ismeretekre történő oktatás és vizsgáztatás követelményeinek megállapítása;

a tenger alatti ásványkincsek kitermelését és más erőforrások hasznosítását végző tengeri platformok és az azokat kiszolgáló hajók személyzetének felkészítésére vonatkozó követelmények meghatározása.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban Nsztv.) 7. § (1) bekezdése alapján az Országgyűlés dönt a nemzetközi szerződés kötelező hatályának elismeréséről. Az Országgyűlés e rendelkezés szerint felhatalmazást ad a tengerészek képzéséről, képesítéséről és az őrszolgálat ellátásáról szóló 1978. évi nemzetközi egyezmény szövege kötelező hatályának elismerésére. Így hazai jogszabályban is megjelennek azok az Egyezményhez 2010-ben, Manilában elfogadott módosítások, amelyekkel a tengerészek képzésére, képesítésére és az őrszolgálat ellátására vonatkozó követelményeket továbbfejlesztették.

A 2. §-hoz

Az Nsztv. rendelkezéseire figyelemmel a tengerészek képzéséről, képesítéséről és az őrszolgálat ellátásáról szóló 1978. évi nemzetközi egyezmény szövege jelen törvénnyel kerül kihirdetésre.

A 3. §-hoz

A 3. §-ban szereplő rendelkezés nyomán a tengerészek képzéséről, képesítéséről és az őrszolgálat ellátásáról szóló 1978. évi nemzetközi egyezmény és mellékletének hiteles angol nyelvű szövege és annak hivatalos magyar nyelvű fordítása a törvény 1. mellékletében, míg a Szerződés melléklete I/1 szabály 1.23 pontjában említett, a tengerészek képzéséről, képesítéséről és az őrszolgálat ellátásáról szóló szabályzat hiteles angol nyelvű szövege és annak hivatalos magyar nyelvű fordítása a törvény 2. mellékletében kerül kihirdetésre.

A 4-5. §-hoz

Hatályba léptető és hatályon kívül helyező rendelkezések.