2013. évi CIII. törvény indokolása

egyes törvényeknek a távolléti díj számításával és a közpénzek szabályozásával összefüggő módosításáról

-----STARTING---POINT---ALTALANOS--- 

A törvény alapvetően négy fő szerkezeti részre tagolható, melyek mindegyike a közpénzekkel, ezen belül a foglalkoztatással kapcsolatos egyes szabályokkal (I.), az önkormányzatok gazdálkodására (II.), valamint a közteherviselés általános szabályaira (III.) vonatkozó törvényi előírásokkal, továbbá az államháztartás szabályainak módosításával (IV.) függ össze.

I. A munka törvénykönyvéről szóló 2012. évi I. törvény (a továbbiakban: Mt.) 2012. január 6-án került kihirdetésre. Az Mt. lényegesen módosította a távolléti díj számításának szabályait, ezért az Országgyűlés a munka törvénykönyvéről szóló 2012. évi I. törvény hatálybalépésével összefüggő átmeneti rendelkezésekről és törvénymódosításokról szóló 2012. évi LXXXVI. törvényben úgy rendelkezett, hogy a távolléti díj számítására vonatkozó új szabályok - a jogalkalmazók számára megfelelő felkészülési időt biztosítva, továbbá a gyakorlati nehézségek és az évközi hatálybalépéssel összefüggő adminisztrációs terhek elkerülése érdekében - 2013. január 1-jén lépjenek hatályba.

A hatálybalépést követően, a távolléti díj számításával kapcsolatos szabályokkal összefüggésben a jogalkalmazók részéről többféle értelmezési lehetőség látott napvilágot. Ezért jogi kötelező erővel nem bíró módszertani segédlet került közzétételre, amelynek az volt a célja, hogy az új számítási módszert övező bizonytalanságokat eloszlassa és a távolléti díj kiszámítására vonatkozó szabályok helyes alkalmazásához segítséget nyújtson.

Ugyanakkor a különböző szakmai szervezetekkel, valamint a munkaadói és munkavállalói érdekképviseleti szervezetekkel lefolytatott szakmai konzultációk alapján egyetértés született abban, hogy a felmerült jogértelmezési kérdéseket az egyértelmű, kiszámítható jogalkalmazás és a jogszabályok címzettjei jogkövető magatartásának elősegítése érdekében jogalkotás útján célszerű megnyugtató módon lezárni. Ezért mind a munkaadói, mind pedig a munkavállalói érdekképviseletek támogatták a távolléti díj számítására vonatkozó szabályozás módosításának elveit, amelynek lényege, hogy a havibéres munkavállaló esetén a távolléti díj összege igazodjon az adott hónap általános munkarend szerinti munkanapjainak számához, azaz távollét esetén a munkabér ne változzon az adott hónap munkanapjainak számától és a távollét időtartamától függően.

A törvény szerinti szabályozás a társadalmi partnerekkel kölcsönösen elfogadott fenti elvek mentén került kidolgozásra. A törvény ugyanakkor fenntartja azon törekvést, hogy olyan módszert határozzon meg, amely a korábbi hatályos szabályozáshoz képest egyszerűbben és kevesebb adminisztrációval teszi lehetővé a távolléti díj kiszámítását.

A törvény az Mt. távolléti díjra vonatkozó szabályai mellett - szűk körben - az Mt. egyéb rendelkezéseit is érinti. Ezek módosítására elsősorban szövegpontosító, illetve a jogalkalmazást segítő céllal kerül sor. E körben kiemelhető a szabadság kiadására vonatkozó azon szabály pontosítása, amely biztosítja, hogy a munkavállaló naptári évenként egy alkalommal, legalább tizennégy egybefüggő napra mentesüljön a rendelkezésre állási és a munkavégzési kötelezettség alól. Ugyanilyen pontosítást tartalmaz a törvény, amikor kiemeli, hogy a munkavállalót a rendkívüli munkaidőben járó ellenérték a rendes munkaidőre járó munkabérén felül illeti meg, illetőleg egyértelművé teszi, hogy a munkavállalót vasárnapi munkavégzés esetén a bérpótlék akkor illeti meg, ha rendes munkaidőben történő munkavégzésre kizárólag a bérpótlékra jogosító feltételek [Mt. 101. § (1) bekezdés d), e) vagy i) pont] alapján kötelezhető.

Az Mt. rendelkezéseit érintő egyéb célú módosításokat olyan normaszöveg pontosítások és részben kiegészítések jelentik, amelyek az Európai Bíróság munkajogi tárgyú ítéleteiben megfogalmazott elvek alapján kerültek megfogalmazásra.

Ilyen például felszámolási eljárásban a munkáltató személyében bekövetkező változás esetén a munkavállalók közvetlen tájékoztatási jogának szélesítése, amennyiben az átadó munkáltatónál üzemi tanács nem működik és üzemi megbízott megválasztására sem került sor. A törvény ugyanígy biztosítani kívánja, hogy az ún. munkaidő irányelvben meghatározott, az átlagos heti munkaidőt meghaladó beosztás szerinti munkaidőre vonatkozó írásbeli megállapodás [Mt. 99. § (3) bekezdés vagy a 135. § (4) bekezdés] munkavállaló általi felmondása nem szolgálhat a munkáltató felmondásának indokául. Végül, de nem utolsó sorban e körben említhető a kötetlen munkarend meghatározására vonatkozó rendelkezés újraszabályozása is.

Az Mt. a közalkalmazottak jogállásáról szóló 1992. évi XXXIII. törvény (a továbbiakban: Kjt.) „általános háttérjogszabálya”. Ennek megfelelően - részben a jogalkalmazási tapasztalatok alapján, részben pedig az Mt.-nek a törvény szerinti módosítására tekintettel - a közalkalmazotti szabályozás sajátosságaira figyelemmel biztosítani kell a két törvény összhangját. A törvény ezért meghatározza mindazokat a rendelkezéseket, amelyek a Kjt. és az Mt. együttes alkalmazásához szükségesek. Így a törvény rendelkezik a távolléti díj számításának a közalkalmazottak esetén történő számításáról és tartalmazza mindazokat az alkalmazandó szabályokat, amelyek a jogviszony megszűnésének, megszüntetésének egyes eseteiben eltérést jelentenek az Mt. szabályozásától.

Mindezek mellett a közalkalmazottak illetményének védelme érdekében a törvény a Kjt.-ben, törvényi szinten és elvi éllel rögzíteni kívánja, hogy a közalkalmazottat garantált illetményként legalább a kötelező legkisebb munkabérnek, illetőleg középfokú vagy magasabb iskolai végzettséget, illetve középfokú vagy magasabb szakképzettséget igénylő munkakör betöltése esetén a garantált bérminimumnak megfelelő összeg illeti meg.

II. A törvény a Magyarország gazdasági stabilitásáról szóló 2011. évi CXCIV. törvény (a továbbiakban: Gst.) egyes rendelkezéseinek az önkormányzatok adósságot keletkeztető ügyleteire vonatkozó előírásait is módosítja.

A helyi önkormányzatok adósságát az állam részben konszolidálta, illetve konszolidálja. Ugyanakkor nem elegendő az önkormányzati adósság egyszeri, állam általi átvállalása, szükség van olyan intézkedések meghozatalára is, melyek biztosítják azt is, hogy ne keletkezzen újra ez az adósság. Ez részben teljesül a finanszírozási rendszer átalakításával, ám további lépésekre is szükség van. A 2012. január 1-jén hatályba lépett stabilitási törvény a korábban az önkormányzati törvényben szereplőhöz képest szigorúbb szabályokhoz kötötte az önkormányzatok hitelfelvételét.

Az önkormányzati adósságkonszolidáció miatt indokolttá vált a hitelfelvételre vonatkozó szabályok további szigorítása is, tekintettel arra, hogy a konszolidált önkormányzatok esetében a korábbi ügyletek törlesztésére fordítandó bevételek szabadon elkölthetővé válnak, és így az önkormányzatok hitelképessége nagyban megnő. Emiatt könnyen újabb nagymértékű hitelfelvételbe kezdhetnének az önkormányzatok, mely az államadósság növekedésével, az államadósság-mutató romlásával járna.

A törvény megteremti a lehetőséget a korábbi években keletkezett működési hitelek egyszeri, futamidő hosszabbítással járó átalakítására, szerződésmódosítására annak érdekében, hogy az évek alatt felhalmozott működési hiányok finanszírozására szolgáló működési hiteleket az önkormányzatok hosszú lejáratú, „amortizálódó” hitellé alakíthassák át.

A kezességvállalást is kormányzati engedélyhez köti a törvény, mivel ez a kötelezettség is veszélyeztetheti az önkormányzati gazdálkodás stabilitását. Az EU-s támogatásokhoz szükséges önerőt biztosító hitelek is az engedélyköteles körbe kerülnek.

Kibővül a tárgyévben tervezett önkormányzati ügyletekről szóló adatszolgáltatás köre is, annak érdekében, hogy minden, a tárgyévi önkormányzati alrendszeri adósságcélt negatívan befolyásoló ügyletről szóló információ a Kormány rendelkezésére álljon. Az adatok teljessége és az engedélyhez nem kötött ügyletekből adódó költségvetési kockázat kiszűrése végett az alapesetben engedély nélkül megköthető ügyletek is engedélykötelessé válnak, amennyiben az önkormányzat azokról nem szolgáltatott adatot a jogszabályi határidő lejártáig. A Kormánynak lehetősége van, hogy ezen információkra alapozva mérlegelje az egyes önkormányzati ügyletek engedélyezését, amennyiben a tárgyévben tervezett valamennyi ügylet megkötése veszélyeztetné az alrendszeri adósságcél tarthatóságát.

A felelős önkormányzati gazdálkodásra való ösztönzés és a megkötött ügyletek fedezetének biztosítása végett az új rendelkezések szerint - engedélyköteles, vagyis az alrendszeri adósságot növelő - ügyletet csak olyan önkormányzat köthet, amely helyi adó bevételekre alapozza gazdálkodását.

III. Az elmúlt időszak szélsőséges időjárási körülményei sokak élet-, és vagyonbiztonságát veszélyeztették. A március közepén soha nem tapasztalt mérvű hóvihar idején pedig számos vállalkozás, magánszemély önként, ellenszolgáltatást nem várva nyújtott segítséget a bajba jutott embereknek, kiegészítve a mentésre hivatott állami szerveknek a természeti katasztrófa nagyságához mérten időben és térben korlátosan rendelkezésre álló kapacitásait.

Az adóalanyoknak a veszélyhelyzet esetleges következményeinek elhárításában, mérséklésében, saját erőforrásai igénybevételével (gépeinek, készleteinek felhasználásával), ellentételezés nélkül való közreműködése valójában a rendes közteherviselési kötelezettségén túlmutató, közérdekből vállalt többlet-kötelezettség. Ezért nem indokolt, hogy a segítséget adó vállalkozásnak hátrányos adójogi következménnyel kelljen számolnia.

Egyes adójogszabályokból (például a népegészségügyi termékadóról szóló 2011. évi CIII. törvényből) ugyan az következik, hogy az ingyenes segítségnyújtás a nyújtónál nem valósít meg adóköteles tényállást, ugyanakkor a vállalkozásnál szóba jöhető valamennyi adónem szabályai között nem feltétlenül van olyan rendelkezés, amely kizárja az adókötelezettséget, ha a vállalkozás az erőforrásait a katasztrófa következményeinek enyhítésére használja fel. Bár az adózás rendjéről szóló 2003. évi XCII. törvény 1. § (6) bekezdése rögzíti a méltányos adóeljárás alapelvét, annak alkalmazása e tekintetben csak részleges megoldást jelent, hiszen az csak a már folyamatban lévő adóhatósági eljárásra, s nem az azt megelőző adózói adókötelezettség-teljesítés tartalmára vonatkozik.

Átfogó módon, valamennyi közteher-fizetési kötelezettségre kiterjedően szükséges tehát szabályozni azt, hogy a veszélyhelyzetben segítő adózónál - a segítségnyújtás során felmerült ráfordítások viselésén túlmenően - ne keletkezzen további adófizetési kötelem. Egyben azt is érdemes célul tűzni, hogy a katasztrófa áldozata által ingyenesen kapott vagyoni érték szintén ne képezze az adózás tárgyát (bár a személyi jövedelemadóról szóló 1995. évi CXVII. törvény egyik mentességi alakzata biztosítja a mentességet).

A Gst. V. fejezete - sarkalatos jogszabályként - rögzíti a közteherviselés alapvető, az állam számára történő fizetési kötelezettségek általános jellegű szabályait. Az átfogó, valamennyi fizetési kötelezettségre kiterjedő szabályozás igénye miatt a Gst. módosítására van tehát szükség. Mindemellett a szabályozás nem szűkíthető le csak a veszélyhelyzetre, idetartozónak kell tekinteni a katasztrófa-veszély esetét is.

IV. Végül a törvény egy sajátos keretszabályozást is kialakít az államháztartásról szóló törvényben (Áht.) arra az esetkörre, ha egyes állami tulajdonú gazdasági társaságok megszüntetésére annak érdekében kerül sor, hogy az általuk ellátott állami feladat ellátását az állam a továbbiakban központi költségvetési szerv útján biztosítja.

A törvénymódosítás célja a szervezeti változtatások gyors és rugalmas végrehajtása, a vagyon, a foglalkoztatottak, a szerződésállomány átadása az állam, illetve valamely központi költségvetési szerv részére. Az állami feladatok folyamatos és biztonságos ellátását biztosítva, a feladatellátás átlátható és hatékony működésének feltételeit megteremtve a feladat-ellátási kötelezettség és az ahhoz szükséges vagyon újonnan alapított vagy már meglévő központi költségvetési szervhez kerül.

A törvény ezen kívül további, jogszabályváltozások és jogalkalmazói tapasztalatok által indokolt, Áht.-ban történő módosításokat is tartalmaz.

-----STARTING---POINT---RESZLETES---

A közalkalmazottak jogállásáról szóló 1992. évi XXXIII. törvény módosítása

Az 1-3. §-hoz

A törvény a Kjt. 3. § (1) bekezdésének módosításával kizárja, hogy a közalkalmazotti jogviszony tekintetében alkalmazásra kerüljön az Mt. 12. § (3) bekezdésének azon szabálya, amely a munka egyenlő értékének megállapításakor figyelembe veszi a munkaerő-piaci viszonyokat is. A közszolgálatban az illetményt - annak összegét, módosításának feltételeit - ugyanis nem a piaci viszonyok, hanem kizárólag a jogszabályok határozzák meg.

A törvény a Kjt. 24. § (4)-(5) bekezdéssel történő kiegészítésével megteremti a szükséges összhangot a közalkalmazotti jogviszony tekintetében az Mt.-ben foglalt, a munkáltató személyében bekövetkező változás esetére a munkavállalónak biztosított felmondás szabályával azon esetben, ha a munkáltató személyében bekövetkezett változás miatt a munkafeltételek lényeges és hátrányos megváltozása következtében a munkaviszony fenntartása a munkavállalónak aránytalan sérelemmel járna vagy lehetetlenné válna.

A törvény a Kjt. 33/A. §-sal történő kiegészítésével teljes körűen szabályozottá teszi a közalkalmazotti jogviszony megszüntetésének feltételeit, megszüntetve ezzel a rendkívüli felmentés tekintetében az Mt. 78. §-ára történő utalással keletkezett jogértelmezési bizonytalanságot.

A törvény - figyelemmel arra, hogy a közalkalmazotti jogviszony jogellenes megszüntetésére teljes körűen az Mt. szabályai alkalmazandók - a Kjt. 38. §-át kiegészíti egy, kizárólag a Kjt.-ben szabályozott munkáltatói kötelezettség megsértésének jogkövetkezményével, amely szerint a közalkalmazott kérelmére a bíróság a közalkalmazotti jogviszonyt abban az esetben is helyreállítja, ha a munkáltató, illetőleg annak fenntartója megszegi a felmentési korlátozásokra vonatkozó rendelkezéseket. Mindezt különösen indokolja egyrészt a közalkalmazottak vonatkozásában komparatív előnyként figyelembe vehető nagyobb „állásbiztonság”, másrészt a felmentés lehetséges megelőzésére késztető, a hatékonyabb munkaerő-gazdálkodásra ösztönző szabályozás.

A törvény az 59. § módosításával egyrészt bővíti az Mt. munka- és pihenőidőről szóló rendelkezéseinek a közalkalmazotti jogviszony tekintetében  nem alkalmazható szabályait [Mt. 123. § (6) bekezdés], figyelemmel arra, hogy a Kjt. kizárja az Mt. alapszabadságra és az életkor szerinti pótszabadságra vonatkozó rendelkezések alkalmazását, így az esedékességet követő év végéig történő kiadását biztosító megállapodásra vonatkozó rendelkezés sem alkalmazható a közalkalmazotti jogviszony tekintetében. Ugyanakkor e helyett a törvény úgy rendelkezik, hogy a munkáltató és a közalkalmazott az adott naptári évre megállapodhat a fizetési fokozatnak megfelelő mértékű pótszabadság, valamint a magasabb vezetői és vezető megbízás alapján járó pótszabadság következő naptári év végéig történő kiadásáról. Másrészt a törvény tartalmazza mindazokat a szükséges megfeleltetéseket is a Kjt. és az Mt. egyes jogviszony megszüntetési jogcímei és indokai között abból a célból, hogy a munkaidő-keret lejárta előtti közalkalmazotti jogviszony megszűnés esetén az Mt. elszámolási szabályai teljes körűen alkalmazhatók legyenek.

A Kjt.-ben szereplő fizetési osztályba sorolás kritériumai és az Országos Képzési Jegyzékről és az Országos Képzési Jegyzék módosításának eljárásrendjéről szóló 150/2012. (VII. 6.) Korm. rendelet 1. melléklet 1. pontja szerinti szakképesítési szintek közötti összhang megteremtése érdekében a törvény módosítja a Kjt. 61. §-át. A 31, 32 és 34 számokkal jelzett (rész)szakképesítéseknél az OKJ rendelet szerint nem csupán az alapfokú iskolai végzettség, hanem - vagylagosan - „a szakmai és vizsgakövetelményben meghatározott bemeneti elméleti és gyakorlati tudáselemek (bemeneti kompetenciák)” is elfogadhatók a szakképesítésben való részvétel megkezdéséhez. A Kjt. 61. § bb) pontja viszont a bemeneti kompetenciák fogalmát nem ismeri, és csak az alapfokú iskolai végzettséget igénylő szakképesítéseket fogadja el a B fizetési osztályba való besorolás alapjaként, a 31, 32 és 34 számokkal jelzett (rész)szakképesítéseket érintően. Ez a gyakorlatban azt jelentené, hogy eltérően kellene besorolni az azonos szakképesítéssel rendelkező közalkalmazottakat attól függően, hogy van-e alapfokú iskolai végzettségük vagy sem. Az ellentmondás feloldása érdekében kiegészül a Kjt. 61. §-a.

A Kjt. 66. §-ának kiegészítésével a törvény egyértelművé teszi, hogy a közalkalmazottat megillető garantált illetmény nem lehet kevesebb a kötelező legkisebb munkabérnél, illetve a garantált bérminimumnál.

A törvény a Kjt. 80. § módosításával kizárja a közalkalmazotti jogviszony tekintetében az Mt. 151. § (5) bekezdésének alkalmazását, figyelemmel arra, hogy a Kjt. nem biztosítja az Mt. 145. § bérpótlék általány megállapítására lehetőséget adó rendelkezésének alkalmazását. Ezen túlmenően a törvény a távolléti díj szabályaival kapcsolatban egyértelművé teszi, hogy a Kjt. illetménypótlékait és a keresetkiegészítést nem az Mt. bérpótlékai helyett, hanem azok mellett kell figyelembe venni.

A törvény a Kjt. 82. § (2) bekezdésének módosításával pontosítja a magasabb vezetők jogellenes jogviszony megszüntetésének esetére meghatározott különös jogkövetkezményt, egyértelművé téve, hogy a hat havi távolléti díj összegében megállapított általány-kártérítés kizárólag az Mt. 84. § (1)-(2) bekezdésben foglalt általános szabályok helyett alkalmazandó.

A jogalkalmazói jelzések alapján a gyermekvédelmi ágazatban indokolt - különösen a kis településeken működő gyermekotthonok, lakásotthonok folyamatos működésének biztosítása érdekében - egyes munkakörökben a képesítési előírások alóli, határozott idejű felmentési lehetőség biztosítása. A közalkalmazottak jogállásáról szóló 1992. évi XXXIII. törvény 61. § (4) bekezdése általánosságban lehetőséget biztosít arra, hogy végrehajtási rendelet a képesítési előírások alól felmentést adjon. A szociális ágazat tekintetében azonban jelenleg nincs olyan felhatalmazó rendelkezés, amely biztosítaná a felmentésre vonatkozó végrehajtási szabályok megalkotását.

A törvény a Kjt. 85/A. § módosításával megteremti a teljes körű összhangot az Mt. és a Kjt. jogviszony megszüntetési jogcímei között.

A törvény a Kjt. 1. § (5) bekezdését és a Kjt. 30. § (1) bekezdését tekintve technikai pontosításokat tartalmaz.

Egyebekben a törvény tartalmazza a módosításokhoz kapcsolódó átmeneti rendelkezéseket is.

Az igazságügyi alkalmazottak szolgálati jogviszonyáról szóló 1997. évi LXVIII. törvény módosítása

A 4. §-hoz

A törvény megteremti az igazságügyi alkalmazottak szolgálati jogviszonyáról szóló 1997. évi LXVIII. törvény összhangját az Mt. távolléti díjjal összefüggő szabályainak módosításával.

Az egészségügyi tevékenység végzésének egyes kérdéseiről szóló 2003. évi LXXXIV. törvény módosítása

Az 5. §-hoz

A törvény a módosításokkal összefüggésben megteremti az egészségügyi tevékenység végzésének egyes kérdéseiről szóló 2003. évi LXXXIV. törvény és az Mt. összhangját.

A bírák jogállásáról és javadalmazásáról szóló 2011. évi CLXII. törvény módosítása

A 6. §-hoz

A törvény a módosításokkal összefüggésben megteremti a bírák jogállásáról és javadalmazásáról szóló 2011. évi CLXII. törvény és az Mt. összhangját.

A legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény módosítása

A 7. §-hoz

Az Mt. szabályai közül az ügyészségi szolgálati viszony esetében nem alkalmazható a 139. § (2) bekezdéséhez kapcsolódó új (3) bekezdés, ezért e rendelkezés kizárása szükséges. Az ügyészségi szolgálati viszony esetében átlagilletmény jár végkielégítésként, ezért az Mt. 148. § (2) bekezdés b) pontja sem alkalmazható. A havibéres díjazás miatt ugyancsak szükségtelen az Mt. 156. § (2)-(4) bekezdés alkalmazása. A legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény (Üjt.) 157. §-a lehetővé teszi, hogy az ügyészségi alkalmazottak ügyészségi szolgálati viszonyával kapcsolatban a legfőbb ügyész - az érintett munkavállalói érdekképviseleti szervezetekkel egyetértésben - szabályokat állapítson meg az olyan kérdésekben, amelyeket e törvény nem szabályoz, és a munka törvénykönyve szerint a kollektív szerződés keretébe tartozhatnak. A szélesebb körű szabályozási lehetőség az Mt. 277. § (1)-(3), (5) bekezdés mögöttes szabályként való alkalmazását igényli. Az Mt. 123. § (6) bekezdésének 2014. január 1. napján hatályba lépő módosítása az Üjt. 153. § (3) bekezdés c) pontjának módosítását teszi szükségessé ugyancsak 2014. január 1. napjától. Az Mt. 287. § (2) bekezdésének módosítása pedig az Üjt. 153. § (3) bekezdés g) pontjában foglaltak változtatását igényli.

A munka törvénykönyvéről szóló 2012. évi I. törvény módosítása

A 8. §-hoz

Abból kiindulva, hogy kivételesen felszámolási eljárásban is sor kerülhet a felszámolás alatt álló szervezet gazdasági egységének jogügyleten alapuló átszállására és ez által a munkáltató személyében bekövetkező változásra, a § (1) bekezdése előírja az átvevő munkáltatónak a munkavállalók felé fennálló tájékoztatási kötelezettségét arra az esetre, ha az átadó munkáltatónál üzemi tanács nem működik és üzemi megbízott megválasztására sem került sor. Ez kiegészíti azt a hatályos szabályozást, amely a munkáltató személyében a gazdasági egység jogügyleten alapuló átszállása folytán bekövetkező változás esetére az üzemi tanács (üzemi megbízott) felé jelenleg is előírja az átvevő munkáltató tájékoztatási kötelezettséget. E megoldással a törvény a munkavállalók jogainak a vállalkozások, üzletek vagy ezek részeinek átruházása esetén történő védelmére vonatkozó tagállami jogszabályok közelítéséről szóló a 2001/23/EK irányelvvel teljes mértékben összeegyeztethető szabályozást tartalmaz.

A (2) bekezdés - összhangban az Európai Bíróság ítélkezési gyakorlatával - a készenléti jellegű munkakörben foglalkoztatott munkavállalók védelme érdekében előírja, hogy önmagában az a körülmény, hogy a munkavállaló a sajátos munkaidő-beosztási szabályokat megengedő megállapodást felmondja, önmagában nem szolgálhat alapul a munkaviszony munkáltató általi megszüntetéséhez. Ez a rendelkezés azonban nem érinti a munkáltató általános szabályokon alapuló felmondási jogát. Ennek megfelelően, a munkáltató a törvény általános rendelkezéseinek figyelembevételével a törvényi feltételek fennállása esetén és indokolási kötelezettségének eleget téve egyéb okból kezdeményezheti a jogviszony felmondással történő megszüntetését.

A (3) bekezdés pontosítja az Mt. hatályos szabályát, mivel a munkaidőkeretben történő foglalkoztatásra irányadó rendelkezések megfelelő alkalmazása bizonyos esetekben az általános munkarend szerint foglalkoztatott munkavállaló munkaviszonyának megszüntetése esetén is indokolt. Ez a rendelkezés szükséges továbbá a módosítással megállapított 136. § (3) bekezdés megfelelő alkalmazhatósághoz is.

A (4) bekezdés az Európai Bíróság újabb ítélkezési gyakorlatából [Bizottság kontra Egyesült Királyság (C-484/04) ügy] megismerhető érveléssel összhangban kívánja a kötetlen munkarend alkalmazhatóságának feltételeit megállapítani. Ugyanakkor a törvény azt is rögzíti, hogy a munkarend kötetlen jellegét nem érinti, ha a munkavállaló a munkaköri feladatok egy részét sajátos jellegüknél fogva meghatározott időpontban vagy időszakban teljesítheti.

Az (5) bekezdést az indokolja, hogy az Mt. 120. §-a értelmében a munkavállalónak, ha a rehabilitációs szakértői szerv legalább ötven százalékos mértékű egészségkárosodását megállapította, évenként öt munkanap pótszabadság jár. Ez a rendelkezés a pótszabadságra való jogosultság mértékét nem a fogyatékos állapot fennállásához, hanem az egészségkárosodás tényéhez köti. Ebből következően a fogyatékos személyek jogairól és esélyegyenlőségük biztosításáról szóló 1998. évi XXVI. törvény alapján súlyos fogyatékosnak minősülő személy, illetve a vakok személyi járadékában részesülő, akinek az egészségkárosodása egyébként szintén meghaladja az 50%-os mértéket, csak akkor jogosult a pótszabadságra, ha a rehabilitációs szakigazgatási szervtől külön kéri az egészségkárosodás minősítését is. Ez az érintettekre indokolatlan terhet ró, ezért szükséges az Mt. érintett rendelkezésének módosítása.

A (6) bekezdés - összhangban az adott jogintézmény rendeltetésével - biztosítja, hogy gyermek születése esetén az apa - függetlenül a munkaviszony kezdetének időpontjától - mindig a teljes pótszabadság tartamára mentesülhessen a rendelkezésre állási és a munkavégzési kötelezettség alól, azaz e körben ne kerüljön sor arányosításra.

A (7) bekezdés a gyakorlati tapasztalatok alapján az egyértelmű jogalkalmazás érdekében pontosítja az Mt. rendelkezését. A törvény szerinti rendelkezés lényege, hogy a munkáltató úgy köteles a szabadság kiadását biztosítani, hogy a munkavállaló naptári évenként egy alkalommal, legalább tizennégy egybefüggő napra mentesüljön a rendelkezésre állási és munkavégzési kötelezettség alól. E rendelkezés alkalmazása során a szabadságnapok megfelelő kiadása mellett, a tizennégy egybefüggő nap számítása szempontjából csak a heti pihenőnap (heti pihenőidő), a munkaszüneti nap és az egyenlőtlen munkaidő-beosztás által biztosított szabadnapok vehetők figyelembe.

A (8) bekezdés pontosítja az Mt. hatályos rendelkezését és egyértelművé teszi, hogy ilyen megállapodást a felek csak az adott naptári évre köthetnek. A törvény emellett - annak érdekében, hogy a munkavállaló minden naptári évben legalább az alapszabadsággal megegyező időtartamra, azaz húsz munkanapra mentesüljön a munkavégzési kötelezettsége alól - a felek megállapodási szabadságát az életkor alapján járó pótszabadságra korlátozza.

A (9) bekezdés pontosítja az általános munkarendben foglalkoztatott munkavállalók szabadságának kiadására vonatkozó szabályokat. A munkáltató számára - a hatályos szabályozástól eltérően - ilyen esetben választást biztosít arra, hogy az adott naptári évben egyenlőtlen munkaidő-beosztás esetén is az általános szabályok szerint kívánja-e kiadni a munkavállaló számára a szabadságot. Ebben az esetben szabadságot - a beosztás szerinti heti pihenőnap és a munkaszüneti nap kivételével - valamennyi naptári napra ki kell adni és a napi munkaidő alapján - a beosztás szerinti napi munkaidőtől függetlenül - kell a szabadságra járó díjazást elszámolni. Kiemelendő továbbá, hogy az Mt. 93. § (3) bekezdés alkalmazása során ilyen esetben a szabadság tartamát a napi munkaidővel azonos mértékben kell figyelembe venni. A törvény egyenlőtlen munkaidő-beosztás esetén fenntartja a munkáltató számára azt a lehetőséget, hogy a szabadságot a munkaidő-beosztáshoz igazodóan adja ki és órában számolja el, illetve tartsa nyilván. (Ezzel összefüggésben ezért fontos kiemelni, hogy utóbbi esetben a módosítás nem teszi szükségessé, hogy a munkáltatók bármilyen módon változtassanak a szabadság-kiadási gyakorlatukon.)

A (10) bekezdés a betegszabadság kiadására (elszámolására) irányuló szabályokat pontosítja, összhangot teremtve a szabadság kiadásával, a munkaszüneti nappal, illetve a távolléti díjjal kapcsolatos szabályokkal. A törvény szerint módosuló rendelkezésekből egyértelműen következik, hogy a munkavállaló számára keresőképtelensége esetén a szabadság kiadásának általános szabályai szerint kell az egyes napokra a betegszabadságot kiadni, illetve elszámolni. Ennek megfelelően tehát a munkáltató a betegszabadság esetében is választhat a 124. § (2) vagy (3) bekezdés szerinti módszerek között. Fontos hangsúlyozni, hogy bármely módszer választása esetén a munkaszüneti napra betegszabadság csak abban az esetben számolható el, ha a munkáltató a munkavállaló számára a munkaszüneti napra munkaidőt osztott be, azaz e napon a munkavállalónak munkavégzési és rendelkezésre állási kötelezettsége lett volna. A munkavállalót erre az időtartamra a 146. § új (5) bekezdése szerint illeti meg díjazás.

Egyenlőtlen munkaidő-beosztású munkavállaló esetében, ha a munkáltató a 124. § (3) bekezdése szerinti módszert alkalmazza, a gyakorlatban előfordulhat, hogy a munkavállaló keresőképtelensége esetén a betegszabadságként elszámolható idő rövidebb a beosztás szerinti, ebben az esetben a különbözetre a munkavállalót a betegszabadságra vonatkozó szabályok szerint illeti meg díjazás, tekintettel arra, hogy a táppénz szabályok szerint táppénz a munkavállalót csak a betegszabadságot követő naptól illetheti meg.

Fontos kiemelni, hogy a 126. §-ban és a 146. § új (5) bekezdésében foglalt, a betegszabadság elszámolására vonatkozó rendelkezések függetlenek a 146. § (3) bekezdés d) pontjában, illetve (4) bekezdésben foglalt díjazási szabályoktól. Ez utóbbi rendelkezések, amelyek csak az óra-, vagy teljesítménybéres munkavállalók esetében kerülhetnek alkalmazásra, nincsenek összefüggésben a munkaszüneti napi munkavégzés vagy annak elmaradása esetén irányadó díjazásra vonatkozó szabályokkal. Ezzel kapcsolatban irányadó a törvény (16) bekezdéséhez fűzött indokolás is.

A (11) bekezdés [Mt. 135. §] az eltérő megállapodásokra vonatkozó előírásokat a törvény szerint módosuló rendelkezésekhez igazítja.

A (12) bekezdés módosítja a havi béres munkavállalók esetében a havi bér arányos részének kiszámítására vonatkozó rendelkezéseket. Eszerint a munkavállalót havi bére az általános munkarend szerinti munkanapok számától függetlenül, mindig azonos összegben illeti meg. [A törvény 156. § (1) bekezdés a) pontjára vonatkozó módosítással összhangban, a havi bér átalány jellegéből eredően ez a szabály irányadó egyenlőtlen munkaidő-beosztás esetén is.] Ezért indokolt, hogy a szabályozás a havi bér arányos részének kiszámításakor is az általános és nem a beosztásnak megfelelő munkarend szerinti munkaidőt vegye alapul. Így az egy napra járó havi bér meghatározásánál az adott hónap általános munkarendjének megfelelő munkanap számmal kell a havi bért elosztani. Az egy órára járó havi bér megállapításánál az ilyen módon kiszámított havi alapbér egy napi összegét a munkaszerződésben megállapított napi munkaidő tartamával kell osztani. [A napi munkaidő szerződéses megállapításának hiányában az általános teljes munkaidő [92. § (1) bekezdés] az irányadó.]

A törvény megállapítja a havi bér arányos része meghatározásának szabályait arra az esetre is, ha a munkavállaló a beosztás szerinti munkaidejét csak részben dolgozza le. Fontos kiemelni, hogy ebből a szempontból nincs annak jelentősége, hogy a munkavállaló szabadság vagy más jogcím alapján jogszerűen mentesült-e a rendelkezésre állási és munkavégzési kötelezettsége alól, de az is érdektelen, hogy erre az időre megilleti-e díjazás. Ugyanezen szabály irányadó, ha a munkaviszony az adott hónapban keletkezik, illetve szűnik meg.

A törvény szerinti szabály - összhangban a törvénynek az Mt. 156. § (1) bekezdés a) pontjára vonatkozó módosításával - a havi béres munkavállaló számára a beosztás szerinti munkaidő részben történő teljesítésének esetére - a ténylegesen ledolgozott munkaidőtől függetlenül - a havi bér általános munkarend alapján meghatározott arányos részének megfizetését írja elő. Ennek meghatározásánál a távollét tartamával kell csökkenteni az általános munkarend szerinti munkaidőt és az így fennmaradó részre kell a havi bér arányos részét kiszámítani, illetve a munkavállaló számára kifizetni. A különbözetet a felek - az általános szabállyal összhangban - a munkaidőkeret lejártakor kötelesek egymással elszámolni. Értelemszerűen ugyanezen rendelkezés irányadó arra az esetre is, ha a munkaviszony az adott hónapban csak részben áll fenn. Ezzel összhangban szükséges az Mt. 95. §-ának a törvény szerinti kiegészítése is.

A (13) bekezdés által megállapított szabály a bérpótlék alapjának meghatározását a havi béres munkavállalók esetében az általános szabályoktól (Mt. 136. §) eltérően rendezi. Ennek oka az, hogy indokolatlan a bérpótlék összegét attól függővé tenni, hogy mennyi az adott havi általános munkarend szerinti munkaidő. Az új szabály szerint - a korábbi rendelkezésekkel összhangban - a bérpótlék összegét valamennyi hónapban azonos módon kell kiszámítani.

A (14) bekezdés - megerősítve az Mt. indokolásában foglaltakat és az 1992 óta töretlen szabályozási gyakorlatot, miszerint nem illeti meg vasárnapi pótlék azt a munkavállalót, aki a munkaköre vagy a munkáltató tevékenységének sajátossága alapján számíthat a rendszeres vasárnapi munkavégzésre - az értelmezési bizonytalanságok kizárása érdekében pontosítja a vasárnapi, illetve munkaszüneti napi munkavégzés esetén járó bérpótlékra vonatkozó szabályozást. Ennek megfelelően a törvény rögzíti, hogy a munkavállalót vasárnapi munkavégzés esetén kizárólag a 101. § (1) bekezdés d), e) vagy i) pont alapján elrendelt munkavégzés esetén illeti meg. Amennyiben a vasárnapi munkavégzés jogalapját a 101. § (1) bekezdésének más esete képezi, a munkáltató vasárnapi pótlék fizetésére nem köteles. A törvény szerinti pontosítás azt is egyértelművé teszi, hogy a vasárnapi pótlék a munkavállalót nem csak rendes, hanem rendkívüli munkavégzés esetén is megilleti. Megjegyzendő, ez következik a törvény (15) bekezdése szerint módosuló 143. § (1) bekezdésből is.

Ezen túlmenően - a gyakorlatban tapasztalható bizonytalanság elkerülése érdekében - kifejezett szabályozásra kerül az, hogy az a munkavállaló, aki egyébként a 101. § rendelkezései szerint rendes munkaidőben vasárnap nem foglalkoztatható, a vasárnapra elrendelt rendkívüli munkaidő esetén szintén jogosult a vasárnapi pótlékra.

A munkaszüneti napon történt munkavégzés díjazására vonatkozó szabályokkal összefüggésben hangsúlyozandó, hogy a bérpótlékra vonatkozó rendelkezések függetlenek az Mt. 146. § (3) bekezdés d) pontban, illetve a 146. § (4) bekezdésben foglalt rendelkezésektől. Ebből következően a munkavállalót munkaszüneti napon történt munkavégzés esetén a bérpótlék arra tekintet nélkül megilleti, hogy a 146. § hivatkozott rendelkezései alapján jogosult-e díjazásra.

A (15) bekezdés a gyakorlati jogalkalmazást segítő garanciális szabállyal egészíti ki az Mt. 143. §-ának rendelkezését új (1) bekezdés beiktatásával és kiemeli, hogy a munkavállalót a rendkívüli munkaidőben járó ellenérték azon a munkabéren felül illeti meg, amely részére a rendes munkaidőre járó munkabérén felül jár. A 143. § (2)-(7) bekezdése - a belső hivatkozások pontosításán kívül - azonos a hatályos szabályozás (1)-(6) bekezdése szerinti normaszöveggel.

A (16) bekezdés előírja a bérpótlék-átalány tekintetében az alapbérre vonatkozó rendelkezések alkalmazását.

A (17) bekezdés pontosítja a munkaszüneti nappal kapcsolatos díjazási szabályokat. Az általános szabályok szerint az óra és teljesítménybéres munkavállalót a munkaszüneti nap miatti keresetveszteség kompenzálására a távolléti díja illeti meg. Ennek megfelelően ez a díjazás a munkavállalót nem a munkaszüneti napra, hanem a munkaszüneti nap következtében csökkenő munkaidő miatti keresetveszteség elkerülésére tekintettel illeti meg. Lényeges annak hangsúlyozása, hogy ez a rendelkezés független a munkaszüneti napon történő munkavégzés díjazásától. A fentiekkel összefüggésben, ha a munkavállaló keresőképtelensége munkaszüneti napra esik, a távolléti díj helyett - a keresetveszteséggel egyező mértékben - csak a távolléti díj 70%-a jár a munkavállalónak, illetve egyáltalán nem jár díjazás, ha a munkavállaló a keresőképtelenségére tekintettel táppénzben vagy baleseti táppénzben részesül. Utóbbi esetben ugyanis semmilyen keresetveszteség nem éri a munkavállalót. Hangsúlyozandó, hogy ezek a rendelkezések [Mt. 146. § (3) bekezdés d) pont, illetve (4) bekezdés] nem érintik a betegszabadság díjazásával kapcsolatos elszámolási szabályokat [Mt. 126. § (4) bekezdés, 146. § (5) bekezdés], hiszen ezek rendeltetése, az indokolásban e rendelkezésekkel összefüggésben kifejtettek alapján, egészen más.

A (18) bekezdés a távolléti díjra vonatkozó szabályok módosításával összhangban módosítja az Mt. 147. §-át.

A (19) bekezdés a távolléti díjra vonatkozó szabályok jogszabály-szerkesztési (kodifikációs) szempontú pontosítását tartalmazza és mindazon igények esetén, amikor a távolléti díj „mértékszabályként” szolgál, illetve a számítás végrehajthatósága érdekében meghatározza az esedékesség időpontját. A ki nem adott szabadság megváltása esetén [Mt. 125. §] az esedékesség időpontjának az utolsó munkában töltött nap tekintendő.

A (20) bekezdés jelentős adminisztrációs egyszerűsítést tartalmaz azáltal, hogy lehetővé kívánja tenni, hogy a munkáltatónak ne kelljen külön kiszámítani a távolléti díj alapbér hányadát, ha annak összege megegyezik az alapbérrel.

A (21)-(22) bekezdés a teljesítménybéres munkavállalók távolléti díj számításának szabályait pontosítja.

A (23) bekezdés az egyéb módosuló rendelkezésekre tekintettel, a távolléti díj számításakor a bérpótlékok figyelembe vételére vonatkozó rendelkezéseket egyrészt jogszabály-szerkesztési szempontok alapján pontosítja, másrészt előírja, hogy a távolléti díj számításánál - rendszeres vasárnapi munkavégzés esetén - a vasárnapi pótlékot figyelembe (számításba) kell venni.

A (24) bekezdés a bér elszámolására, illetve számfejtésére vonatkozó szabályokat egyszerűsíti és az adminisztrációs terhek csökkentése érdekében lehetőséget biztosít arra, hogy a munkáltató a munkavállalót a tárgyhónapra vonatkozó munkabér-elszámolás korrekciójáról legkésőbb a következő havi munkabér elszámolásakor tájékoztassa és a munkabér-különbözetet a következő havi munkabérrel egyidejűleg fizesse ki, ha a munkabér tárgyhónapra vonatkozó elszámolását követően bekövetkező ok miatt az elszámolás módosítása szükséges.

A (25) bekezdés a távolléti díj számítására vonatkozó szabályok módosításával összhangban szükséges változtatásokat tartalmaz. A szabály rögzíti, hogy a havi béres munkavállaló esetében a munkavállaló havi bére egyenlőtlen munkaidő-beosztás esetén független a beosztás szerinti munkaidőtől, a munkavállaló mindig a havi bérére jogosult, akár többet, akár kevesebbet dolgozott az általános munkarend szerinti munkaidőhöz képest. A különbözetet a munkaidőkeret vagy az elszámolási időszak végén kell a feleknek elszámolniuk.

A (26) és (27) bekezdés a törvénytől való eltérő megállapodás lehetőségét igazítja az egyéb módosuló rendelkezésekhez.

A (28) bekezdés egységesíti a munkavállaló jogellenes megszüntetésével kapcsolatos anyagi igények érvényesítésére vonatkozó rendelkezéseket. Eszerint mind a munkavállaló, mind a munkáltató egységesen, az elévülési időn belül fordulhat bírósághoz igényeik érvényesítése érdekében. A munkavállaló munkaviszony megszüntetésével kapcsolatos igényérvényesítés ugyanis a munkavállaló státuszát nem érinti, kizárólag anyagi igényre korlátozódhat, így indokolatlan, hogy a törvény eltérjen az igényérvényesítés általános szabályaitól és ebben az esetben a kivételes, 30 napos keresetindítási határidőt alkalmazza.

A (29) bekezdés kiegészíti az Mt. felhatalmazó rendelkezéseit oly módon, hogy a munka törvénykönyvéről szóló 2012. évi I. törvény hatálybalépésével összefüggő átmeneti rendelkezésekről és törvénymódosításokról szóló 2012. évi LXXXVI. törvény rendelkezései közül hatályon kívül helyezi a gyermek születése esetén az apát megillető pótszabadsággal összefüggő költségek megtérítésére vonatkozó szabályok megalkotására adott felhatalmazást és azt az Mt. 298. §-ának rendelkezései közzé illeszti be.

A munka törvénykönyvéről szóló 2012. évi I. törvény hatálybalépésével összefüggő átmeneti rendelkezésekről és törvénymódosításokról szóló 2012. évi LXXXVI. törvény módosítása

A 9. §-hoz

A módosítás az Mt. módosításához kapcsolódó átmeneti szabályokat határozza meg az Mt. hatálybalépésével összefüggő átmeneti szabályokat tartalmazó 2012. évi LXXXVI. törvény kiegészítésével.

A 10. §-hoz

A törvény alapján szükséges hatályon kívül helyező rendelkezés.

A Kutatási és Technológiai Innovációs Alapról szóló 2003. évi XC. törvény módosítása

A 11. §-hoz

A törvény lehetővé teszi, hogy egyes kiemelt fejlesztések támogatását a Kormány döntése alapján, a támogatási döntés időpontját követően vissza nem térítendővé lehessen minősíteni.

A gazdasági társaságokról szóló 2006. évi IV. törvény módosítása

A 12. §-hoz

A fejezet egyéb rendelkezéseivel összhangban a gazdasági társaságokról szóló 2006. évi IV. törvény (Gt.) módosítása is megtörténik a törvény szerint. A módosítás egyértelművé teszi, hogy amennyiben a 100%-os állami tulajdonban lévő gazdasági társaság vonatkozásában az Áht. 11/A. §-ában szabályozott döntés születik, a gazdasági társaság megszüntetésére ezen törvény eltérő szabályait kell alkalmazni. Habár a Gt.-től eltérő külön törvényi rendelkezés megállapítására általában van lehetőség, annak elősegítése érdekében, hogy ezen esetekben a kormánydöntés lebonyolítása a lehető leggördülékenyebben megvalósítható legyen, és figyelemmel arra, hogy e törvény szerinti megszüntetésnél valamennyi, Gt.-ben foglalt főszabály alóli kivétel érvényesül, indokolt az eltérő szabályt külön is megállapítani.

Számos mikro- és kisvállalkozás az utóbbi néhány évben, részben a válság következtében, veszteségesen gazdálkodott, elvesztette saját tőkéjének jelentős részét, ami a gazdasági társaságokról szóló törvény előírásai alapján tőkepótlási kötelezettséget von maga után. E tőkepótlási kötelezettség enyhítése céljából a munkahelyvédelmi akcióterv végrehajtása során módosításra került a gazdasági társaságokról szóló törvény oly módon, hogy mentesül az érintett vállalkozás a tőkepótlási kötelezettség alól, ha közbenső mérleggel igazolni tudja, hogy a tőkepótlási kötelezettség teljesítésére előírt határidőig a saját tőkéje (pl. kedvező árfolyamváltozás, vagy a tárgyidőszaki üzleti eredmény hatására) ismét eléri a törvényben meghatározott mértéket.

A gazdasági társaságokról szóló törvény hivatkozott módosítása a gyakorlati alkalmazás során értelmezési kérdéseket vetett fel, ezért indokolt annak pontosítása, az eredeti módosítási cél és tartalom változatlansága mellett.

A katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény módosítása

A 13. §-hoz

A törvény a jogalkalmazás megkönnyítése és a jogviták elkerülése érdekében, a katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény módosításával a katasztrófavédelmi szerv központi szerve vezetőjének feladatául teszi, hogy - ha a Gst. szerinti katasztrófaveszély fennáll - a katasztrófaveszély kezdő és befejező időpontját, helyszínét a központi szerv hivatalos honlapján közzétegye. (A veszélyhelyzetről a Kormány rendeletet alkot, s abban rögzíti a veszélyhelyzet kezdő és befejező időpontját, valamint helyszínét.)

Magyarország gazdasági stabilitásáról szóló 2011. évi CXCIV. törvény módosítása

A 14. §-hoz

(1) bekezdés: Az önkormányzati kezességvállalást indokolt kormányzati engedélyhez kötni, mivel a kezességvállalás burkolt adósságot keletkeztető ügyletté válhat.

(2)-(5) bekezdés: Mivel az adósságot keletkeztető ügyleteikből eredő fizetési kötelezettsége fedezetét az önkormányzatok saját bevétele biztosítja, indokolt az ezek közül legstabilabbnak és legszámottevőbbnek számító helyi adók - ezen belül külön kiemelve a legjelentősebb mértékű bevételt generáló iparűzési adót - bevezetésének előírása.

A 2013. évtől az önkormányzati alrendszer adósságának lehetséges legmagasabb értékét rögzíti a költségvetési törvény. Tekintettel arra, hogy az EU-s támogatásokhoz kapcsolódó önerőt biztosító hitelek is növelik az alrendszer adósságállományát, indokolt ezen ügyletek engedélykötelessé tétele. Ezen felül szükséges a nem megyei jogú városok esetében az engedélyhez kötöttség 10 millió forintos alsó értékhatárát lejjebb vinni az alacsony saját bevétellel rendelkező önkormányzatok esetén.

(6) bekezdés: Indokolt az adósságot keletkeztető ügyletek, továbbá a kezesség és garancia azonos súlyú kezelése azon ügyletek körében, amelyekhez nem szükséges a Kormány hozzájárulása. Ennek érdekében a kezesség- és garanciavállalásoknál is értékhatár kerül megállapításra az engedélyt nem igénylő ügyletek tekintetében.

(7)-(8) bekezdés: A módosítás megteremti a lehetőségét a korábbi években felhalmozott működési hiányt finanszírozó működési (jellemzően likvid) hitelek egyszeri, hosszúlejáratú ügylettel való kiváltásának, átalakításának. E rendelkezés hiányában az önkormányzatoknak 2013-ban vissza kellene fizetniük ezen, sokszor több év működési hiánya által felhalmozott hiteleiket, amelyre számos önkormányzat nem lenne képes.

A rendelkezésben szükséges rögzíteni, hogy csak a 2012. december 31-e előtt keletkezett működési hitelek hosszabbíthatóak meg. Ellenkező esetben nem valósulhatna meg az a jogalkotói szándék, hogy 2013-tól kezdve az önkormányzatok működési hiány nélkül gazdálkodjanak.

(9)-(10) bekezdés: Az önkormányzati alrendszer év végére várható adósságállományát 2013. évtől a költségvetési törvény rögzíti. Annak érdekében, hogy e cél tartható legyen, az önkormányzatoknak a nem engedélyköteles, adott évben várható ügyleteikről is számot kell adniuk az adott év március 15-éig. Így a Kormány fel tudja mérni, hogy mekkora adósság keletkeztetéséhez járulhat hozzá az év folyamán. Mivel a be nem jelentett, engedélyhez nem kötött ügyletek a gondos tervezés mellett is a költségvetési törvényben szereplő önkormányzati hiánycél meghaladását eredményezhetik, indokolt a be nem jelentett, összegük vagy jellegük miatt nem engedélyköteles ügyletek engedélykötelessé tétele is a költségvetési kockázat kiszűrésére.

(11)-(12) bekezdés: A törvény kiegészíti az elutasítás feltételeit a helyi adókból elvárható bevétel előírásával. Ezen felül a szükséges információk biztosításával lehetővé teszi, hogy a Kormány érdemben mérlegelje az ügyletek engedélyezhetőségét abban az esetben, ha a tervezett ügyletek mindegyikének megvalósítása esetén veszélybe kerülne a költségvetési törvényben szereplő önkormányzati hiánycél tarthatósága.

A (12) bekezdés rögzíti a kezesség-, illetve garanciavállalás jóváhagyásának feltételeit.

(13) bekezdés: Az önkormányzatok adósságkonszolidációja miatt szükséges kibővíteni az önkormányzati adósságot keletkeztető ügyletek engedélyezése során a Kormány hatáskörét annak érdekében, hogy az adósságkonszolidáció miatt javuló hitelképességükkel élve az önkormányzatok ne adósodhassanak el újra nagymértékben.

(14) bekezdés: A kezességvállalás engedélykötelessé tétele miatt szükségessé vált módosítások.

(15) bekezdés: A kezesség-, illetve garanciavállalás engedélykötelessé tétel miatt szükséges módosítás.

(16) bekezdés: A Gst. törvény szerinti módosítása a Gst. szerinti katasztrófahelyzet esetére fogalmazza meg azt, hogy ha a vállalkozás vagy vállalkozó (a vállalkozási tevékenységet végző jogalany) - a rendelkezésre álló eszközeivel - ellenérték nélkül segítséget nyújt (gépeivel, járműveivel, egyéb eszközeivel a védekezést, mentést elősegíti, készleteiből terméket ad át), akkor

a) a katasztrófahelyzetben végzett segítség-nyújtása (tevékenység-végzése, ide értve a szolgáltatás-nyújtást, termék-átadást) a vállalkozási (gazdasági) tevékenység körébe tartozik. Ezáltal a társasági adóban, a személyi jövedelemadóban, a felhasznált készletek, a helyi iparűzési adóban a felhasznált anyagok elismert költségek (nincs szükség az adóalap növelésére);

b) a katasztrófahelyzetben nyújtott segítség (tevékenység-végzés) után nem keletkezik fizetési kötelezettsége. Ennél fogva például nem kell távközlési adót fizetni a katasztrófahelyzetben lévők által folytatott beszélgetés után, ha a szolgáltató ellenértéket nem számít fel;

c) a katasztrófahelyzetben lévő által - a katasztrófahelyzetre tekintettel, annak következményei mérséklése érdekében, ingyenesen - kapott vagyoni érték után sem keletkezik fizetési kötelezettség (tipikusan személyi jövedelemadó, egészségügyi hozzájárulás).

A törvény szerint a katasztrófahelyzetről a katasztrófavédelemről és hozzá kapcsolódó egyes törvények módosításáról szóló 2011. évi CXXVIII. törvény (a továbbiakban: Katv. tv.) szerinti katasztrófaveszély, veszélyhelyzet esetén lehet szó.

E mellett katasztrófahelyzet, valamint a jogalanyok széles körét érintő - veszélyhelyzetnek nem minősülő - az emberi életet veszélyeztető elemi csapás (így például jégeső, árvíz, belvíz, fagy, vihar, földrengés, földcsuszamlás, beszakadás, talajsüllyedés, partfalomlás, természeti vagy biológiai eredetű tűz), ipari szerencsétlenség esetén a fizetési kötelezettséget megállapító jogszabály a Gst.-től függetlenül állapíthat meg kedvezményt, továbbá a Gst.-ben foglaltakon túlmenően, a katasztrófahelyzet esetére további kedvezményeket is lehet a fizetési kötelezettségről szóló jogszabályban rögzíteni.

Fontos összefüggés, hogy az anyagi jogi adószabály külön rendelkezése hiányában a vállalkozási tevékenységet végzőnél pótlólagos fizetési kötelezettség - a visszaélések elkerülése érdekében - a törvény szerint akkor nem keletkezik, ha segítség-nyújtás:

- katasztrófahelyzetben, a katasztrófahelyzet idején,

- a katasztrófahelyzet okozta károk elhárítása, mérséklése érdekében (például árvíz-védelmi helyzetben a gátak megerősítését célzó segítség-nyújtás vagy szélsőséges időjárási helyzetben az útakadályok megszüntetése) vagy a katasztrófahelyzetben lévők számára történik szolgáltatás-nyújtás, termékátadás (a bajba jutottak számára műszaki segítségnyújtás, étel, ital átadása),

- ellenszolgáltatás nélkül, ingyenesen

történik.

További - a visszaéléseket kizáró - feltétel a törvény szerint, hogy a katasztrófahelyzetben történő tevékenység-végzést (a nyújtott szolgáltatást, átadott terméket) a tevékenység-végzés napjától számított 60 napon belül be kell jelenteni a fizetési kötelezettséggel kapcsolatos ügyben illetékes adóhatósághoz. A bejelentési határidő elmulasztása jogvesztő.

(17) bekezdés: Az adósságot keletkeztető ügyletekhez történő hozzájárulás részletes szabályairól szóló 353/2011. (XII. 30.) Korm. rendelet módosítása szükséges ahhoz, hogy a Gst. önkormányzati adósságot keletkeztető ügyletekre vonatkozó szabálymódosításai alkalmazhatóvá váljanak. Emiatt szükséges, hogy a kormányrendelet és a törvény módosítása egyszerre lépjen hatályba. A Kormányrendelet elfogadására csak a törvény elfogadását követően kerülhet sor, emiatt szükséges a Gst. Ezen változtatásainak hatályba lépését olyan időpontra meghatározni, hogy a kormányrendelet elfogadása és kihirdetése ezen időpontig megvalósulhasson.

(18) bekezdés: A törvény által a Gst.-be iktatott átmeneti rendelkezés lehetővé teszi, hogy a vállalkozó, vállalkozás a 2013. március közepén kialakult szélsőséges időjárási körülmények során folytatott segítség-nyújtással összefüggésben is alkalmazhassa a katasztrófahelyzetre vonatkozó kedvező szabályokat.

Ebben az esetben a súlyos események következményeinek enyhítését célzó tevékenység-végzést (a nyújtott szolgáltatást, átadott terméket) az ilyen tevékenységet végzett vállalkozónak, vállalkozásnak legkésőbb a módosítás hatályba lépésének napjától számított 60 napon belül be kell jelenteni a fizetési kötelezettséggel kapcsolatos ügyben illetékes adóhatósághoz. A bejelentési határidő elmulasztása jogvesztő.

A 15. §-hoz

A kezességvállalás engedélykötelessé tétele feleslegessé - hatályon kívül helyezhetővé - teszi a kezességvállalásra vonatkozó adatok bekérését az önkormányzatoktól.

Az államháztartásról szóló 2011. évi CXCV. törvény módosítása

A 16. §-hoz

(1) bekezdés: A jogalkalmazókat és az egységes szabályozást segítő értelmező rendelkezés.

(2) bekezdés:

(Áht. 11/A. §)

Az alcímbe tartozó szabályozás hatálya a kormányzati szféra tulajdonosi joggyakorlása alá tartozó, 100%-os állami tulajdonú gazdasági társaságokra terjed ki. A Kormány jogköre dönteni a törvény hatálya alá tartozó állami tulajdonú társaságok közfeladatának, illetve az egyéb általa ellátott tevékenységeknek az állam általi átvételéről, és arról, hogy a feladatellátást a továbbiakban központi költségvetési szerv útján biztosítja. Az állami tulajdonú társaság megszüntetésre kerül, és ezzel egyidejűleg a feladatellátás érdekében az átvevő költségvetési szerv szerzi meg az állami tulajdonba kerülő vagyon feletti vagyonkezelési jogot, - bizonyos, a törvényben meghatározott, államra szálló ügyletek kivételével - a társaság szerződésállományát, e költségvetési szerv foglalkoztatja tovább a munkavállalókat.

A Kormány rendeletben határozza meg, hogy mely központi költségvetési szerv fogja átvenni az állami feladatot, valamint, hogy mely szereplő látja el a szervezeti változtatásokkal, a feladatátvétellel járó végrehajtási feladatokat.

A törvény szabályozza a cégjogi értelemben formálisan „jogutód nélkül” megszűnő gazdasági társaság ügyvezetőjének (ügyvezetőinek) a cég megszüntetésével és a közfeladat-átadás, illetve a vagyonátadás előkészítésével összefüggő feladatait, a pénzügyi zárással, a jogviszonyokba az állam részéről kijelölt szerv belépésének előkészítésével összefüggő teendőket. Így különösen rendezni kell e körben a gazdasági társaság szervezeti megszűnésével összefüggő adózási és számviteli teendőket, vagyonleltárt kell készíteni, a hatósági engedélyeknek a feladatot átvevő részére történő kiadását is elő kell készíteni, értesíteni kell minden olyan szervezetet, amellyel a megszűnő társaság tartós jogviszonyban áll.

A társaság és az átvevő költségvetési szerv jegyzőkönyvet vesz fel arról, hogy a társaság vagyonát, iratait, számviteli és adóbizonylatait, a bíróságokkal, hatóságokkal fennálló, illetve megszüntetett jogviszonyokra vonatkozó iratokat az átvevő költségvetési szerv átvette, és a szükséges tájékoztatást megkapta.

Indokolt továbbá a törvényben meghatározni azokat az eseteket is, amikor a társaság itt leírt formában történő megszüntetése kizárt. Ezen kizárási okok abszolút gátját képezik a speciális, a jogalkotó által privilegizált eljárást képező megszüntetésnek. Ez alapján a köztartozásokat előbb rendezni szükséges, és ezt követheti a megszüntetés. A már megindult csőd-, felszámolási eljárás, végelszámolás pedig nyilvánvalóan megakadályozza, hogy egy ilyen egyszerűsített eljárásban történjen a cég megszűnése.

(Áht. 11/B-11/C. §)

A közfeladat-átvétel gyors megvalósítása érdekében e törvény erejénél fogva száll át a társaság vagyona az államra. Az állami feladat átvételének időpontjától az állam tulajdonába került vagyon tekintetében a vagyonkezelői jog e törvény erejénél fogva ingyenesen az átvevő költségvetési szervet illeti meg. Egyebekben pedig a társaság valamennyi jogának és kötelezettségének jogutódja az átvevő költségvetési szerv. Kivételt képeznek a szerződéses jogviszonyok átszállása alól az Áht. 41. § (4) bekezdése szerinti és a Gst. 3. § (1) bekezdése szerinti - a költségvetési szervek számára általában tilalmazott ügyletnek számító - szerződések. Ezen ügyletekkel kapcsolatosan valamennyi jog és kötelezettség az állami feladat átvételének időpontjában a törvény erejénél fogva az államra száll. A kormányrendelet szabályozási tárgyköre ezzel kapcsolatban meghatározni az állam képviseletére jogosult szervet, személyt. A törvény rendezi továbbá az egyes speciális jogutódlással összefüggő rendelkezéseket. Így különösen a közigazgatási hatósági eljárásokban, polgári peres és nemperes eljárásokban, az európai uniós társfinanszírozású projektek tekintetében meghatározza a jogutódot.

(Áht. 11/D. §)

A törvény a társaság egyszerűsített, formális végelszámolás mellőzésével történő megszüntetését célzó cégbírósági eljárást szabályoz, soron kívüli határidőkkel.

(Áht. 11/E. §)

A rendelkezés az állami feladatot átvevő költségvetési szervvel összefüggésben a kincstári törzskönyvi nyilvántartással összefüggő teendőket tartalmazza. Az állami feladatot átvevő költségvetési szerv elvileg lehetne újonnan alapított, de vélhetően tipikus lesz, hogy már működő költségvetési szerv veszi át a társaság feladatait. A feladatátvétel zökkenőmentessége és az állami feladat folyamatos ellátása érdekében szükséges, hogy ha az állami feladatot újonnan alapított központi költségvetési szerv veszi át, ennek törzskönyvi nyilvántartásba vételét olyan nappal kell kérelmezni, hogy az állami feladat folyamatos ellátása biztosított legyen, és az új költségvetési szerv legkésőbb az állami feladat átvételének napjától megkezdhesse a működését, továbbá a foglalkoztatottak jogviszonyával kapcsolatos intézkedések kellő időben megtörténjenek. Ha pedig meglévő költségvetési szerv veszi át a feladatot, akkor a szerv alapító okiratában várhatóan szükségessé váló adatváltozásokat kell hasonló időzítéssel rendezni. Mindkét említett eljárás tekintetében a kincstárnak speciális, rövid határidejű eljárásokat kell lefolytatnia.

(Áht. 11/F. §)

A törvényben foglaltakkal összefüggésben szükséges annak általános rendezése, hogy mi történik a megszűnő 100%-os állami tulajdonú gazdasági társaságok által foglalkoztatottakkal, illetve az ide vonatkozó munkaügyi jellegű jogutódlás hogyan történhet. A megszűnő cég alkalmazottainak munkaviszonya főszabály szerint megszűnik, azonban a társaság által ellátott feladat folyamatos biztosításában résztvevők továbbfoglalkoztatása alapvető érdek, ezért rájuk speciális rendelkezések megállapítása indokolt. Kimondásra kerül, hogy amennyiben megfelelnek az átvevő költségvetési szerv által - meghatározott jogviszonyban - történő foglalkoztatás törvényben megállapított (pl. közalkalmazotti, köztisztviselői stb. kinevezés) feltételeinek, és ahhoz hozzájárulnak, továbbfoglalkoztatásuk - a korábbi jogviszony folyamatosságának elismerésével - biztosított. Amennyiben pedig az átvevő költségvetési szerv maga is munkaviszonyban foglalkoztatná a megszűnő társaság dolgozóját (pl. fizikai alkalmazott), abban az esetben a munkaviszony nem szűnik meg, hanem az új munkáltató új munkaszerződést köt a munkavállalóval.

(3) bekezdés: A módosító rendelkezés értelmében a Kormány helyett az államháztartásért felelős miniszter jogosult költségvetési felügyelő kirendelésére. A módosítás egyszerűbbé és rugalmasabbá teszi a költségvetési felügyeleti rendszer működtetését. A költségvetési felügyeleti rendszer működtetésének célja a takarékos, szabályszerű, eredményes költségvetési gazdálkodás elősegítése, ami az államháztartásért felelős miniszter feladatkörébe tartozik.

(4) bekezdés: A rendelkezés pontosítja az állam nevében hitelt és kölcsönt nyújtók körét, ezen kívül a címzetteket a kölcsönt nyújtó tulajdonosi joggyakorlása alatt álló gazdasági társaságokra szűkíti. Egyértelművé teszi továbbá, hogy a tulajdonosi joggyakorló által nyújtott támogatáshoz, amennyiben annak célja szakmai feladat ellátásának támogatása, nem szükséges az állami vagyon felügyeletéért felelős miniszter előzetes engedélye.

(5) bekezdés: A módosítás egyértelművé teszi a helyi önkormányzatok részére az Áht. 14. § (3) bekezdése alapján folyósított támogatások felhasználásának határidejét.

(6) bekezdés: A helyi önkormányzatok, helyi nemzetiségi önkormányzatok általános működéséhez és ágazati feladataihoz kapcsolódó támogatások igénylésében és évközi módosításaiban szerepeltetett mutatószámok felülvizsgálatára vonatkozó rendelkezések végrehajtásának megkönnyítése érdekében a rendelkezés a kincstár eljárását pontosító szabályokat tartalmaz.

(7)-(8) bekezdés: A módosítás a helyi önkormányzatok, helyi nemzetiségi önkormányzatok által igényelt költségvetési támogatások igénylésének felülvizsgálatára vonatkozó eljárást hozza összhangba a kincstárnak a mutatószámok felülvizsgálatára vonatkozó eljárásával.

(9) bekezdés: A szabály a kormányzati ellenőrzési szerv jogkörét bővíti, kimondva, hogy működési költségvetési támogatás nyújtása esetén a kedvezményezett teljes gazdálkodása vizsgálható.

(10) bekezdés: A módosítás megszünteti a kincstári biztos intézményét, tekintettel arra, hogy a kincstári felügyelői rendszer mellett felesleges párhuzamosságot jelent a kincstári biztos intézménye. Ezen kívül az eddigi tapasztalatok nem igazolták az intézmény fenntartásának indokoltságát. A törvény pontosítja továbbá az önkormányzati biztos jogkörére vonatkozó előírásokat.

(11) bekezdés: A pontosító jellegű rendelkezés kimondja, hogy a többségi befolyás alatt a nemzeti vagyonról szóló törvényben meghatározottak szerinti közvetlen többségi befolyást kell érteni.

(12)-(13) bekezdés: 2013. január 1-jétől a központi költségvetésről szóló törvény alapján a gépjárműadóból származó bevétel 60%-a a központi költségvetést illeti meg. Ennek teljesülése érdekében szükséges előírni, hogy a kincstár ellenőrizhesse a települési önkormányzat adatszolgáltatását. A törvény bírság kiszabását teszi lehetővé, ha az önkormányzat az adatszolgáltatási kötelezettségének nem vagy nem az előírt módon tesz eleget. A központi költségvetést megillető befizetési kötelezettség nem jogszabály szerinti teljesítése esetén a települési önkormányzatot kamatfizetési kötelezettség terheli.

(14)-(18) bekezdés: A módosítások az állami kezességvállalásra vonatkozó pontosító rendelkezéseket tartalmaznak. Kimondásra kerül, hogy a jogszabályi kezesség törvényben vagy törvény felhatalmazása alapján kormányrendeletben vállalható. Szabályozza, hogy a kezességvállalási díjat - ha törvény másképp nem rendelkezik - az államháztartásért felelős miniszter állapítja meg, vagy - figyelemmel arra, hogy az európai uniós szabályok bizonyos esetekben lehetőséget adnak a kezességvállalási díj kikötésének mellőzésére - dönthet annak elengedéséről.

(19) bekezdés: A rendelkezés kimondja, hogy a törzskönyvi nyilvántartás közhiteles hatósági nyilvántartásnak minősül.

(20) bekezdés: A kincstárnak szükséges betekintenie az önkormányzatok dokumentumaiba, számlakivonataiba - a személyes adatokat meg nem ismerve - ahhoz, hogy meg tudja állapítani a gépjárműadóbevétel központi költségvetésbe való utalása összegének és mértékének jogszabályoknak való megfelelőségét. E rendelkezés biztosítja, hogy a kincstár betekinthet ezekbe a dokumentumokba, illetve meghatározott ideig jogosult azokat kezelni.

(21) bekezdés: A módosítás rendeletalkotásra hatalmazza fel a Kormányt. E felhatalmazó rendelkezések biztosítják, hogy a gépjárműadó központi költségvetést megillető hányadával kapcsolatos befizetési, adatszolgáltatási, valamint az önkormányzat esetleges kamatfizetési kötelezettségének részletszabályai, továbbá a kincstári ellenőrzés szabályai kormányrendeletben - az Ávr.-ben - kerüljenek szabályozásra. A rendelkezés pontosítja továbbá az államháztartásért felelős miniszternek a nemzetközi szerződések megkötésével kapcsolatos feladatkörét. Továbbá a Kormány felhatalmazást kap arra, hogy rendeletben dönthessen kizárólagos állami tulajdonú társaság által ellátott állami feladat központi költségvetési szerv részére történő átadásáról, és a feladatátvétellel összefüggésben szükséges intézkedésekről, továbbá rendeletben határozza meg az állami feladat közfeladatot átadó gazdasági társaság megszűnésével összefüggő sajátos számviteli feladatokat.

(22) bekezdés: A módosítás több számviteli szempontból szükséges pontosítást tartalmaz. Meghatározza egyrészt a mérlegforduló napját, a beszámoló elkészítésére, közzétételére rendelkezésre álló határidőt, az elkészítésért felelős személyt, illetve pontosítja a megszűnő társaságnak a beszámoló előkészítésével kapcsolatos feladatait. Az indítvány a megszűnéssel kapcsolatos számviteli feladatokra nem írná elő külön végrehajtási rendelet elkészítését, hanem a végelszámolás számviteli szabályait rendeli megfelelően - a törvényben foglalt eltérésekkel - alkalmazni.

(23) bekezdés: A rendelkezés alapvetően három kérdéskör vonatkozásában hivatott képviseleti jogot, illetve felhatalmazást megadni a miniszternek a nemzetközi pénzügyi intézményekkel létrejövő szerződéses jogviszonyokkal kapcsolatosan, ezek:

1. magyar állammal megkötött szerződések;

2. a magyar állam garanciavállalásával megvalósuló támogatási, hitel- és garanciaszerződések;

3. az állami garanciavállalás nélkül megvalósuló beruházásokhoz a magyar állam képviseletében megküldendő nyilatkozat kiadása.

Ez utóbbi vonatkozásában nem az állam nevében történik a magánbefektetőkkel a szerződés megkötése. A nemzetközi pénzügyi intézmények által finanszírozott - állami garanciavállalás nélkül - Magyarország területén megvalósuló beruházások esetében a nemzetközi pénzügyi intézmények ún. egyetértő nyilatkozat kiadását kér(het)ik az államháztartásért felelős minisztertől. A nyilatkozat a nemzetközi pénzügyi intézmények alapokmányaival, az együttműködést szabályozó keretmegállapodásokkal összhangban a beruházás megvalósításával történő egyetértést tartalmazhatja (amely azt jelzi, hogy az állami célkitűzésekkel a beruházás nem ütközik); magának a szerződéses jogviszonynak a magyar állam nem lesz részese.

(24) bekezdés: Az átmeneti rendelkezések a kincstári körön kívüli számlatulajdonosok számlavezetésére, valamint a helyi, nemzetiségi önkormányzatok támogatásaival, hozzájárulásaival kapcsolatos kincstári ellenőrzésre vonatkozó szabályokat tartalmaznak.

(25) bekezdés: A módosítás átmeneti, illetve kisegítő jellegű szabályokat vezet be arra az esetre, ha az ún. középtávú költségvetési keretszámok Kormány általi kiadására nem kerül sor. Mindaddig, míg a keretszámokról nem születik döntés, éven túli kötelezettségvállalásra a költségvetési év kiadási előirányzatainak hetven, illetve ötven százalékával megegyező összegű kiadási előirányzatok mértékéig kerülhet sor azzal, hogy az öt milliárd forint feletti kötelezettségvállaláshoz a Kormány előzetes hozzájárulása szükséges.

A 17-18. §-hoz

Pontosító jellegű módosításokat, valamint a szükségessé vált hatályon kívül helyező rendelkezéseket tartalmazó §-ok.

A gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény módosítása

A 19. §-hoz

Az Országgyűlés 2012. októberében elfogadta a postai szolgáltatásokról szóló 2012. évi CLIX. törvényt (a továbbiakban: Postatv.), amely átalakította a postai szolgáltatatók és postai szolgáltatások jogszabályi hátterét.

Az új szabályozás 2013. január 1-jétől hatályos, azonban az átmeneti rendelkezés felhatalmazásai alapján mindazok, akik 2012. december 31-én a postáról szóló 2003. évi CI. törvény szabályai szerint postai szolgáltatás nyújtására jogosultak, a szolgáltatás nyújtását 2013. június 30-ig folytathatják a törvényi kijelölés vagy nyilvántartásba vételükről szóló hatósági határozatban foglaltak alapján, a 2012. december 31-én hatályos, a postáról szóló 2003. évi CI. törvénynek megfelelő általános szerződési feltételeik szerint.

Ezen rendelkezés szerint postai szolgáltatás nyújtására jogosult személyek az általános szerződési feltételeiket legkésőbb 2013. június 30-ig folyamatosan vagy egy ütemben feleltethetik meg a Postatv. rendelkezéseinek. 2013. július 1-jétől kizárólag a Postatv. rendelkezéseinek megfelelően hatósági nyilvántartásba vett gazdálkodó szervezetek jogosultak postai szolgáltatás nyújtására.

A Postatv. már nem nevesíti külön postai küldeménytípusként a címzett reklámküldeményt, így ezen szolgáltatástípus, 2013. július 1-jét követő fenntarthatóságához, szükséges a gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény módosítása.

A Bethlen Gábor Alapról szóló 2010. évi CLXXXII. törvény módosítása

A 20. §-hoz

A Bethlen Gábor Alap jogszerű és átlátható működésének biztosítása érdekében indokolt a Bethlen Gábor Alapról szóló 2010. évi CLXXXII. törvény szabályainak pontosító és kiegészítő jellegű módosítása, így szükséges az Alapkezelő és egyéb, a civil szervezet fogalmába nem tartozó nonprofit szervezet támogatásának rendezése, továbbá a nemzeti köznevelésről szóló 2011. évi CXC. törvény intézményfenntartókkal kapcsolatban elfogadott módosítása következtében a támogatotti körének módosítása, kiegészítése.

A fenti célt szolgálja az a módosítás is, amelynek alapján a Bethlen Gábor Alappal rendelkező Bizottság negyedik tagja a nemzetgazdasági miniszter által kijelölt személy.

Rendezi továbbá azt az esetet is, amikor az Alap kezelő szerve az Alap kedvezményezettje (Magyarság Háza működtetése).

Az illetékekről szóló 1990. évi XCIII. törvény módosítása

A 21. §-hoz

Egyértelművé teszi, hogy a 2012. december 31-éig ingyenesen megszerzett takarékbetétek után abban az esetben sem keletkezik illetékfizetési kötelezettség, ha a vagyonszerző a bejelentési kötelezettségének nem tett eleget. Mindemellett a módosítás az Itv. és az Szja tv. szabályozásának koherenciáját is célozza azáltal, hogy a magánszeméllyel szemben fennálló, pénzügyi intézmény által elengedett valamennyi követelést illetékmentessé teszi, amennyiben a követelés-elengedés az azonos helyzetben levők egyenlő elbánásának elve alapján történik.

A helyi adókról szóló 1990. évi C. törvény módosítása, a gépjárműadóról szóló 1991. évi LXXXII. törvény módosítása

A 22-23. §-hoz

A 3,5 tonna megengedett össztömeget meghaladó tehergépjárművek (teherautók) után fizetendő, a megtett úttal arányos, elektronikus útdíj (e-útdíj) 2013. július 1-jétől való bevezetésével a fuvareszközzel (közúti teherszállításra alkalmas járművel) rendelkező vállalkozások költségei megemelkednek.

Erre tekintettel a módosítás két közteher-fizetési kötelezettségben irányoz elő tehercsökkentést. A fuvareszközzel rendelkezők egyfelől levonhatják az általuk fizetendő helyi iparűzési adóból az adóévben megfizetett e-útdíj 7,5%-át. Másfelől a légrugós vagy azzal egyenértékű rugózási rendszerű tehergépjármű, nyerges vontató, autóbusz gépjárműadójának mértéke 1200 Ft/megkezdett 100 kg-ról 850 Ft/megkezdett 100 kg-ra csökken (a nem légrugós tehergépjármű, nyerges vontató, autóbusz után változatlanul 1380 Ft az adó mértéke).

A módosítás azt is rögzíti, hogy az adóalany a székhelyre, telephelyre jutó adójából olyan arányban vonhatja le az e-útdíj adócsökkentő tételnek minősülő részét, amilyen arányban adóalapját ezen települések között - a Htv. adóalap-megosztásra vonatkozó előírásai szerint - meg kell osztania (az adócsökkentés tehát adóalap-arányosan történhet meg). A Htv. 40. § (3)-(4) bekezdése jelenleg is megfogalmazza az ideiglenes jelleggel végzett iparűzési tevékenység utáni adónak a székhely, telephely szerinti település számára járó (állandó jellegű tevékenység utáni) adóból való levonhatóságát. Ezt a jogintézményt a módosító indítvány a Htv. 40. § (3)-(4) bekezdéseinek hatályon kívül helyezésével nem szünteti meg, mindösszesen - jogszabály-szerkesztési okokból - az e-útdíj adóból való levonhatóságát szabályozó új 40/A. §-ban szabályozza.

A személyi jövedelemadóról szóló 1995. évi CXVII. törvény módosítása

A 24. §-hoz

A személyi jövedelemadóról szóló törvényt érintő módosítás szerint az adós nem akkor jogosult az elengedett kölcsönösszeg adómentességére, ha a magánszemély és a vele közös háztartásban élő hozzátartozójának egy főre eső jövedelme nem haladja meg a mindenkori öregségi nyugdíjminimum összegének négyszeresét, hanem akkor, ha azt a pénzügyi intézmény a belső szabályzata szerint, az egyenlő elbánás elvének figyelembevételével teszi. További változás, hogy a jövőben a kedvező szabály nem csak deviza alapú kölcsönszerződésekből származó követelés elengedése esetén alkalmazható. A szabály továbbra is kizárja az adómentességből a hitelintézet alkalmazottait.

A módosítást megelőzően hatályos szabályok a követelés adómentes elengedésének feltételként nevesítették azokat az eseteket, amikor a hitelintézet a követelést hagyatéki hitelezőként engedi el, vagy a fedezetül szolgáló ingatlanra korábban végrehajtási eljárás keretében árverést folytattak le.

Ezen esetek kezelésére a módosuló rendelkezés keretei között is lehetőség lesz, tekintettel arra, hogy ezek a feltételek a belső szabályzatban - az egyenlő elbánás elvének figyelembevételével - megjeleníthetők.

A társasági adóról és az osztalékadóról szóló 1996. évi LXXXI. törvény módosítása

A 25. §-hoz

Jogtechnikai jellegű pontosítás, amely egyértelművé teszi, hogy a látvány-csapatsport támogatás társasági adókedvezményének az adó- és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvénnyel megállapított egyes szabályait a 2013-2014-es támogatási időszakra vonatkozóan benyújtott új sportfejlesztési programok támogatásával (juttatásával) összefüggésben kell alkalmazni.

A számvitelről szóló 2000. évi C. törvény módosítása

A 26. §-hoz

A társasági adóról és az osztalékadóról szóló 1996. évi LXXXI. törvény szerinti kapcsolt vállalkozásoknak a törvény 18. §-ban foglalt rendelkezései alapján a szokásos piaci ártól eltérő értéken megvalósult ügyleteik miatt a társasági adóalap korrekcióját kell az adóév végén elvégezniük.

A módosítással ezen kapcsolt vállalkozásoknak lehetőségük nyílik arra, hogy az egymás közötti szerződéseikben lehetővé tett, egy meghatározott időszak alatt, a normál üzleti tevékenység keretében értékesített, beszerzett eszközökre, szolgáltatásokra vonatkozó utólagos ellenérték-korrekciót könyvviteli elszámolásaikban az eredeti ügyleti ellenérték módosításaként szerepeltessék, azaz ügyleteik ellenértékét piaci árra módosítsák, ezzel elkerülve a társasági adóról és az osztalékadóról szóló törvény 18. §-a szerinti adóalap-módosítást.

A törvény rögzíti, hogy ezen ellenérték-korrekciókat eszközbeszerzés esetében az eszköz bekerülési értékének részeként, szolgáltatás igénybevétel esetében az elszámolt költség, ráfordítás módosításaként, értékesítés esetén az értékesítés nettó árbevételeként kell elszámolni, az utólagos módosításról kiállított számviteli bizonylat alapján.

Amennyiben a könyvviteli szolgáltatást végzők nyilvántartásában szereplő személy a nyilvántartás szerinti adataiban való változást 30 napon belül nem jelenti be a nyilvántartásba vételt végző hatóság számára a hatóság - a bejelentés pótlására való felhívást követően - törli a nevezett személyt a nyilvántartásból. Az intézkedés célja, hogy a könyvviteli szolgáltatást végzők nyilvántartása mindig a valóságnak megfelelő, naprakész információkat tartalmazza. Ez egyrészt az ügyfelekkel való kapcsolattartás, másrészt a továbbképzési kötelezettség teljesítésének ellenőrzése miatt is lényeges.

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

A 27. §-hoz

A jövedéki törvény módosításán keresztül kerül kialakításra a behozott kőolaj és kőolajtermékek biztonsági készletezéséről szóló 2013. évi XXIII. törvényben megfogalmazott, az üzemanyagok jelölésére vonatkozó kötelezettség megsértése esetén alkalmazandó szankció („egyéb bírság”), amelyet a NAV fog alkalmazni az eljárása során e kötelezettségüket megszegő gazdálkodókkal szemben. A bírság mértéke legfeljebb 1 millió forint lehet.

A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény módosítása

A 28-29. §-hoz

2013. július 1-től a könyvvizsgálói közfelügyeleti feladatokat a Kormány által kijelölt hatóság látja el. Ennek megfelelően az előterjesztés több pontosító rendelkezést is tartalmaz A közfelügyeleti hatóság megnevezését módosítja a törvényen belüli egységes használat érdekében.

Tekintve, hogy a hatósági feladatokat a hatályos kormányzati álláspont szerint a nemzetgazdasági minisztérium látja el 2013. július 1-től, a jogorvoslati lehetőségeket is ennek figyelembe vételével szükséges módosítani. A közigazgatási hatósági eljárás és szolgáltatás általános szabályairól szóló 2004. évi CXL. törvénnyel (a továbbiakban: Ket.) összhangban a hatóság döntése ellen az ügyfél a polgári perrendtartás általános szabályai szerint bírósági felülvizsgálatot kezdeményezhet.

Az a könyvvizsgáló cég, amely közérdeklődésre számot tartó gazdálkodó tekintetében végez jogszabályi kötelezettségen alapuló könyvvizsgálói tevékenységet, évente, az üzleti évének mérleg fordulónapjától számított három hónapon belül, köteles a honlapján átláthatósági jelentést közzé tenni. Az átláthatósági jelentés közzétételét és annak tartalmát a könyvvizsgálói közfelügyeleti feladatokat ellátó hatóság ellenőrzi.

2013. július 1-től a Kkt. megkülönbözteti a kamara által lefolytatott kamarai minőségellenőrzést, illetve a közfelügyeleti hatóság által lefolytatott minőségellenőrzést. A törvény erre vonatkozóan tartalmaz pontosító rendelkezéseket.

A rendkívüli minőségellenőrzés lefolytatását a közfelügyelet hatóság is kezdeményezheti.

Pontosító rendelkezéseket tartalmaz a minőségellenőrzést lefolytató ellenőr összeférhetetlenségére, illetve kinevezésének feltételeire tekintettel.

A kamara adatszolgáltatási kötelezettségét írja elő a közfelügyeleti hatóság kérelmére a minőségellenőrzéséhez szükséges dokumentumok, illetve nyilvántartások tekintetében.

A minőségellenőrzési eljárásra nyitva álló ügyintézési határidő 60 nap. A Ket. általános ügyintézési határidejétől való eltérést az ügyek bonyolultsága és a vizsgálat tárgyának összetettsége indokolja.

2013. július 1-től lehetőséget ad a könyvvizsgálói közfelügyeleti feladatokat ellátó hatóságnak (közfelügyeleti hatóság), hogy harmadik ország könyvvizsgálói közfelügyeleti tevékenységében részt vevő illetékes hatóságával viszonosságon alapuló együttműködési megállapodást kössön. A megállapodás alapján a közfelügyeleti hatóság az illetékes hatóság megkeresésére - feladatkörében eljárva - jogosult olyan kamarai tag könyvvizsgáló, könyvvizsgáló cég iratait, dokumentumait megismerni, amely nem közérdeklődésre számot tartó gazdálkodóra vonatkozóan végez jogszabályi kötelezettségen alapuló könyvvizsgálói tevékenységet.

Átmeneti rendelkezést tartalmaz a közfelügyeleti díj megfizetéséről a 2013. évre vonatkozóan. Mivel a hatóság csak 2013. július 1-től kerül létrehozásra, a kamara arányosan, a törvény szerinti egész éves díj felét köteles megfizetni a közfelügyeleti hatóságnak.

A Nemzeti Adó- és Vámhivatalról szóló 2010. évi CXXII. törvény módosítása

A 30. §-hoz

Módosítja a Nemzeti Adó- és Vámhivatalról szóló 2010. évi CXXII. törvényt, hogy annak feladatai között szerepeljen a Magyar Szénhidrogén Készletező Szövetséggel való együttműködés az üzemanyagok megjelölésének ellenőrzése kapcsán.

A szakképzési hozzáárulásról és a képzés fejlesztésének támogatásáról szóló 2011. évi CLV. törvény módosítása

A 31. §-hoz

A jogszabályi hivatkozások miatt szükséges átvezetést tartalmazza.

Az egyes adótörvények és azzal összefüggő egyéb törvények módosításáról szóló 2011. évi CLVI. törvény módosítása

A 32-33. §-hoz

A szabad vállalkozási zónában működő munkáltatók szociális hozzájárulási adókedvezménye kedvezőbbé válik a vállalkozásokra nézve. Az adókedvezménynek 2013. július 1-jétől már nem feltétele, hogy a vállalkozás a társasági adóról szóló törvény szerinti fejlesztési adókedvezményre legyen jogosult, vagyis hogy nagy értékű beruházást hajtson végre a szabad vállalkozási zónában.

A jogosulti kör kiszélesítése mellett azonban indokolt, hogy a szociális hozzájárulási adókedvezménynek feltétele legyen a létszám megtartása, illetve az, hogy a kedvezményezett új munkavállaló ne kapcsolt vállalkozástól kerüljön átvételre és legalább hat hónapja bejelentett lakóhellyel rendelkezzen a szabad vállalkozási zónában. A támogatások halmozódásának elkerülése érdekében nem érvényesíthető adókedvezmény az olyan munkavállaló után, akire tekintettel a kifizető a Nemzeti Foglalkoztatási Alapból állami támogatást kapott.

Az átmeneti szabályok szerinti az a vállalkozás, amely a korábbi feltételek alapján kezdte meg a kedvezmény érvényesítését, választhatja, hogy az adókedvezményt továbbra is változatlan feltételek mellett veszi igénybe.

A pénzügyi tranzakciós illetékről szóló 2012. évi CXVI. törvény módosítása

A 34. §-hoz

A pénzügyi tranzakciós illetékről szóló törvény mentesíti a számlatulajdonos saját számlái közötti tranzakciókat a pénzügyi tranzakciós illeték felszámítása alól. A Kincstár speciális helyzetéből adódóan ennek értelmezése nem egyértelmű, így indokolt pontosítani a vonatkozó rendelkezést. A Kincstár vonatkozásában az azonos államháztartási egyedi azonosítóval rendelkező számlatulajdonos tekinthető azonos számlatulajdonosnak.

Az egyes törvényeknek a központi költségvetésről szóló törvény megalapozásával összefüggő, valamint egyéb célú módosításáról szóló 2012. évi CCVIII. törvény módosítása

A 35. §-hoz

Az egyes törvényeknek a központi költségvetésről szóló törvény megalapozásával összefüggő, valamint egyéb célú módosításáról szóló 2012. évi CCVIII. törvény 2013. július 1-én hatályba lépő, Kkt.-t módosító rendelkezéseket is tartalmaz. A nemzetgazdasági miniszter közfelügyeleti hatóságként való kijelölésével indokolt e törvény egyes rendelkezéseinek hatálybalépéséről eltérően rendelkezni.

A behozott kőolaj és kőolajtermékek biztonsági készletezéséről szóló 2013. évi XXIII. törvény módosítása

A 36. §-hoz

Szükséges annak egyértelművé tétele, hogy ellenőrző jelölő anyag nélkül a jelölésköteles üzemanyagok szabad forgalomban nem bocsáthatók. E rendelkezés megteremti a forgalmazók kötelezettségét a jelölés tűrésére.

Felhatalmazó rendelkezés az energiapolitikáért felelős miniszter részére a jelölés rendszerének részletszabályainak, valamint a jelölő anyag jellemzőinek miniszteri rendeletben történő meghatározására.

-----STARTING---POINT---VEGE---

Záró rendelkezések

A 37-39. §-hoz

A hatályba léptető rendelkezéseket, valamint a jogharmonizációs és sarkalatossági záradékot tartalmazó előírások.