2006. évi LXIV. törvény indokolása

a Magyar Köztársaság 2006. évi költségvetéséről szóló 2005. évi CLIII. törvény módosításáról

Általános indokolás

A 2006. évi költségvetési törvény több helyen módosul. Kibővül a bevételbeszedő szervek, valamit a munkaügyi felügyelőségek érdekeltségi rendszere. A módosítás továbbá olyan előirányzatokat is érint, melyek megváltoztatásához feltétlenül az Országgyűlés felhatalmazása kell.

Részletes indokolás

Az 1. §-hoz

A - közvetetten az állam által felvásárolt - szövetkezeti üzletrészek sorsát a szövetkezeti törvény rendezte oly módon, hogy előírta, az ÁPV Zrt. a hozzárendelt vagyonba kerülő üzletrészeket térítésmentesen adja át az érintett szövetkezeteknek. Az üzletrészeket az ÁPV Zrt. a papírokat tulajdonló társaság hiteléhez vállalt kezesség érvényesítéséből keletkezett követelés folytán, opciós szerződéssel szerezte meg. Az üzletrészek megszerzésének elszámolásáról szóló normaszöveg módosítás teszi teljes körövé a szövetkezeti üzletrészek sorsának rendezését szolgáló törvényi rendelkezéseket.

A 2. §-hoz

A módosítás az életüktől és a szabadságuktól politikai okból jogtalanul megfosztottak kárpótlásáról szóló törvényben meghatározott határidők ismételt megnyitásáról és a kárpótlás lezárásáról szóló 2006. évi XLVII. törvény 1. § (1) bekezdése alapján 2006. április 1-je és 2006. augusztus 1-je között benyújtott kérelmek alapján megállapított kárpótlási összeg fedezetét biztosítja.

A 3. §-hoz

A módosítás a közszférából elbocsátottak vállalkozás indításához teremti meg a jogszabályi feltételeket.

A 4-7. §-hoz

A bevételbeszedő szervezetek teljesítményének növelésével összefüggésben dologi és felhalmozási, fejlesztési többletköltségek merülnek fel, s a finanszírozáshoz szükséges fedezet biztosítására a ténylegesen teljesült többletbevételből kerül sor.

Az elmúlt év tapasztalatai alapján a teljesülési határidő módosítása a pontosabb teljesítmény értékelés, valamint a bevétel beszedés terén a dolgozók érdekeltségének az év végéig történő fenntartása  miatt indokolt.

A 8. §-hoz

A módosítás biztosítja a munkaügyi felügyelők ellenőrzési tevékenységének megerősítéshez szükséges többletforrást.

A 9. §-hoz

A Nyugdíjbiztosítási Alap méltányossági alapú nyugdíjemelésre előirányzott keretösszegének 100 millió forint összegű megemelése a nagyszámú kérelmek közül a feltételeknek megfelelőek pozitív elbírálásának a lehetőségét teremti meg.

A 10. §-hoz

A módosítás a közszférából elbocsátottak vállalkozás indításához teremti meg a jogszabályi feltételeket.

A 11. §-hoz

A törvény módosítása nyomán az Nemzeti Autópálya Zrt. adósságainak átvállalása csak lehetőség, nem kötelezettség.

A 12. §-hoz

2006. október 1-jétől kibővül a távfűtési-díj támogatásban részesülők köre a jövedelmük alapján rászoruló három- és többgyermekes, valamint a fogyatékos személyt nevelő, gondozó családokkal. Ezzel összhangban szükséges az előirányzat megnevezésének pontosítása.

A 13-14. §-hoz

A kiadási előirányzat megnövelése lehetőséget teremt arra, hogy az ÁPV Zrt. bővítse az Állam vállalkozói vagyonának körét.

A megyei jogú városokat magába foglaló kistérségekben így teremtődik meg az összhang a költségvetési törvény 8. számú melléklet V. fejezete és a többcélú kistérségi társulásról szóló 2004. évi CVII. törvény 2. § (2) bekezdése között. Ez az intézkedés természetesen visszamenőleges hatályú.