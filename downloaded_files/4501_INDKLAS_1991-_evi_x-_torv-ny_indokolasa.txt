1991. évi X. törvény indokolása

a Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi XIV. törvény módosításáról

Az 1. §-hoz

A Javaslat lehetővé teszi, hogy - az általános szabálytól eltérően - a költségvetés a társadalmi szervezeteknek és a nemzetiségi szövetségeknek kisebb összegű finanszírozás esetén azt egy összegben kifizethesse.

A 2. §-hoz

Az 1990. évi CIV. törvény  az Állami Számvevőszék 1991. évi finanszírozására céltartalékot képezett, és csak az I. negyedévre intézkedett ennek arányos része felszabadításáról. Ezt az eljárást az tette indokolttá, hogy az Állami Számvevőszék feladatkörének és szervezetének felülvizsgálatára 1990. decemberében országgyűlési ad hoc bizottság alakult; végleges költségvetését csak a bizottság javaslata után az Országgyűlés hagyja jóvá. A bizottság munkája még nem fejeződött be, ez csak áprilisra várható. Ezért szükséges a Javaslat szerint az ideiglenes finanszírozás kiterjesztése a második negyedévre.

A 3. §-hoz

A Javaslat a gépkocsivásárlás támogatás helyett a közlekedés támogatásával differenciáltabb (pl. taxiközlekedés támogatása, speciális szállítójárművek üzemeltetése stb.) felhasználási módot tesz lehetővé, ugyanakkor az állami költségvetést összegszerűségében nem érinti.