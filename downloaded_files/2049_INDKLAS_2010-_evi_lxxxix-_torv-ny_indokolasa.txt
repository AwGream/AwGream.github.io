2010. évi LXXXIX. törvény indokolása

egyes egészségügyi és szociális tárgyú törvények módosításáról

-----STARTING---POINT---ALTALANOS--- 

A törvény a biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosítását, valamint az Egészségbiztosítási Felügyelet megszüntetésével összefüggő törvénymódosításokat tartalmazza.

A törvény részét képezi emellett egyes szociális tárgyú törvények sürgős, azonnali intézkedést igénylő módosítása. A módosítások sürgősségét olyan, a szociális rendszerben napról napra növekedő súlyú problémák adják, amelyek mielőbbi kezelése elengedhetetlen a működőképesség határait súroló szociális szolgáltatások működtetéséhez.

A törvény a szociális területen az alábbi törvényeket érinti:

- a szociális igazgatásról és szociális ellátásokról szóló 1993. évi III. törvény (a továbbiakban: Szt.),

- a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.).

1. Az Egészségbiztosítási Felügyeletet (a továbbiakban: Felügyelet) az egészségbiztosítás hatósági felügyeletéről szóló 2006. évi CXVI. törvény (a továbbiakban: Ebftv.) hozta létre. A Felügyelet létrehozása illeszkedett abba az elképzelésbe, amely „más pályára kívánta állítani az egészségügy piacát” (idézet az Ebftv. miniszteri indokolásából). Az Ebftv. miniszteri indokolása szerint ez a cél magában hordozta továbbá azt a feladatot, hogy más típusú felügyeleti intézményrendszert kellett működtetni. Tekintettel arra, hogy ezen cél meghiúsult, a továbbiakban a Felügyelet intézménye további fenntartásának indoka megszűnt. Az elmúlt évek során tapasztaltak alapján megállapítható továbbá az is, hogy az egészségügyi rendszerben jelenlévő feladat- és hatásköri párhuzamosságok, elsősorban a betegek jogainak védelme és az egészségbiztosító ellenőrzése terén nem bizonyultak kellőképpen hatékonynak. Éppen ezért a Felügyelet megszüntetése - a Felügyelet feladatainak más szervekhez történő átszervezésével - ezen feladatok hatékonyságának növelésére, egyebekben pedig a bürokrácia csökkentésére irányul.

A törvény a Felügyelet megszüntetésével kapcsolatos alapvető kérdéseket rendezi, egyrészt a Felügyelet feladat- és hatásköreinek a megfelelő hatáskörrel rendelkező szervekhez történő telepítésével, másrészt a megszüntetéssel összefüggő átmeneti rendelkezések előírásával (iratanyagok, adatbázisok, nyilvántartások átadása, egyéb jogutódlási kérdések rendezése).

A Felügyelet jogkörei közül az alábbiak megtartása mindenképpen szükséges:

- egészségbiztosítási szolgáltatást igénybe vevők jogainak védelme,

- közzétételi feladatok:

- várólistát vezető szolgáltatók honlapjai,

- térítési díj ellenében igénybe vehető egészségbiztosítási szolgáltatások, szolgáltatók listája,

- egészségügyi tevékenységek, kórképek és elszámolási tételek magyar nyelvű leírásához használható kifejezések jegyzéke,

- az egészségügyi szolgáltató gyógyszer-, gyógyászati segédeszköz-, valamint gyógyászati ellátás árhoz nyújtott támogatással történő rendelését szolgáló számítógépes rendszer minősítése,

- annak ellenőrzése, hogy érvényesül-e a gyógyszertárban szakmai feladatot ellátó személyek szakmai függetlensége,

- annak ellenőrzése, hogy nincs-e jogellenes kapcsolat vagy összefonódás a közfinanszírozásban részesülő gyógyszer támogatással történő forgalmazására szerződött gyógyszertár, valamint a gyógyszergyártó és -forgalmazó, illetve támogatással történő gyógyszer-, gyógyászati segédeszköz- és gyógyászati ellátás rendelésére jogosult orvos között,

- gyógyszerismertetői tevékenységgel kapcsolatos hatósági feladatok,

- árbefagyasztás esetén a magasabb árhoz történő hatósági hozzájárulás kérelem alapján történő megadása.

2. A Gyftv. határozza meg a gyógyszertárak alapítására és tulajdonlására vonatkozó szabályokat.

A 2006. év végén hatályba lépett új gyógyszertár-alapítási és -tulajdonlási szabályrendszer bevezetését követően a gyógyszertári piacon az alábbi jelenségek voltak megfigyelhetőek. A gyógyszertárak létesítése jelentősen könnyebb lett. Új gyógyszertár a korábbi geográfiai és demográfiai szabályozástól függetlenül, a törvényben meghatározott - lényegében virtuális - többletszolgáltatások vállalásával létesíthető. 2011. január 1-jétől többletszolgáltatás vállalása és egyéb korlátozás nélkül, bárki, bárhol létesíthet és üzemeltethet gyógyszertárat, így az állam joga megszűnik a patikalétesítés szabályozására.

A gyógyszertárat lényegében bármilyen társasági formában, bármilyen tulajdonosi szerkezetű gazdasági társaság működtetheti. Így sem a gyógyszerpiaci szereplők, befektetők, sem a külföldi, illetve az off-shore cégek szerepvállalása nem korlátozott. A Gyftv. elősegíti gyógyszertárláncok létesítését és működését; az összevásárlás - a közös irányítás alá eső gyógyszertárak számának meghatározott aránya esetén - a Gazdasági Versenyhivatalnál bejelentés-, illetve engedélyköteles. A jelenlegi fúziós szabályozás a közös irányítás alá volt gyógyszertárak forgalmi részesedésének alakulását nem vizsgálja.

A jelenlegi szabályozás új tőketulajdonosok gyors és olcsó piacra lépését, piaci pozíciójuk stabilizálását segíti elő. Az új tőketulajdonosok között gyorsuló ütemben jelennek meg külföldi érdekeltségek, illetve más hazai ágazatokban lezajlott folyamatokhoz és külföldi gyógyszerészeti példákhoz hasonlóan a hazai befektetők között is megkezdődött a koncentrálódás. A gyógyszertárláncokban egyre meghatározóbb a nagykereskedők jelenléte, a gyógyszertárak és gyógyszertárláncok külföldi kézbe kerülése nem fékezett.

A jelenlegi szabályozás következtében az elmúlt években elsősorban nagyvárosokban - és nem a vidéki kistelepüléseken - nyíltak új gyógyszertárak, ezen belül is frekventált helyeken.

2010 májusáig megszűnt 118 közforgalmú, 49 fiók- és 41 kézigyógyszertár.

A városokban egyfajta „kapacitástöbblet” jött létre, aminek következményei például a kedvezőtlenebb fajlagos működési költségadatok, a szakmai színvonal romlása, a kistelepülési patikáknál forgalomelszívás. A gyógyszertárak készletezési és szolgáltatásminőségi problémákkal küzdenek, aminek romló ellátás a következménye. Megjelentek a szabálytalan gyógyszertár-működtetésre, és gyógyszerész szakmai tevékenységre vonatkozó utaló jelek. A patikák növekvő számban válnak veszteségessé (2008-ban mintegy 600 gyógyszertári vállalkozás veszteségesen működött, ez a szám azóta növekszik), folyamatos az eladósodás, a patikák nagykereskedők felé fennálló, határidőn túli tartozásai elérik a 13-15 milliárd forintot, ami miatt a gyógyszertárak növekvő hányada kerülhet nagykereskedői érdekkörbe, illetve bezárásra kényszerülhet.

Az egészségpolitika a gyógyszertárakat az egészségügyi ellátórendszer integráns részeként kezeli, ezért az állam szabályozó szerepét fenn kívánja tartani.

A fent leírtak alapján a lakossági gyógyszerellátás teljes újraszabályozása indokolt.

Az újraszabályozás során természetesen figyelemmel kell lenni a gyógyszertár-alapításra és -tulajdonlásra vonatkozó európai uniós esetjogra. Az Európai Közösségek Bíróságának a C-531/06. számú ügyben, illetve a C-171/07. és C-172/07. számú egyesített ügyekben hozott döntései alapján egyértelmű, hogy a tagállamok nemzeti jogi szabályozásaiban a gyógyszertárak tulajdonjoga és üzemeltetési joga fenntartható kizárólag gyógyszerészek részére, az ilyen előírásokat tartalmazó nemzeti jogszabályokat igazolja a lakosság megbízható és színvonalas gyógyszerellátásának biztosítására irányuló cél mint közérdek.

A két döntés megerősíti, hogy egyrészről a letelepedés szabadsága és a tőke szabad mozgása uniós elvének korlátozását igazolhatja az élet és az egészség védelme, valamint a közegészségügyi érdek, másrészről pedig a gyógyszerellátás szervezetének és szabályozásának kialakításában az uniós tagországoknak joguk van a nemzeti szabályozás kialakítására és fenntartására, mely kiterjed a gyógyszertárak létesítésének, tulajdonlásának és működtetésének szabályozására. A bírósági döntések alapján a patikalétesítés és -működtetés versenypiacitól eltérő tagállami szabályozását a közegészségügyi érdek, a minőségi gyógyszerellátás és a betegbiztonság garantálása indokolja. A létesítés szabályozása során a demográfiai és geográfiai szabályok alkalmazása (lakosságszám és gyógyszertárak egymástól való távolsága) az ellátás egyenletességének szavatolására alkalmas eszköz, a gyógyszer- és betegbiztonság, az ellátásbiztonság, a gyógyszertári szolgáltatások minősége és a költséghatékonyság elvei érvényesítésének garanciája a gyógyszerész szakmai és egzisztenciális függetlensége; ez a függetlenség a gyógyszerpiac többi szereplőjével szemben különösen fontos. A fenti döntésekben megfogalmazásra került továbbá, hogy a gyógyszerésztől elvárható, hogy ne csak a gazdasági hasznát vegye figyelembe, hanem a felkészültsége, a gyakorlata és a hivatástudata révén a betegérdeket és a költségtakarékosság elvét is. Külön kiemelésre került, hogy a betegellátásban részt vevő gyógyszerésszel szemben hivatásetikai követelmények támaszthatók.

Az újraszabályozás kidolgozásához hosszabb idő és az érintett szereplőkkel való érdemi egyeztetés szükséges, így a módosítást két ütemben indokolt megvalósítani. A korrekció során gondoskodni kell arról, hogy a lakossági gyógyszerellátás rendszere a disztribúciós gyakorlaton felül népegészségügyi feladatait is legyen képes ellátni, kapcsolódjon be a prevenciós és egészségfejlesztési programokba. A gyógyszertárak gazdasági alkalmazkodóképessége javítandó. Ezt segíti „az azonos feladatot ellátó struktúrák” megtöbbszörözésének megakadályozása. Az 1. ütemben csak a legsürgetőbb intézkedések meghozatala szükséges, így a patikaalapítás átmeneti korlátozása és a fúziótilalom kimondása. A törvény ennek megvalósítását célozza.

3. Az Szt. tekintetében kiemelkedő jelentőséggel bír a gondozási szükségletvizsgálatok intézményvezetői hatáskörbe utalása. Jelenleg két szociális szolgáltatásnál, a házi segítségnyújtásnál és az idősotthoni ellátásnál az ellátásra való jogosultságot a gondozási szükségletvizsgálat eredménye alapozza meg. A törvény hatálybalépését megelőzően házi segítségnyújtás esetén a vizsgálatokat jegyzők által működtetett bizottságok, míg idősotthoni elhelyezéssel összefüggésben az Országos Rehabilitációs és Szociális Szakértői Intézet (a továbbiakban: ORSZI) szakértői bizottságai végezték.

A módosítás következtében a vizsgálatok intézményvezetői feladattá tételével a fenti két szociális szolgáltatásba való bekerülés leegyszerűsödik és az ehhez szükséges időtartam lényegesen lerövidül. Ennek következtében kerülnek hatályon kívül helyezésre az Szt. azon rendelkezései, amelyek a szolgáltatás legfeljebb három hónapig terjedő azonnali biztosítását tették lehetővé egyedi intézményvezetői döntés alapján, hiszen a halaszthatatlan intézkedést igénylő esetekben jellemzően a gondozási szükséglet megállapításához szükséges hosszú időtartam volt az ellátás nyújtásának legfőbb akadálya. Az intézményvezetői szükségletvizsgálatra való áttérés ebben a tekintetben jelentős adminisztrációs terheket szüntet meg. Kiemelendő, hogy az intézményvezető a jelenlegi szabályoktól eltérően nem szakvélemény formájában állapítja meg a gondozási szükségletet.

A törvény kiegészíti az Szt.-nek a közcélú munkavégzés keretében ellátható feladatokat felsoroló rendelkezését a szükség-, veszély-, illetve katasztrófahelyzetből eredő kár helyreállításával kapcsolatos feladatokkal, függetlenül attól, hogy a kár köz- vagy magántulajdonban következett be. Tekintettel ugyanakkor a közcélú foglalkoztatás államilag támogatott jellegére, indokolt a Kormánynak felhatalmazást adni az ilyen módon ellátható feladatok, illetve az e célokra fordítható keretösszeg nagyságának megállapítására.

-----STARTING---POINT---RESZLETES---

Az 1-4. §-hoz

A törvény értelmében a gyógyszer, gyógyászati segédeszköz ismertetésével kapcsolatos hatósági feladatok az egészségügyi államigazgatási szerv hatáskörébe kerülnek át.

Az 5-6. §-hoz

A gyógyszer, gyógyászati segédeszköz társadalombiztosítási támogatásba történő befogadása elleni fellebbezés lehetősége a törvény alapján megszűnik, a döntés ellen a jövőben bírósági felülvizsgálatnak lesz helye. Az emberi felhasználásra szánt gyógyszerek árának megállapítását, valamint a nemzeti egészségbiztosítási rendszerekbe történő felvételüket szabályozó intézkedések átláthatóságáról szóló 89/105/EGK tanácsi irányelv (az ún. transzparencia-irányelv) 6. cikkének (2) bekezdése a jogorvoslat biztosításának szükségességét tartalmazza, ezen uniós követelménynek a szabályozás is eleget tesz. A rendkívül kis számú fellebbezési eljárásban a Felügyelet általában új eljárásra utasításról döntött, aminél a bírósági felülvizsgálat gyorsabb és hatékonyabb.

A 7. §-hoz

Ez a § a Gyftv. 41. §-ának módosítását tartalmazza, melynek alapján a kisforgalmú gyógyszertárak működési célú támogatásban részesülnek. Ez az adózás rendjéről szóló 2003. évi XCII. törvény (a továbbiakban: Art.) szerinti központi költségvetési támogatásnak minősül. A Gyftv. 41. §-a kimondja továbbá, hogy a támogatás igénylésére és folyósítására az Art. rendelkezései irányadóak. A jogosultság megállapításának feltételeit külön jogszabály állapítja meg.

A Gyftv. a jogosultság feltételeinek meghatározására felhatalmazást ad a Kormánynak, ezen szabályok a járóbeteg-ellátás keretében rendelt gyógyszerek, gyógyászati segédeszközök és gyógyfürdőellátások árához nyújtott támogatások elszámolásáról és folyósításáról szóló 134/1999. (VIII. 31.) Korm. rendeletben kerülnek meghatározásra. A támogatás igénylésének feltétele a hivatkozott 134/1999. (VIII. 31.) Korm. rendelet 6/C. §-a szerint az, hogy az adott gyógyszertár egy település gyógyszerellátását egyedül biztosítsa, valamint az, hogy támogatott gyógyszerekből forgalmazott éves árréstömege ne haladja meg a 12 millió forintot. A támogatás fenti két feltételéről az egészségügyi államigazgatási szerv állít ki igazolást (hatósági bizonyítványt) a kérelmező gyógyszertár kérelmére.

Tekintettel arra, hogy a támogatás a Gyftv. 36. § (3) bekezdése és 39. §-a szerinti gyógyszertár szolidaritási díjból befolyt összeg arányában kerül megállapításra úgy, hogy az adott naptári negyedévben befolyt gyógyszertár szolidaritási díj összege a jogosult gyógyszertárak között egyenlő arányban kerül felosztásra, szükséges az igazolás benyújtása tekintetében határidőt szabni. Mivel a működési célú támogatás az Art. szabályai szerint az elévülési időn belül (5 év) igényelhető, ettől eltérő határidő meghatározására pedig csak törvényi szinten van lehetőség, a Gyftv.-ben indokolt rögzíteni az igazolás benyújtására irányadó jogvesztő határidőt.

Jelen § tehát az adott naptári negyedévre járó támogatás igényléséhez szükséges igazolás kérelmezésére ír elő határidőt, valamint rögzítésre kerül, hogy az egészségügyi államigazgatási szervnek az igazolások kiállítására 10 napos határideje van annak érdekében, hogy a kistelepülések gyógyszertárai mielőbb hozzájuthassanak az őket jogosan megillető összeghez.

A 8. §-hoz

A Gyftv. 43. § (1) bekezdése szerinti árbefagyasztás esetén jelenleg a magasabb árhoz történő hatósági hozzájárulást - kérelem alapján - a Felügyelet adja meg. Ez a feladat a törvény alapján az egészségbiztosítási szervhez kerül át.

A 9-10. §-hoz

A Gyftv. értelmében jelenleg a Felügyelet feladatkörébe tartozik annak ellenőrzése, hogy érvényesül-e a gyógyszertárban szakmai feladatot ellátó személyek szakmai függetlensége, továbbá, hogy nincs-e jogellenes kapcsolat vagy összefonódás a közfinanszírozásban részesülő gyógyszer támogatással történő forgalmazására szerződött gyógyszertár, valamint a gyógyszergyártó és -forgalmazó, illetve támogatással történő gyógyszer-, gyógyászati segédeszköz- és gyógyászati ellátás rendelésére jogosult orvos között. Ezt a feladatot a törvény szerint az egészségügyi államigazgatási szerv látja el a jövőben.

A 11. §-hoz

Ez a § rendelkezik a 2011. január 1-jéig átmenetileg tartó gyógyszertár-létesítési moratóriumról. Ennek lényege, hogy 2011. január 1-jéig közforgalmú gyógyszertár létesítését az egészségügyi államigazgatási szerv csak olyan településen engedélyezi, ahol a moratórium idején közforgalmú gyógyszertár megszüntette működését és a településen nem működik patika, vagy olyan településen, ahol nem működik közforgalmú vagy fiókgyógyszertár. A módosítás nem érinti az intézeti, a fiók- és a kézigyógyszertárak alapítására vonatkozó szabályokat, tehát a beavatkozás a jelenleg ellátatlan kistelepüléseknek nem hátrányos. A törvény tiszta helyzetet teremt a gyógyszertár-alapítás és -tulajdonlás szabályainak újraalkotásáig, ugyanakkor biztosítja a folyamatos és biztonságos gyógyszerellátást.

Ugyanezen § szól az átmeneti fúziótilalomról, mely a fentiekhez hasonló szabály alkotásával mondja ki, hogy 2011. január 1-jéig a gyógyszertárat működtető vállalkozások összefonódása nem engedélyezhető.

Ezen §-ban került továbbá megfogalmazásra, hogy a moratórium kizárólag a törvény hatálybalépését követően alkalmazandó, a már folyamatban lévő ügyeket, a hatálybalépést megelőzően benyújtott kérelmeket nem érinti, azokat az egészségügyi államigazgatási szerv, illetve a Gazdasági Versenyhivatal a jelenleg hatályos szabályok alapján bírálja el.

A 12. §-hoz

A § a 7. §-ban foglaltakhoz kapcsolódóan tartalmaz átmeneti rendelkezést.

A 13. §-hoz

A törvény egyik fontos eleme az Egészségbiztosítási Felügyelet megszüntetése és ezzel összefüggésben számos egyéb törvény módosítása. Ez az 1997. évi CLIV. törvény (a továbbiakban: Eütv.) 114. §-át is érinti, mivel szükséges megjelölni, hogy a jövőben milyen intézmény teljesíti a felügyelet humánerőforrás-monitoringgal (HMR) kapcsolatos adatszolgáltatási kötelezettségét.

A jelzett adatszolgáltatási kötelezettség módosítása során merült fel az adatszolgáltatási rendszer minőségi felülvizsgálata, melynek eredményeként indokolttá vált bizonyos, eddig deperszonalizált módon továbbított adatok tekintetében - a törvény jelenlegi előírásain minimálisan változtatva - módosítani a szabályozást oly módon, hogy az érintett adatok személyazonosításra alkalmas módon kerüljenek továbbításra és kezelésre.

E változtatás célja, hogy a HMR-rendszer az egészségügyi dolgozókra vonatkozó adatokat személyazonosításra alkalmas módon képes legyen kezelni és feldolgozni, annak érdekében, hogy az egyes egészségügyi dolgozók is nyomon követhetők legyenek a rendszerben, továbbá az életpálya-modell koncepciójavaslat kidolgozását követően személyre szabott tanácsadás és támogató szolgáltatások igénybe vételére kerülhessen sor.

A 14. §-hoz

Az egészségügyi technológiák egészségbiztosítási finanszírozásba történő befogadásával kapcsolatos fellebbezés lehetősége - hasonlóan a gyógyszer, gyógyászati segédeszköz társadalombiztosításba történő befogadásának eljárásához - megszűnik, a döntés ellen bírósági felülvizsgálatnak lesz helye. Tekintettel arra, hogy a technológiabefogadási szabályok csupán 2010. július 1-jétől lépnek hatályba, a fellebbezés eltörlése ezen vonatkozásban érdemi jogi, gyakorlati következménnyel nem jár.

A 15. §-hoz

A Felügyeletnek az egészségügyi szolgáltatók által vezetett várólistákkal kapcsolatos feladatai az egészségbiztosítóhoz kerülnek át. Ugyancsak az egészségbiztosító végzi a jövőben az egészségügyi szolgáltató gyógyszer-, gyógyászati segédeszköz-, valamint gyógyászati ellátás árhoz nyújtott támogatással történő rendelését szolgáló számítógépes rendszer minősítését.

A 16. §-hoz

A törvény lehetővé teszi, hogy a szükség-, veszély-, illetve katasztrófahelyzetből eredő kár helyreállításával kapcsolatos feladatokat, függetlenül attól, hogy a kár köz- vagy magántulajdonban következett be, a közcélú munkavégzés keretében foglalkoztatottak is elláthassák.

A 17-18. §-hoz

A törvény értelmében házi segítségnyújtás esetén a gondozási szükségletvizsgálatokat az intézményvezető, ennek hiányában a települési önkormányzat jegyzője által felkért szakértő végzi el. A házi segítségnyújtáshoz hasonlóan rendelkezik a törvény arról, hogy a gondozási szükségletet idősotthoni ellátásra vonatkozó kérelemnél az intézményvezető vizsgálja.

A 19. §-hoz

Az Szt. szerint a helyi önkormányzat, illetve a társulás köteles az egyházi kiegészítő támogatást öt évig folyamatosan a központi költségvetésnek megtéríteni, ha a szolgáltatót, intézményt egyházi fenntartónak adja át. Sok, ellátási kötelezettséggel rendelkező önkormányzat van ugyanakkor, amely finanszírozási nehézségei miatt nem tudja fenntartani intézményeit. A törvény szerint azon egyházaknak történő intézményátadás esetén, amelyekkel az állam a szociális feladatok ellátásra is kiterjedő megállapodást kötött, nem kell az egyházi kiegészítő normatívát megtéríteni, ha az egyházi fenntartó ellátási szerződés megkötésével a kötelező önkormányzati feladatellátásban is részt vesz.

A 20. §-hoz

Tekintettel a közcélú foglalkoztatás államilag támogatott jellegére, indokolt a Kormánynak felhatalmazást adni a szükség-, veszély-, illetve katasztrófahelyzetből eredő kár helyreállításával kapcsolatos feladatok körének, az e célokra fordítható keretösszeg nagyságának és a vonatkozó eljárásrendnek a megállapítására.

A 21. §-hoz

A törvény átmeneti rendelkezést állapít meg az Szt.-ben a 19. § szerinti módosítás alkalmazásával kapcsolatban.

A 22. §-hoz

Az Szt.-re vonatkozó pontosító rendelkezés.

A 23-24. §-hoz

A törvény a 19. §-ban foglaltakat - a törvények összhangjának megteremtése érdekében - a Gyvt.-ben is érvényesíti a gyermekjóléti és gyermekvédelmi feladatok tekintetében, és ehhez kapcsolódóan átmeneti rendelkezést állapít meg a 2010. augusztus 1-jét megelőzően benyújtott kérelmekre.

A 25. §-hoz

A § a Felügyelet megszüntetése miatt szükséges, hatályukat vesztő rendelkezéseket tartalmazza.

Tekintettel arra, hogy a Gyftv.-t módosító 2009. évi CLIV. törvény 125. § (9) bekezdése szerint 2011. január 1-jétől valamennyi (lakosságszámra, távolságra és a többletszolgáltatásokra vonatkozó) patikaalapítási korlát teljes egészében megszűnne, az újraszabályozás végett a teljes liberalizációt lehetővé tevő szabályok hatályon kívül helyezéséről is rendelkezni kell.

-----STARTING---POINT---VEGE---

A 26. §-hoz

A § a törvény hatálybalépésére vonatkozó szabályokat tartalmazza. A törvény szerint a Felügyelet hatásköreinek más szervekhez történő telepítése a törvény kihirdetését követő 35. napon történik meg (ezt követően van lehetőség az ügyek, adatok, nyilvántartások átadására), míg a Felügyelet mint költségvetési szerv jogutódlással történő megszűnéséről szóló rendelkezés - figyelemmel a költségvetési szervek jogállásáról és gazdálkodásáról szóló 2008. évi CV. törvény (a továbbiakban: Kjgt.) 13. § (1) bekezdésében foglaltakra - a törvény kihirdetését követő 45. napon lépne hatályba. A Kjgt. 13. § (5) bekezdése értelmében a Felügyelet a kincstár által vezetett nyilvántartásból való törléssel, a törlés napjával szűnik meg. A feladatokat és hatásköröket - azok megfelelő rendezése érdekében - indokolt ennél korábbi időpontban megszüntetni, illetve a megszüntetésre nem kerülő hatásköröket a jogutód szerveknek átadni.

A 27. §-hoz és 29-30. §-hoz

A §-ok a Felügyelet folyamatban levő ügyeinek, iratanyagainak, adatbázisainak, valamint az általa vezetett nyilvántartásoknak az átadásáról rendelkeznek.

A 28. §-hoz

E § tartalmazza a Felügyelet megszűnésére vonatkozó szabályozást a szükséges átmeneti rendelkezésekkel együtt, ideértve a munkajogi kérdésekkel, vagyoni jogokkal és kötelezettségekkel, a felügyeleti díjjal és bírsággal kapcsolatos rendelkezéseket.

A 31. §-hoz

A rendelkezés a törvény erejénél fogva - magának a Felügyeletnek a megszűnését megelőző időpontban - megszünteti az érdemi döntési jogkörrel nem bíró Felügyeleti Tanácsot.

A 32. §-hoz

A jogszabályszerkesztésről szóló 61/2009. (XII. 14.) IRM rendelet értelmében rendelkezni kell a jogszabály megalkotásakor előre látható időpontban végrehajtottá váló rendelkezéseinek a hatályon kívül helyezéséről.