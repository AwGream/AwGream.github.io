1993. évi CV. törvény indokolása

a társadalombiztosítási alap 1992. évi költségvetésének végrehajtásáról

Az 1-4. §-hoz

A társadalombiztosítás az 1992. évet az eredetileg előirányzott „O” egyenleg helyett 31351 millió forintos kiadási többlettel zárta. A hiány létrejöttében mind a bevételeknek a tervezettől való elmaradása, mind a kiadások vártnál gyorsabb ütemű növekedése szerepet játszott. A bevételek 1992. évi növekedése az előirányzott értéknél 2,8%-kal alacsonyabb összbevételt eredményezett, míg a Társadalombiztosítási Alap összes kiadásai 3,1%-kal haladták meg az előirányzatot.

A bevételek döntő részét a járulékbevételek tették ki. A járulékbevételek emelkedésére ható jogszabályi változás volt a társadalombiztosítási járulék 1 százalékponttal történő emelése, a 10 napos betegszabadság intézményének bevezetése, valamint új típúsú járulékbevételt jelentett a biztosítási jogviszony alapján egészségügyi ellátásra nem jogosult személyek egészségbiztosítására a központi költségvetés által fizetett járulék. A járulékbevételek növekedését fékező intézkedés volt ugyanakkor az egyéni járulékoknál a járulékplafon bevezetése.

A munkáltatói és az egyéni járulékbefizetések tervezettől való elmaradását elsősorban a tervezésnél feltételezettnél is kedvezőtlenebb gazdasági helyzet (nagymértékű létszámcsökkenés, munkanélküliség, a gazdálkodók likviditási, jövedelmi helyzetének további romlása, a csődbe került vagy felszámolásra váró szervezetek számának gyors növekedése) magyarázza. Ennek megfelelően a munkanélküli ellátások után fizetett járulékok az előirányzatot meghaladó mértékben növekedtek, de ezek - értelemszerűen - nem tudták ellensúlyozni a foglalkoztatottak számának csökkenése miatti járulékkiesést.

A társadalombiztosítási tevékenységgel kapcsolatos egyéb bevételek közül a legnagyobb részarányt képviselő késedelmi pótlék és rendbírság előirányzat fölötti teljesülése a tartozásállomány vártnál nagyobb növekedésének következménye. Ebben szerepet játszott, hogy az adósságok behajtása érdekében hozott intézkedések megkésve születtek. Ezek hatására az adósságok emelkedési üteme ugyan lelassult, de az 1992. évi eredményekre döntő hatást már nem tudtak gyakorolni.

A járulék- és a társadalombiztosítási tevékenységgel kapcsolatos egyéb bevételek egy - a Társadalombiztosítási Alap 1991. évi költségvetésének végrehajtásáról, valamint a tartalékalapok biztosítási ágak közötti megosztásáról szóló 1992. évi LX. törvény alapján (továbbiakban: VT) meghatározott - része az 1991. évi költségvetési hiány fedezetére felhasznált likviditási tartalék fokozatos visszapótlását szolgálja. Az e célra elkülöníthető bevételt a járulékfizetőknek a tárgyévet közvetlenül megelőző év végén fennálló, valamint a tárgyév végén fennálló tartozásállománya pozitív különbözeteként kell meghatározni. Az ezzel az eljárással járulékfizetőnként meghatározott összes együttvéve 4888 millió forintot tesz ki, tehát az időarányos mértéktől elmarad. Az elkülöníthető összeg részét képezi a Magyar Államvasutak 640 millió forintos tartozás megfizetése, amely szintén alatta marad a törvényben megjelölt 2000 millió forintnak. (A tartozásrendezésre szolgáló 2000 millió forint befolyt ugyan, de a MÁV az év utolsó hónapjaiban folyó járulékfizetési kötelezettségét nem, illetve késedelmesen teljesítette, így a figyelembe vehető összeg lecsökkent.)

A VT. alapján az 1991. évi hiány fedezetét biztosító további bevételek, az 1991. évi előnyugdíjjal és politikai rehabilitációs nyugdíjemeléssel kapcsolatos nyugdíjkiadások 1992. évben teljesült megtérítései a törvényben meghatározott összegben realizálódtak. A megtérült összegek értelemszerűen - 50-50% megosztásban - a két ágazati alap likviditási tartalékában jelennek meg.

A foglalkoztatáspolitikai célú korengedményes nyugdíjakkal kapcsolatos 1991. évi kiadások 1992-ben befolyt megtérítése is a likviditási tartalékba kerül. Fontos megjegyezni, hogy a fentebbi ellátások kifizetései és azok megtérítései 1992-től nem részei a társadalombiztosítási alapok költségvetésének, viszont feltétlenül indokolt, hogy az e tételeknél 1991-ben keletkezett megtérítési elmaradások rendezésére 1992-ben befolyt összegek a Társadalombiztosítási Alap bevételék képezzék, és a tartalékvisszapótlást szolgálják.

Az állam által vissztehermentesen biztosítandó vagyonból - a törvényi rendelkezés, illetve előirányzat ellenére - 1992-ben nem származott bevétele a társadalombiztosításnak. Ez a bevételkiesés a hiányrendezés javasolt módja mellett kiegyenlítődik.

Az önálló biztosítási ágak kialakítása során a Társadalombiztosítási Alapon belül az 1992. évben létrehozott Ny. Alap és E. Alap között a bevételek és feladatok megosztását az 1992. évi X. törvény írja elő. Ugyanezen törvény rendelkezik az átmenetileg a Társadalombiztosítási Alapból finanszírozott ellátások 1992. évi kiadási terheinek a két alap közötti megosztásáról is.

Az 5-8. §-hoz

A Ny. Alap az 1992. évet 9617 millió forintos kiadási többlettel zárta. A hiány - a folyó évi bevételekből nem fedezhető kiadás - rendezéséig a Ny. Alap likviditási tartalékát köti le. A törvényjavaslat rögzíti ezt a helyzetet és kiondja, hogy a likviditási tartalékot a hiány fedezetét jelentő pénzeszközök beérkezésével vissza kell pótolni. A kiadási többlet fedezetét - a Kormány képviselőinek és a társadalombiztosítási önkormányzatok vezetőinek megbeszélései során megállapodás történt abban, hogy a hiány finanszírozása a két Alap kezelői által kibocsátott, egy éven túli lejáratú, a kamatfizetésre és a tőketörlesztésre vonatkozó állami garanciájú értékpapírral történik. A Kormány ezzel egyidejűleg kötelezettséget vállal arra, hogy a kibocsátástól számított 30 napon belül a kibocsátott értékpapírokkal kapcsolatos kötelezettségeket és a kibocsátással kapcsolatos költségeket átvállalja. A hiány ily módon történő rendezésével teljesítetnek kell tekinteni az 1992. évi központi költségvetésben vállalt - a kiadások 1%-ában meghatározott - garanciális kötelezettséget. A hiányt fedező, államkötvénykibocsátás révén képződő forrás 1052 millió forint értékben a vissztehermentes vagyonjuttatásból származó, előirányzott, de nem realizálódott bevétel pótlását szolgálja.

A NY. Alap kiadásait vizsgálva megállapítható, hogy az Alapot terhelő nyugdíjkiadások emelkedésére ható legfőbb tényező az éves nyugdíjemelés (kompenzáció) volt. A Parlament döntése értelmében a nyugdíjakat 1992-től évente két alkalommal, a nettó átlagkereseek növekedésének megfelelő mértékben kell emelni az infláció miatti értékvesztésük kompenzálására. A nyugdíjak általános emelésére 1992-ben márciusban (januárig terjedő visszamenőleges hatállyal), valamint szeptemberben került sor. Ezeken az emeléseken kívül egy, az 1989. előtt megállapított sajátjogú nyugdíjakat érintő korrekciós jellegű emelésre is sor került július hónapban, szintén januári visszamenőleges hatállyal. Mindhárom intézkedést a méltányossági emeléseket is figyelembe véve 1992-ben a nyugdíjak átlagos növekedés 19,8% volt.

A 9-12. §-hoz

Az E. Alap 21735 millió forintos kiadási többletének rendezése a Ny. Alapnál leírtakkal egyező módon történik. (lásd 5-8. § indokolása)

A kötvénykibocsátás révén megteremtődő fedezet beérkezéséig az E. Alap hiányát likvid pénzeszközök finanszírozzák. Az E. Alap likviditási tartaléka azonban önmagában nem elegendő erre, így azt hiteligénybevétel egészíti ki. (Az E. Alap likviditási trtaléka negatív összegűvé vált.) A fedezeti összegek beérkezésével a későbbiekben a likviditási tartalék eléri a fenti műveleteket megelőző szintjét. A Ny. Alapnál említettek szerint a fedezeti összegnek 828 millió forint összegben képezi az állam által átadandó vagyonból származó bevételként előírányzott, de be nem folyt összeg pótlása.

Az E. Alap bevételei között - a munkáltatói és munkavállalói járulékbevételeken túl - megjelenik néhány, funkciójánál fogva csak ezt az alapot illető bevétel is, mint a központi költségvetés által fizetett - már említett - járulék, a közgyógyellátási kiadások részleges megtérítése, a baleseti megtérítés, kártalanítás, valamint az egészségügyi területen dolgozók béremelése céljából teljesített központi forrásátadás is.

Az E. Alapból finanszírozot kiadások közül a gyógyszer- és gyógyászati segédeszköz támogatás tér el lényegesen az előirányzattól. Ennek hátterében elsősorban a térítési díj emelésének - a várható kedvezőtlen társadalmi hatások elkerülése érdekében vállalt - a tervezettnél lényegesen kisebb mértéke áll. Növelte a gyógyszertámogatásra fordított kiadásokat a térítésmentesen és a közgyógyellátás keretében kiadott gyógyszerek mennyiségének, illetve értékének felfutása, valamint a gyógyszerfogyasztás eltolódása a drágább, import készítmények felé.

Új elem volt 1992-ben az E. Alap költségvetésében a társadalombiztosítási kifizetőhely által kifizetett ellátások 1%-ában meghatározott, a kifizetőhely fenntartóját megillető költségtérítés, mely 199 millió forintot tett ki.

A 13-18. §-hoz

1992. december 31-ig a likviditási tartalékba visszahelyezett összeg 4888 millió forint, amely fele-fele arányban oszlik meg az Alapok likviditási tartalékai között, a foglalkoztatáspolitikai célú korengedményes nyugdíjkifizetések meg nem térített összegének kiegyenlítésére befolyt 706 millió forintot fele-fele arányban kell visszapótlásra fordítani.

A működési költségvetés 1992. évi bevétele 9233 millió forint, a kiadás 8267 millió forint, a megtakarítás 966 millió forint volt.