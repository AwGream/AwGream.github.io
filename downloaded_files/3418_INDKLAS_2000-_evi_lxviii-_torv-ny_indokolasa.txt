2000. évi LXVIII. törvény indokolása

a benzolártalmak elleni védekezésről szóló, a nemzetközi munkaügyi konferencia 1971. évi 56. ülésszakán elfogadott 136. számú Egyzmény kihirdetéséről

Indokolás

A Nemzetközi Munkaügyi Szervezet munkaegészségügyet, munkabiztonságot, valamint a baleseti kártérítést érintő egyezményei közül az 1971. június 23-án elfogadott 136. számú Egyezmény a benzollal vagy benzol tartalmú termékekkel folytatott tevékenységet szabályozza a munkavállalók egészségének megőrzése érdekében.

Az Egyezmény értelmében a ratifikáló tagállamok arra vállaltak kötelezettséget, hogy kerülik a benzol használatát, amennyiben az más, kevésbé veszélyes anyaggal pótolható. Meghatározza azt a térfogatszázalékot, amely az Egyezmény alkalmazásában benzol tartalmú terméknek minősül. A munkavállalók egészségének védelme érdekében a csatlakozó országok kötelesek megtiltani azt, hogy a benzolt hígítószerként és oldószerként használják, továbbá, hogy a terhes nőket és a fiatalkorúakat benzollal végzendő munkában foglalkoztassák. A munkavállalók részére biztosítani kell az orvosi alkalmassági vizsgálatot, és egyéni védőeszközzel történő ellátásukat.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1972. szeptember 11. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1973. szeptember 11. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.