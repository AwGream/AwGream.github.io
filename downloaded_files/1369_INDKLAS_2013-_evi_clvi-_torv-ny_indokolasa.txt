2013. évi CLVI. törvény indokolása

a Szövetkezeti Hitelintézetek Integrációs Alapjáról

-----STARTING---POINT---ALTALANOS--- 

A jogalkotó szándéka a szövetkezeti hitelintézeti rendszer újraszabályozása a szövetkezeti hitelintézetek modernizálása, hosszú távú prudens működésük intézményi garantálása és a szövetkezeti hitelintézetek szavatoló tőkéjének biztosítása érdekében. Ezen jogalkotási célokat a szövetkezeti hitelintézetek integrációjáról és egyes gazdasági tárgyú jogszabályok módosításáról szóló 2013. évi CXXXV. törvény (a továbbiakban: ISztv.), valamint a jelen törvény elfogadása útján kívánja a jogalkotó megvalósítani.

A fentiekre tekintettel a piaci kihívások és a hatékony takarékszövetkezeti működés érdekében a Magyar Állam létrehozta a takarékszövetkezeti integrációt, amelynek két központi szerve van. Az egyik a központi banki funkciókat már jelenleg is ellátó Takarékbank, a másik a prudenciális szabályozással, intézményvédelemmel és szavatoló tőke szolgáltatással foglalkozó Integrációs Szervezet.

-----STARTING---POINT---RESZLETES---

Az 1-3. §-hoz

Az államháztartásról szóló 2011. évi CXCV. törvény (a továbbiakban: Áht.) 17. §-a értelmében elkülönített állami pénzalapot közfeladat részben államháztartáson kívüli forrásból történő ellátásának biztosítása céljából törvény hozhat létre. Az elkülönített állami pénzalapok a közfeladat ellátása során az állam nevében beszedendő költségvetési bevételek és teljesítendő költségvetési kiadások alapszerű elszámolására szolgálnak. Az elkülönített állami pénzalap létrehozásáról szóló törvényben meg kell határozni az elkülönített állami pénzalap rendeltetését, bevételi forrásait, teljesíthető kiadásai körét, és az alappal való rendelkezésre jogosult és felhasználásért felelős testületet.

Az Áht. fent hivatkozott rendelkezéseivel összhangban a törvény létrehozza a Szövetkezeti Hitelintézetek Integrációs Alapját (a továbbiakban: Alap), amelyre vonatkozóan a törvény megállapítja, hogy az az Áht. szerinti elkülönített állami pénzalap.

A törvény 1-3. §-a rögzíti az Alap célját, kedvezményezettjét és az értelmező rendelkezést. A Szövetkezeti Hitelintézetek Integrációs Szervezetén keresztül az egész szövetkezeti hitelintézeti szektor a pénzalap kedvezményezettjévé válik.

A 4-5. §-hoz

Az Áht. 17. § (6) bekezdése előírja, hogy az elkülönített állami pénzalapról szóló törvényben meg kell határozni többek között az alap bevételi forrásait, teljesíthető kiadásai körét. Ezen rendelkezéssel összhangban a törvény 4. §-a részletesen felsorolja azon célokat, amelyek megvalósítása érdekében az Alap rendelkezésére bocsátott vagyon felhasználható.

A törvény 5. §-a - szintén az Áht. fent hivatkozott rendelkezéseinek megfelelően - meghatározza az Alap bevételi forrásait, valamint az Alap által teljesíthető kiadások körét. Az Alap a Szövetkezeti Hitelintézeti Integrációs Szervezeten keresztül támogatja a szövetkezeti hitelintézeti szektort.

A 6-8. §-hoz

Az Áht. 18. § (1) és (2) bekezdése értelmében az elkülönített állami pénzalapokhoz kapcsolódó tervezési, gazdálkodási, ellenőrzési, adatszolgáltatási és beszámolási feladatokat az adott alapra vonatkozó törvényben kijelölt kezelő szerv látja el.

Az Áht. 18. § (2) bekezdésének való megfelelés biztosítása érdekében a jogalkotó a törvény 6. §-ában kijelölte az Alap kezelőjét, és rögzítette, hogy a kezelő ellátja az Áht. szerinti fejezetet irányító szerv feladatait is. A törvény akként rendelkezik, hogy az Alap kezelője felelős az Áht.-ben, a törvényben és az egyéb jogszabályokban az Alap részére előírt tervezési, ellenőrzési, szerződéskötési, államháztartási információszolgáltatási, beszámolási és egyéb feladatok ellátásáért is. Az Alap kezelője látja el az Alapból megítélt támogatások folyósításával, felhasználásának ellenőrzésével és nyilvántartásával összefüggő, illetve az Áht. szerinti feladatokat is.

-----STARTING---POINT---VEGE---

A 9-10. §-hoz

A törvény záró rendelkezései meghatározzák a törvény hatálybalépésének időpontját, valamint az Áht. 18. § (3) bekezdése tekintetében módosítást tartalmaz annak érdekében, hogy az Áht. és a törvény összhangban álljon egymással a kijelölt kezelő tekintetében és a költségvetési törvény vonatkozásában is.