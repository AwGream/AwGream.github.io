2010. évi CLXXV. törvény indokolása

a közalkalmazottak jogállásáról szóló 1992. évi XXXIII. törvény módosításáról

-----STARTING---POINT---ALTALANOS--- 

A közalkalmazottak jogállásáról szóló 1992. évi XXXIII. törvény módosításáról szóló 2008. évi LXI. törvény 5. §-a bevezette a kinevezett magasabb vezető illetve vezető fogalmakat. A kinevezett vezető esetében a vezetői feladatok teljesen önálló munkakört fednek le, míg a megbízott vezető a saját (beosztotti) munkakör mellett, megbízás alapján látja el a vezetői feladatokat.

A kinevezett vezetői státusz természetéből adódóan (önálló munkakör, főszabály szerint határozatlan időtartamra szól) „visszahívásra” nincs lehetőség (míg a vezetői megbízást a munkáltató bármikor visszavonhatja), a közös megegyezésen kívül a munkavégzésre alkalmatlannak minősítés, illetve az átszervezés miatti felmentés szolgálhat alapul a közalkalmazotti, és ezzel együtt a vezetői jogviszony megszüntetésére. Ez az új rendszer jelentősen megköti a munkáltatók kezét, a vezetőt tekintve pedig kevésbé hat ösztönzőleg a folyamatos, magas színvonalú munkavégzésre.

Nem állapítható meg, hogy milyen indokok alapján osztotta be a jogalkotó az 1992. évi XXXIII. törvény (a továbbiakban: Kjt.) végrehajtási rendeleteiben az egyes ágazati vezetőket a kinevezett, illetve a megbízott vezetői pozíciókba. A különböző ágazatok sajátos jellemzőik mellett sem mutatnak olyan eltéréseket, amelyek indokolnák az egyes ágazatok intézményvezetői közötti különbségtételt a vezetői státuszuk jellegét, ebből kifolyólag bérezésüket, a velük szemben támasztható követelményeket, a felelősségi szabályokat, pihenőidőt stb. illetően (lásd közoktatás - megbízott vezetők, szociális szféra egyes intézményei - kinevezett vezetők).

A kinevezett vezetők önálló illetményrendszere a jogalkotói szándék szerint a kiemelt vezetői felelősséghez, a magasabb elvárási szinthez igazodóan került kialakításra. Az új illetményrendszer azonban nem biztosít kiemelt vezetői illetményt a megbízott vezetők illetményéhez képest, nem differenciál intézménynagyságtól, szervezeti létszámtól, a vezetői munka összetettségétől függően, míg korábban kereset-kiegészítés vagy jutalom formájában lehetőség volt a különböző vezetői teljesítmények differenciált elismerésére.

A Kjt. értelmében a kinevezett vezető munkaidő beosztását, valamint a pihenőidő (szabadság) igénybevételét maga állapítja meg, amely nincs szinkronban a Munka Törvénykönyv e kinevezett vezetőre is alkalmazandó szabadságolás rendjére vonatkozó szabályaival, mely szerint szabadságolási tervét engedélyeztetnie kell a munkáltatói jogkör gyakorlójával.

Az érintett ágazatokban a hatályos szabályozás a vezetői feladatok ellátása módjának felesleges megkettőzését eredményezi, a jogalkotó által a végrehajtási rendeletekben meghatározott területeken nem indokolt a „menedzserszemléletűbb” irányítási rendszer kialakítása, nem igényel megkülönböztetett tartalmú, felelősségi körben eltérő vezetést.

A fentiek alapján indokolt a kinevezett vezetői rendszer megszüntetése, a Kjt. és végrehajtási rendeletei vonatkozó rendelkezéseinek hatályon kívül helyezése és a korábban alkalmazott és működő modell (kinevezés szerinti munkakör és magasabb vezetői, illetve vezetői megbízás) egységes visszaállítása valamennyi ágazatban.

-----STARTING---POINT---RESZLETES---

Az 1. és 3-4. §-hoz

A módosítás célja, hogy lényegében visszaállítsa a 2009 előtti szabályozást, azaz magasabb vezetői, vezetői beosztás csak megbízással, az eredeti munkakör mellett legyen ellátható. A megbízás időtartama korlátozásra kerül, a magasabb vezetői, vezetői megbízás maximálisan 5 évre adható, nincs lehetőség határozatlan idejű megbízás adására. Ezzel elérhető, hogy a vezető meghatározott időközönként értékelhesse saját munkavégzését és bemutathassa további terveit, céljait az általa vezetett szervezet tekintetében a kinevezési, megbízási jogkör gyakorlójának, bizonyítva ezzel további rátermettségét.

A fent vázolt módosításoknak megfelelően a törvény szövegének abbéli módosítása is szükségessé vált, ahol a szövegezés utalt a megbízás határozott vagy határozatlan jellegére, tekintettel arra, hogy a jövőben csak határozott idejű vezetői megbízás lehetséges.

A 2. §-hoz

A módosítás a közfeladatot ellátó közalkalmazottak érdekeit szolgálja, tekintve, hogy maximális biztonságot és kényelmet nyújt számunkra egy esetleges munkáltatóváltás esetén, amely a mai munkaerő-piacon páratlan. Egyúttal megkönnyíti a két munkáltató közötti átadás-átvételi eljárást, és csökkenti annak adminisztrációs, szervezési terheit. Mindemellett továbbra is meghagyja a dolgozó választási lehetőségét, hogy kíván-e az új, megváltozott munkáltatónál dolgozni.

Az 5. §-hoz

Az 5. § azokat a hatályon kívül helyező rendelkezéseket tartalmazza, amelyek szükségesek ahhoz, hogy a jövőben csak határozott idejű és megbízással keletkező magasabb vezetői, vezetői beosztás lehessen adható.

-----STARTING---POINT---VEGE---

A 6. §-hoz

A törvény hatályba lépéséről és beépülés utáni hatályvesztéséről rendelkezik.

A 7. §-hoz

A 7. § azokat az átmeneti rendelkezéseket tartalmazza, amelyek ahhoz szükségesek, hogy rendezésre kerüljön a jelenleg megbízással illetve kinevezéssel magasabb vezetői, vagy vezetői feladatot ellátók jogviszonya.

Első lépésben rendelkezik arról, hogy a törvény hatályba lépésével (2011. január 1-jén) a fennálló vezetői posztok betöltői továbbra is a helyükön maradnak, annak érdekében, hogy a folyamatos működés biztosítható legyen. A megbízott vezetők esetén továbbra is fennáll a vezetői megbízás, a kinevezett vezetők esetén viszont meg kell határozni a beosztotti munkakört, vezetői munkakörük pedig vezetői megbízássá alakul át. E vezetői megbízások 2011. január 1-jétől kezdődően 5 évre szólnak, kivéve abban az esetben [lásd 7. § (1) bekezdés c) pont és (2) bekezdés], ha a korábbi szabályok szerint határozott időre kinevezett vezető közalkalmazotti jogviszonyából több mint 5 év lenne hátra - ebben az esetben ugyanis későbbi időpontig, a jogviszony eredeti megszűnésének időpontjáig áll fenn a vezetői megbízás is.

A második lépést a (3) bekezdés tartalmazza. Ha ugyanis az új szabályok szerint a fenntartó felül kívánja vizsgálni a betöltött vezetői pozíciókat, és új vezetői pályázatot kíván kiírni, erre két hónap áll rendelkezésére 2011. január 1-jétől 2011. február 28-ig. Ha e pályázat alapján azt a vezetőt választják, aki 2011. január 1-jétől is betölti az állást, akkor az új vezetői megbízása időpontjától - a Kjt. 23. §-ában foglalt általános szabály alapján - újrakezdődik az 5 éves időszak. Ha viszont más személy nyeri el a vezetői posztot, akkor a korábbi vezető vezetői megbízása megszűnik, és őt a 2011. január 1-jén meghatározott beosztotti munkakörében kell tovább foglalkoztatni. Fontos hangsúlyozni, hogy minderre csak akkor kerül sor, ha a munkáltató február 28-ig új pályázatot ír ki, ennek hiányában az (1) bekezdés szerint vezetői megbízást szerzett vezetők látják el továbbra is a vezetői feladatokat, az ott meghatározott határidőn belül.

Az átmeneti szabályok között szükséges arról is rendelkezni, hogy a kinevezett vezetői jogviszony megbízott vezetővé történő átalakítása anyagilag nem érintheti hátrányosan a közalkalmazottat, az átalakítással érintett megbízott vezető illetménye ne legyen kevesebb korábbi illetményénél.