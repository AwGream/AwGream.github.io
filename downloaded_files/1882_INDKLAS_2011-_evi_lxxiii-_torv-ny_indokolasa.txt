2011. évi LXXIII. törvény indokolása

a Rendőrségről szóló 1994. évi XXXIV. törvény, a szabálysértésekről szóló 1999. évi LXIX. törvény, a közúti közlekedési előéleti pontrendszerről szóló 2000. évi CXXVIII. törvény, valamint a személy- és vagyonvédelmi, valamint a magánnyomozói tevékenység szabályairól szóló 2005. évi CXXXIII. törvény módosításáról

-----STARTING---POINT---ALTALANOS--- 

1. A Rendőrségről szóló 1994. évi XXXIV. törvény módosításának indokai

Az ittas vezetés szabálysértési alakzatát megvalósító magatartás 2011. július 1-jétől közigazgatási bírsággal sújtandó szabályszegéssé alakul, ezért a Rendőrségről szóló 1994. évi XXXIV. törvény (a továbbiakban: Rtv.) előállítási okként kell meghatározni a közigazgatási eljárásban történő mintavételt, valamint azt, hogy a hatóság az érintettet együttműködése hiányában is a mintavétel tűrésére kötelezhesse.

2. A szabálysértésekről szóló 1999. évi LXIX. törvény módosításának indokai

A rendőri szerv a módosítás hatálybalépését követően ellenőrizheti a tulajdon elleni szabálysértés miatt indított eljárások során, hogy más rendőri szervnél folyik-e az eljárás alá vont személlyel szemben ugyanolyan cselekmény miatt előkészítő eljárás, melyre az érték-egybefoglalás intézményének alkalmazhatósága végett van szükség.

3. A közúti közlekedési előéleti pontrendszerről szóló 2000. évi CXXVIII. törvény módosításának indokai

A közúti közlekedésről szóló 1988. évi I. törvény (a továbbiakban: Kkt.) 20. § (1) bekezdés k) pontja alapján az ittas vezetés szabálysértési alakzata 2011. július 1-jétől a közigazgatási bírsággal sújtandó szabályszegések körébe tartozik. Ettől kezdve ez a tényállás kikerül a szabálysértési jog hatálya alól. Erre figyelemmel módosítani kell a közúti közlekedési előéleti pontrendszerről szóló 2000. évi CXXVIII. törvényt (a továbbiakban: Kpt.) is annak érdekében, hogy hatálya kiterjedjen a közigazgatási bírsággal sújtandó szabályszegésekre is. Így az ittas vezetés miatt továbbra is lehet előéleti pontot megállapítani.

A közlekedésbiztonság javítása, a közlekedési szabályok notórius megszegőinek közúti forgalomból történő kiszűrése érdekében elengedhetetlen a pontrendszer szigorítása, ugyanis a jelenlegi alacsony pontszámok nem hatékonyak.

Az új szabályozás szerint nem lesz lehetőség sem ittas vezetés, sem gyorshajtás esetén a járművezetéstől történő eltiltásra, mivel az közigazgatási bírsághoz nem kapcsolódik, így a pontrendszer szigorítása lehet az, amely a bírságok mellett a megelőzéshez, illetve a járművezetési jogosultság szüneteltetéséhez vezethet.

4. A személy- és vagyonvédelmi, valamint a magánnyomozói tevékenység szabályairól szóló 2005. évi CXXXIII. törvény módosításának indokai

A rendőrség számára jelentős kiadást okoz, hogy számtalan esetben indokolatlanul kerül sor rendőri intézkedés kezdeményezésére. A módosítás elősegíti, hogy a vagyonvédelmi vállalkozások, magánszemélyek az általuk kötött szerződésből eredő tevékenység egy részét ne végeztethessék el a rendőri szervekkel, ellenszolgáltatás nélkül.

-----STARTING---POINT---RESZLETES---

Az 1-2. §-hoz

Az Rtv. módosítását indokolja, hogy a Kkt. 20. § (1) bekezdés k) pontja alapján az ittas vezetés szabálysértési alakzata 2011. július 1-jétől a közigazgatási bírsággal sújtandó szabályszegések körébe tartozik. Ettől kezdve ez a tényállás kikerül a szabálysértési jog hatálya alól.

A Kkt. 20. § (1) bekezdés k) pontjában meghatározott, a járművezető szervezetében a szeszes ital fogyasztásából származó alkohol tilalmára („ittas vezetés”) vonatkozó rendelkezések megsértőivel szemben - a mintavétel jogalapjának hiányában - kizárólag abban az esetben tud eljárni a rendőr, ha a helyszínen rendelkezik hiteles légalkohol-mérő berendezéssel, és az ügyfél képes és hajlandó azt eredményesen működtetni, továbbá a mérés eredményét elfogadja.

A módosítás eredményeként lehetővé válik a közigazgatási eljárásban az ittas vezetéssel összefüggő mintavétel céljából történő előállítás, továbbá a módosítás a hatóságnak felhatalmazást ad arra, hogy az ügyfelet együttműködése hiányában a mintavétel tűrésére kötelezze.

A 3. §-hoz

A szabálysértésekről szóló 1999. évi LXIX. törvény (a továbbiakban: Sztv.) 157. § (6) bekezdése szerint megfogalmazott, a tulajdon elleni szabálysértési ügyekkel összefüggésben jelentkező - az azonos cselekmények miatt folytatott eljáráson alapuló - érték-egybefoglalás intézményének alkalmazhatósága érdekében meg kell teremteni annak jogszabályi lehetőségét, hogy az előkészítő eljárást megindító rendőri szervek a Robotzsaru NEO általános moduljában hozzáférhessenek a korábban iktatott és folyamatban lévő tulajdon elleni szabálysértési ügyek adataihoz.

A 4. §-hoz

Egyes jogsértések 2011. július 1-jétől nem szabálysértési, hanem közigazgatási bírságolás hatálya alá tartoznak. Ez nem azt jelenti, hogy e cselekmények a jövőben nem jogellenesek, hanem csak más eljárásban kerülnek elbírálásra. Az eddigi jogsértések miatt kiszabható szankció a közigazgatási eljárásban súlyosabb, mivel általában a bírság magasabb és fix összegű, ezen túl sem mérlegelési, sem méltányossági lehetőség nincs. A közigazgatási eljárásban nincs lehetőség felelősséget kizáró, vagy megszüntető okok figyelembe vételére, így a szabályszegés észlelése esetén a kiszabott bírság megfizetése alól nincs mentesülési ok. A szabálysértési eljárásban a szankció lehet akár figyelmeztetés, akár a jogszabályban meghatározott keretek közötti, mérlegelésen alapuló pénzbírság. Az intézkedésként járművezetéstől eltiltás alkalmazása a jogalkalmazónak csak lehetősége, nem kötelező. A közigazgatási bírsággal sújtandó szabályszegés jogkövetkezménye szigorúbb, ezért az Sztv. 4. § első fordulatával összhangban, az elkövetéskor hatályban levő jogszabályok alkalmazását mondja ki a törvény.

Az 5-6. §-hoz

A Kpt. módosítása annak érdekében indokolt, hogy hatálya kiterjedjen a közigazgatási bírsággal sújtandó szabályszegésekre is.

A módosítás a közigazgatási hatósággal bővíti azon hatóságok körét, amelyek előéleti pontot állapíthatnak meg az elkövetőnek a szabályszegés miatt őt elmarasztaló határozat alapján.

A Kpt. 3. § (1) bekezdését pontosítani szükséges annak érdekében, hogy egyértelművé váljon, hogy a szabálysértési eljárásban alkalmazott figyelmeztetés esetében is alkalmazni kell az előéleti pontot. A jogalkotó a jogintézmény bevezetésénél a fegyelmi eljárásban alkalmazott figyelmeztetést kívánta kivenni a pontrendszer hatálya alól, azonban szövegszerkesztési hibára tekintettel a gyakorlatban ezt a szabálysértéseknél is alkalmazták.

A 7. §-hoz

A törvény szigorítja a hatályos pontrendszert, mivel a jelenlegi alacsony pontszámok nem hatékonyak. A módosítás eredményeként akár két „kiemelt” és egy kisebb fokú szabályszegés miatt is elérhető a járművezető vezetői engedélyének visszavonását eredményező 18 pont.

A szabálysértésnél az eddigi 1-5 helyett 1-8 pont, gondatlan bűncselekménynél az eddigi 6 helyett 9, szándékos bűncselekménynél 9 helyett 11 pont kerül meghatározásra.

Új elemet képeznek a közigazgatási bírság esetében alkalmazható pontszámok, amelyek igazodva a szabálysértésekhez, 1-8 pont között kerültek meghatározásra. A pontrendszer hatálya alá tartozó közigazgatási bírsággal sújtandó szabályszegéseket és a kapcsolódó pontokat a törvényi kereteken belül kormányrendelet határozza meg.

Az eddig szabálysértésnek minősített jogsértések közigazgatási bírság hatálya alá kerülésével a társadalmi veszélyességük nem változott, ezért az előéleti pontok alkalmazása a közigazgatási bírság mellett továbbra is indokolt. Szükségességét támasztja alá az is, hogy a közigazgatási bírsághoz járművezetéstől eltiltás nem kapcsolódik, ezért a pontrendszer lehet képes arra, hogy a járművezetőket visszatartsa a szabályszegések ismételt elkövetésétől.

A 8. §-hoz

A 7. §-ban megállapított magasabb pontszámokhoz igazodnak a pontszámcsökkentési szabályok.

A 9. §-hoz

A módosítás eredményeként a Kormány felhatalmazást kap arra, hogy a közigazgatási bírsággal sújtandó szabályszegéseket, az azokhoz kapcsolódó pontok számát is rendeletben állapítsa meg.

A 10. §-hoz

A pontszámok megemelése miatt a Kpt.-nek az egyes bűncselekményekhez tartozó pontszámokat meghatározó 1. mellékletét az új megemelt pontszámokat tartalmazó melléklettel kell felváltani.

A 11. §-hoz

A rendőrség számára jelentős kiadást okoz, hogy egyes vagyonvédelmi vállalkozások, magánszemélyek, akik ellenérték fejében távfelügyeleti rendszert működtetnek, nem gondoskodnak a beérkező jelzések leellenőrzéséről (szűréséről), hanem a jelzést követően azonnal a területileg illetékes rendőri szerveket értesítik. A módosítás következtében törvényi szinten meghatározásra kerül, hogy a személy- és vagyonvédelmi tevékenységet folytató vállalkozást távfelügyeleti rendszer működtetése esetén milyen ellenőrzési és dokumentálási kötelezettségek terhelik, mielőtt a rendőrséget értesítik. E kötelezettségek elmulasztása esetén a vállalkozással vagy a személy- és vagyonvédelmi tevékenységet végző személlyel szemben az indokolatlan riasztásból eredő költségeket a rendőrség jogosult érvényesíteni. Mindez elősegíti, hogy a vagyonvédelmi vállalkozások és ilyen tevékenységet folytató magánszemélyek az általuk kötött szerződésből eredő tevékenység egy részét ne végeztethessék el a rendőri szervekkel, ellenszolgáltatás nélkül.

-----STARTING---POINT---VEGE---

A 12. §-hoz

A törvény a Kkt.-vel összhangban rendelkezik a hatálybalépés időpontjáról, valamint szövegpontosítást tartalmaz a Kpt.-re, illetve az Rtv. 7. §-ára vonatkozóan a megbízhatósági vizsgálattal kapcsolatban.