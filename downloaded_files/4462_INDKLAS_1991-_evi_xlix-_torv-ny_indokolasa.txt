1991. évi XLIX. törvény indokolása

a csődeljárásról, a felszámolási eljárásról és a végelszámolásról

-----STARTING---POINT---ALTALANOS--- 

A gazdaság működésében természetszerű, hogy a vállalkozások egy része nem tud megfelelni a piaci követelményeknek és tönkremegy. Ezért ezeket a vállalkozásokat minél előbb fel kell számolni, vagy úgy kell újjászervezni, hogy beilleszkedhessenek az üzleti élet rendjébe.

A csőd és a felszámolási intézmény ezt a célt szolgálja.

Gazdasági életünk jogi szabályozásának fejlődésében jelentős mérföldkőnek számított az 1986. évi 11. számú törvényerejű rendelettel bevezetett felszámolás jogintézménye. Ez a korábbi miniszteri rendeletekben testet öltő államigazgatási beavatkozás helyett az üzleti érdekeket helyezte előtérbe a gazdasági nehézségek orvoslásában. Számos pozitív vonása ellenére e jogintézmény nem tudta az elvárt hatásfokkal betölteni szerepét, amelynek oka a pénzügyi gazdasági szabályozás és a gazdaságpolitika ellentmondásai, a piacgazdaság követelményeinek megfelelni nem képes tulajdonviszonyok és nem utolsó sorban a jogi szabályozás hiányosságai. Az 1986. évtől bekövetkezett módosítások előremutató jellegűek voltak, de az eljárás alapvető tartalmi fogyatékosságait nem tudták orvosolni.

A társadalmi és gazdasági viszonyokban bekövetkezett változások, a gazdasági szerkezetváltás szükségessége, a piacgazdaság feltételei között elengedhetetlen hitelezői érdekek érvényesítése megköveteli, hogy olyan törvény készüljön, amely figyelembe véve a fejlett piacgazdasággal rendelkező országok gyakorlatát, támaszkodva az 1986. év óta felhalmozott tapasztalatokra, lehetővé teszi a gazdálkodó szervezetek vállalkozása során keletkezett pénzügyi kötelezettségek érvényesítésének jogi kereteit a fizetésképtelen vállalatok társadalmi érdekekkel összhangban lévő kezelését.

A Javaslat ennek érdekében több alapvető módosítást hajt végre a hatályos jogszabályhoz képest:

- a törvény az eljárás három formáját szabályozza; a csődeljárást, a felszámolási eljárást és a végelszámolást. Csődeljárást indíthat önmaga ellen az adós, a felszámolási eljárást általában az adós és hitelezői kezdeményezhetik, a végelszámolás a fizetésképtelenségtől elkülönülten a gazdálkodó szervezet jogutód nélküli megszűnése esetén szabályozza a szükséges tennivalókat;

- meghatározott esetben a csődeljárás megindítása kötelező;

- ha a csődeljárás során biztosított három hónapos fizetési haladék (moratórium) ideje alatt az adósnak sikerül hitelezőivel megegyeznie, a bíróság hivatalból megindítja a felszámolási eljárást;

- megszűnik az állami szanálás jogintézménye,

- a tartozások felszámolási vagyonból történő kielégítésének sorrendjében előbbre kerültek a zálogjoggal biztosított követelések, a köztartozások és szűkül az állami kötelezettségvállalás köre;

- a végelszámolás egységes szabályozása felváltja az egyszerűsítet felszámolási eljárást, az alapítók által elhatározott jogutód nélküli megszüntetéseknél a végelszámolás rendelkezéseit kell alkalmazni.

A Javaslat követi a csődeljárás szabályozásában a fejlett piaci országokban alkalmazott normákat és a bekövetkezett változásokat is.

E változások lényege, hogy a klasszikus felszámolási eljárást megelőzően egy - a mi csődeljárásunkhoz hasonló - előzetes eljárást iktatnak be a még életképes gazdálkodó szervezetek megmentése érdekében. Az ugyanis nyilvánvaló, hogy mind az adós, mind a hitelezők, mind az állam érdekeit az szolgálja a legjobban, ha az életképes gazdálkodó szervezetek esetén lehetőség nyílik arra, hogy a hitelezőik érdekeinek is megfelelő program kidolgozásával kijussanak válságos helyzetükből.

Ebből következően a felszámolási eljárásnak olyan eszköznek kell lennie, amelyet csak a valóban reménytelen helyzetben lévő vállalatoknál alkalmaznak, ott viszont az eddigieknél sokkal következetesebben.

A Javaslat a végelszámolási eljárás általános, minden gazdálkodó szervezetre történő kiterjesztésével szakít azzal az indokolatlan megkülönböztetéssel, amely a hatályos szabályok szerint az állami vállalatokat és a szövetkezeteket hátrányosan érinti, a gazdasági társaságokhoz képest rosszabb helyzetbe hozza abban az esetben, ha nem fizetésképtelenség miatt, hanem egyéb okból szüntetik meg jogutód nélkül.

Eddig csak a gazdasági társaságokat megillető - a végelszámolás szabályaiban megfogalmazott - kedvezőbb lehetőségek kiterjesztése az állami vállaltokra és a szövetkezetekre megfelelően szolgálja a versenysemlegesség elvének gyakorlati érvényre juttatását a jogalkotás és a jogalkalmazás területén.

-----STARTING---POINT---RESZLETES---

Általános rendelkezések

Az 1-3. §-hoz

A Javaslat új intézményként vezeti be a csődeljárást, ugyanakkor az eredménytelen csődeljárást követő eljárási szakaszként, illetve önálló eljárásként, fenntartja a felszámolási eljárás intézményét. A gazdálkodó szervezetek saját elhatározásából történő jogutód nélküli megszűnésének esetére pedig minden szervezetre nézve egységesen alkalmazza a végelszámolás közös szabályait.

A csőd és felszámolási eljárás hatálya a gazdálkodó szervezetekre mind adósokra és ezek hitelezőire terjed ki. A Javaslat meghatározza, hogy alkalmazásában milyen szervezetek minősülnek gazdálkodó szervezeteknek, továbbá, hogy az eljárás során ki minősül adósnak, illetve hitelezőnek. A Javaslat szerint a törvény hatálya az egyéni vállalkozókra nem terjed ki, de hitelező bárki lehet. Az adóssal szemben felszámolási eljárást kezdeményezhető hitelezői kör szűkebb, mint a felszámolás kezdő időpontjától hitelezőnek tekinthető személyi kör.

A csőd és felszámolási eljárás során a gazdálkodó szervezet vezetőjét több irányú kötelezettség terheli, ezért a különböző szervezeti formákra figyelemmel szükségessé vált a gazdálkodó szervezet vezetőjének meghatározása.

A Javaslat az eljárás alá vonható vagyon fogalmának a meghatározásánál a számviteli törvényben meghatározott vagyoni eszköz fogalmára utal.

A 4. §-hoz

A csődeljárás és a felszámolási eljárás sikere szempontjából alapvető, hogy a gazdálkodó szervezet teljes vagyonával feleljen az általa felhalmozott adósságokért, hiszen az esetek túlnyomó többségében csak így van remény a tartozások kiegyenlítésére. A Javaslat e cél érdekében részletesen meghatározza, hogy az eljárás szempontjából mi tartozik a gazdálkodó szervezet vagyonába. A (3) bekezdés a) pontja szerinti „kezelői jog” nem azonos az állami tulajdont kezelő állami vállalat kezelői jogával, hanem az Állami Vagyonügynökségről szóló törvény (1990. VII. tv.) szerinti hasznosítási formának felel meg.

Ez a kezelői jog speciális jellegű, tehát nem tatozhat a gazdálkodó szervezet vagyonában az a vagyonrész, amelynek kezelésére az Állami Vagyonügynökségről és a hozzátartozó vagyon kezeléséről és hasznosításáról szóló törvényben foglaltak alapján kötött szerződést az Állami Vagyonügynökség.

A trösztök esetében a Javaslat csak akkor vonja be a tröszti vállalatok vagyonát a tröszt ellen indított eljárásba ha a tröszt és a vállalatai között olyan erős az irányítási kapcsolat, amely esetben már a hitelezők érdekeit sértené a tröszti vállalat vagyonának figyelmen kívül hagyása.

Nemzetbiztonsági szempontok indokolják, hogy a védelem célját szolgáló állami tartalék nem képezi a gazdálkodó szervezet vagyonát.

Az 5. §-hoz

A hitelezők és a munkavállalók érdekeinek védelmére figyelemmel a Javaslat az adós, illetve a felszámoló számára erre irányuló kérelem esetén kötelezővé teszi a kért tájékoztatás megadását a csődeljárás és a felszámolási eljárás egész tartama alatt.

A 6. §-hoz

A Javaslat a jelenlegi szabályozással összhangban az adós székhelye szerinti illetékes megyei (fővárosi) bíróságot jelöli ki az eljárás lefolytatására.

A csőd és felszámolási eljárás nemperes eljárás. Az eljárás sajátos szabályait a Javaslat tartalmazza, míg azokban az eljárási kérdésekben, amelyeket a Javaslat nem rendez, a polgári perrendtartás szabályait kell értelemszerűen alkalmazni.

Eltérő rendelkezéseket tartalmaz a Javaslat az eljárás félbeszakadása, szünetelése, valamint a törvényességi óvás vonatkozásában.

Az eljárást jelentősen lelassíthatja az eljárás félbeszakadása, amelyre a Polgári perrendtartás szerint a fél halála, vagy cselekvőképtelenné válása folytán kerül sor. A Javaslat az eljárás gyorsítása céljából a félbeszakadást nem engedi meg. Az eljárás jellege nem teszi lehetővé, hogy akár az összes érintett fél közös megegyezése alapján az eljárás szüneteljen.

A gazdasági élet stabilitásához és biztonságához fűződő érdek azt is megkívánja, hogy a felszámolási eljárás befejezéséről szóló jogerős végzést törvényességi óvás eredményeként ne lehessen megváltoztatni vagy hatályon kívül helyezni.

II. Fejezet

A csődeljárás

A csődeljárás megindítása

A 7-8. §-hoz

A Javaslat lehetőséget biztosít az adósnak arra, hogy ha fizetési kötelezettségeinek előreláthatóan nem tud majd eleget tenni vagy fizetésképtelensége már bekövetkezett csődeljárást kezdeményezzen önmaga ellen.

A hitelezők védelme érdekében az adós ezzel a lehetőséggel három évenként csak egyszer élhet. A gazdálkodó szervezetnek az 1989. évi XIII. törvényen alapuló átalakulása esetén a határidő újra kezdődik.

A Javaslat szerint a csődöt a gazdálkodó szervezet vezetőjének kell bejelentenie. Tekintettel azonban arra, hogy ez a bejelentés a gazdálkodó szervezet működését alapvetően befolyásolja, a vezetőnek ehhez ki kell kérnie a gazdálkodó szervezettel kapcsolatos alapvető döntésekre feljogosított testületek vagy szervek egyetértését is. A testületi döntéshez szükséges szavazás érvényességéhez - a gazdálkodó szervezet megszűnésére vonatkozó szabályokhoz hasonlóan - általában minősített többségű szavazat kell.

A 9-10. §-hoz

A Javaslat kötelezővé teszi a gazdálkodó szerv vezetője számára a csőd bejelentését, ha tartozását az esedékességet követő 90 napon belül nem tudja kiegyenlíteni. A bejelentési kötelezettség értékhatártól függetlenül és egyetlen tartozás esetében is fennáll.

Ebben az esetben is előírja azonban a csőd bejelentéséért felelős vezető számára az előzőekben felsorolt szervek és testületek, valamint a gazdálkodó szerv bankszámláit vezető valamennyi pénzintézet azonnali értesítését, továbbá korlátolt felelősségű társaságok és részvénytársaságok esetében a közgyűlés, illetve a taggyűlés egyidejű összehívását.

A 11. §-hoz

A bíróságnak a csődeljárásban a Javaslat főszabályként csupán regisztratív szerepet biztosít, kifejezésre juttatva ezzel a csődeljárás kevésbé kötött, a felek akaratának teljes mértékben alárendelt jellegét. Ebből következően tételesen felsorolja azokat az eseteket, amelyek fennállása esetén bíróság a csődeljárás közzétételét megtagadja. A csőd kötelező bejelentése esetén a vezető testület vagy alapító szerv, illetve a részvénytársaságnál vagy a korlátolt felelősségű társaságnál, a közgyűlés vagy taggyűlés egyidejű összehívásának elmaradása nem ok a csődeljárás megindításának megtagadására.

A Javaslat a fellebbezést csak a csődeljárás megindítását megtagadó végzés ellen engedi meg.

A 12-13. §-hoz

A csődeljárás lényege, hogy három hónapos fizetési haladék biztosításával lehetőséget adjon az adósnak pénzügyi problémái rendezésére a súlyos helyzetből való kilábalást jelentő program elkészítésére.

A csődeljárás közzétételének legfontosabb jogkövetkezménye, hogy az azt követő 90 napig az adóst fizetési haladék illeti meg, a vele szemben esedékessé váló pénzkövetelések vonatkozásában.

Ez azt jelenti, hogy a fizetési haladék időtartama alatt esedékessé váló kötelezettségek nem teljesítéséhez fűződő jogkövetkezmények csak a fizetési haladék lejártát követően állnak be.

Vannak azonban a gazdálkodó szervezetnek olyan kötelezettségei (munkabér, járadék stb.), amelynek teljesítésétől a moratórium ideje alatt sem lehet eltekinteni.

A moratórium nem zárja ki a fizetési haladék kezdő időpontját megelőzően esedékessé vált követelések igényérvényesítésének a lehetőségét és nem érinti az adós ellen folyamatban lévő hatósági eljárások folytatását. A csődeljárásra figyelemmel ezek az eljárások nem függeszthetők fel. Az előzőekben kifejtettek nem vonatkoznak a végrehajtási eljárásra. Az adóssal szembeni pénzkövetelések végrehajtása a Javaslatban szereplő kivétellel szünetelnek.

A moratórium nem érinti a korábban vagy a moratórium ideje alatt lejárt pénzfizetési kötelezettség után járó kamat és késedelmi pótlék fizetési kötelezettséget. A kamat késedelmi és ügyleti kamat egyaránt lehet.

Egyezség a csődeljárásban

A 14-17. §-hoz

A Javaslat által az adósnak biztosított fizetési haladék célja, hogy olyan program kidolgozásához vezessen, amely alkalmas az adós megrendült fizetési képességének helyreállítására és ezzel a hitelezők bizalmának visszaszerzésére.

Ezért a Javaslat az adóst arra kötelezi, hogy a moratórium első 60 napján belül a fizetőképességét helyreállító programot készítsen, amelyre a hitelezőket a program és a Javaslat kézbesítésével hívja meg.

A hitelezők, vagy a hitelezők csoportja választmányt vagy választmányokat alakíthat. A megalakult választmány belső és külső jogviszonyaira a hitelezők egymás közötti megállapodása az irányadó.

A Javaslat a fizetőképességet helyreállító egyezség megkötését a csődeljárásban - eltérően a felszámolási eljárástól a tárgyaláson megjelent valamennyi hitelező jóváhagyásához köti.

A Javaslat a hitelezőknek az adóssal kötött egyezségét azonban csak akkor ismeri el, ha az nemcsak azt a programot tartalmazza, amely a hitelezők szerint is alkalmas az adós gondjainak leküzdésére, hanem azokat a konkrét intézkedéseket is, amelyek lehetővé teszik ezen program megvalósítását.

A 18. §-hoz

Az adós és a hitelező közötti egyezség esetén a bíróság az adós bejelentése alapján - az eljárást befejezetté nyilvánítja, feltéve, ha az egyezség a Javaslatban előírt alaki és tartalmi követelményeknek megfelel. Ennek hiányában a bíróság a befejezetté nyilvánítást megtagadja és az egyezséget úgy kell tekinteni, mintha az nem jött volna létre. A moratórium ideje alatt az egyezség a bíróságnak újra bejelenthető.

A Javaslat a csődeljárást befejezetté nyilvánító, illetőleg a befejezetté nyilvánítást megtagadó végzés ellen egyaránt megengedi a fellebbezést.

A 19. §-hoz

A Javaslat - abból kiindulva, hogy a hitelező mulasztása miatt nem lenne méltányos az adóst sújtani - az egyezségi tárgyaláson meg nem jelent hitelező számára csak az egyezséget jóváhagyó végzést követő 90 napon túl teszi lehetővé, hogy a felszámolási eljárás megindítását kérje az adós ellen.

A 20. §-hoz

Ha a csődeljárás a célját nem érte el, vagyis a felek között az egyezség nem jött létre, a Javaslat kötelező jelleggel írja elő a bíróság számára a felszámolási eljárás hivatalból történő megindítását.

Nem indokolt a fizetési haladék fenntartása attól az időponttól kezdve, amikor a felek egyezségkötése folytán a bíróság az eljárást befejezetté nyilvánítja, illetve ha megegyezés hiányában az adós bejelentése alapján a bíróság elrendeli a felszámolást.

III. Fejezet

A felszámolási eljárás

A felszámolási eljárás megindítása

A 21. §-hoz

A felszámolási eljárás - önálló eljárásként - az adós, a hitelező vagy a végelszámoló kérelmére folytatható le. Eredménytelen csődeljárás esetében a bíróságnak a felszámolási eljárás megindítását elrendelő végzése az eljárás megindítására irányuló kérelmet helyettesítheti.

A Javaslat tételesen felsorolja azokat az eseteket, amelyekre hivatkozva a hitelező a gazdálkodó szervezet ellen a felszámolási eljárás megindítását kérheti.

A gyakorlatban előfordulhat, hogy a bíróság előtt ugyanazon időszakban folyamatban van a hitelező felszámolási eljárás megindítására vonatkozó kérelme és az adós is csődöt jelentett be. Abban az esetben, ha az adós ellen korábban csődeljárás nem folyt, vagy annak közzétételétől számított több mint három év eltelt, a Javaslat az adóst részesíti előnybe és a felszámolási eljárás megindítása helyett a csődeljárást teszi közzé.

A 22. §-hoz

A felszámolásra is vonatkozik - ha az adós kéri annak lefolytatását - az a csődeljárás során kimondott szabály, hogy a felszámolási eljárás megindításához be kell szerezni a testületi szervek hozzájárulását.

Ha az adós három éven belül újra olyan helyzetbe kerül, amikor kötelezően kellene öncsődöt bejelentenie, kötelező felszámolási eljárást kérnie önmaga ellen.

A 23. §-hoz

A Javaslat meghatározza a kérelem kötelező tartalmi elemeit, valamint a bíróságnak az adós gazdálkodó szervezet felé történő értesítési kötelezettségét, ha a kérelmet a hitelező nyújtotta be.

Az adós bankszámláit vezető pénzintézetnek és a koncesszióba adónak az adós által arról való tájékoztatására, hogy ellene felszámolási eljárás indult károsan befolyásolhatja az adós megítélését, ha az ellene indult eljárás alaptalan és a követelés jogcíme hiányzik. Ezért a Javaslat lehetővé teszi az adós számára, hogy a bíróság értesítését követő öt napon bejelentse, hogy a követelést nem ismeri el. Ez esetben a pénzintézetek részére az adósnak a bejelentést nem kell megtennie és a bíróság megvizsgálja a bejelentés helytállóságát.

A 24. §-hoz

A Javaslat eljárásjogi szempontból több esetben lehetővé teszi a bíróság számára, hogy a kérelmet érdemi elbírálás nélkül elutasítsa. Ezek között első helyen szerepel, ha a kérelmet nem az arra jogosult terjesztette elő. Ilyen lehet pl. a perképesség hiánya, vagy ha a kérelmező e Javaslat szerint nem minősül hitelezőnek stb.

A Javaslat a csődeljárásban kötendő egyezséghez fűződő általános gazdasági érdeket kívánja erősíteni azzal is, hogy a 19. §-ban megjelölt hitelezők a felszámolási eljárás megindítására irányuló jogosultságát meghatározott ideig korlátozza. Az ilyen hitelező által benyújtott kérelmet a bíróság ezen indok alapján szintén elutasíthatja.

A 25. §-hoz

A bíróság, a gazdálkodó szervezet fizetésképtelenségét, a felszámolási eljárás hivatalból vagy kérelemre történő megindítása esetén egyaránt vizsgálja. Ha a felszámolási eljárást megelőző csődeljárást az adós fizetésképtelenségére hivatkozással kérte, vagy olyan helyzetbe került, hogy a csődöt kötelezően jelentette be, a fizetésképtelenség tényét vélelmezni kell. A vélelem a bizonyítási eljárás során az adós részéről megdönthető.

A Javaslat lehetővé teszi, hogy az adós a bíróságtól tartozása, (tartozásai) kiegyenlítésére, vagy a csődeljárásban kötött egyezségben vállalt kötelezettsége teljesítésére határidőt kérjen. A kérelem megadása a bíróság mérlegelési jogkörébe tartozik. De csak egy esetben, és legfeljebb 30 naptári napban állapítható meg, és meghosszabbítására nincs lehetőség. A Javaslat a kérelem benyújtására határidőt nem ír elő, ezért az az adós fizetésképtelenségét megállapító végzés meghozataláig terjeszthető elő.

A 26. §-hoz

A Javaslat szakít az adós fizetésképtelenségének példálódzó felsorolásával és tételesen felsorolja azokat a feltételeket, amelyek fennállása esetén a gazdálkodó szervezetet fizetésképtelennek kell tekinteni. Ezzel feleslegessé válik a bíróság részéről a gazdálkodó szervezet teljes pénzügyi-gazdasági helyzetének működési körülményeinek felülvizsgálása. Helyette elegendő a felsorolt feltételek valóságának vizsgálata, amelyek közül a fizetésképtelenség megállapításához bármelyik feltétel bizonyítottsága és az adós kérelmére a tartozás kiegyenlítésére megadott határidő eredménytelen elteltének együttes fennállása elegendő.

A bíróság a fizetésképtelenséget, vagy annak hiányát végzéssel állapítja meg, amely ellen fellebbezésnek van helye.

A felszámolási eljárás lefolytatása

A 27-28. §-hoz

A felszámolási eljárásban - a hitelezői érdekek védelme érdekében - biztosítani kell a kellő nyilvánosságot.

A nyilvánosság érdekében a bíróság a gazdálkodó szervezet fizetésképtelenségét megállapító végzés jogerőre emelkedése után újabb végzésben rendeli el a gazdálkodó szervezet felszámolását és ennek a végzésnek a Cégközlönyben való közzétételét.

A Javaslat meghatározza azokat a lényeges adatokat, amelyeket a közzétételnek tartalmaznia kell. Így például nem elég csupán az adós gazdálkodó szervezet nevét és székhelyét közzétenni, hanem szükséges leányvállalatok, valamint - az adós gazdálkodó szervezet mögöttes felelőssége miatt - a hozzá kapcsolódó szakcsoportok és a jogi személy felelősségvállalásával működő gazdasági munkaközösségek felsorolása is.

A közzététel egyik legfontosabb része a hitelezőknek szóló felhívás, és a felszámolás kezdő időpontjának megjelölése. Ettől az időponttól kezdődik ugyanis az a 30 napos határidő, amely alatt a hitelezők követeléseiket a felszámolónak bejelenthetik. A felszámolás kezdő időpontját dátumszerűen kell megjelölni, számítva a közlöny megjelenéséhez szükséges időre is.

A Javaslat az összegszerűségében ismert hitelezői igényeken kívül az összegszerűségében még nem ismeretes igények bejelentését is lehetővé teszi.

Ha a felszámolási eljárást csődeljárás előzte meg, a hitelezők érdekében indokolt a csődeljárást közzététel időpontjának megismétlése is, a fizetési haladékhoz fűződő jogkövetkezmények miatt.

A Javaslat felsorolja azokat a szerveket, amelyeket bíróság a felszámolási eljárás közzétételéről - a feladataik ellátásához szükséges tájékoztatás érdekében - értesíteni köteles.

A 29. §-hoz

A felszámoló kijelölése és értesítése a bíróság feladata. A Javaslat a Kormányt hatalmazza fel a felszámolóként kijelölhetők körének meghatározására, amelynek érdekében a Kormány pályázatot írhat ki. A Javaslat felsorolja az összeférhetetlenségnek azokat az eseteit, amelyek fennállása a felszámoló kijelölhetőségét kizárják.

A 30-31. §-hoz

A Javaslat az adós gazdálkodó szervezet, a leányvállalat és a tröszti vállalat vezetője számára előírja mindazokat a kötelezettségeket, amelyek a bíróság és a felszámoló munkájához nélkülözhetetlenek és amelyeket a hitelezői érdekek is megkívánnak. Ilyenek a záróleltár, az évzáró mérlegbeszámoló, illetve vagyonkimutatás stb. készítése, az iratok megőrzésének biztosítása és az információk megadása is.

Ha az adós olyan környezetkárosító tevékenységet folytatott, amelynek anyagi kihatásai lehetnek, azt a felszámolás alá vont vagyon terhére kell kielégíteni. A Javaslat e körben határidőhöz kötött nyilatkozattételi kötelezettséget ír elő a felszámolás alatt álló gazdálkodó szervezet vezetője számára.

A felszámolás elrendelése a gazdálkodó szervvel munkaviszonyban álló dolgozóinak vagy tagjainak élet és munkakörülményeit közvetlenül érintik, ezért a vezető haladéktalanul köteles részükre a felszámolással kapcsolatban teljeskörű tájékoztatást adni.

A szakcsoportok, valamint a jogi személy felelősségvállalásával működő gazdasági munkaközösségek, a gazdálkodó szerv fizetésképtelensége miatti megszűnése esetén ugyan automatikusan megszűnnek, a hitelezőknek azonban jelentős érdeke fűződik ahhoz, hogy bizonyos mértékű önálló gazdasági tevékenységükre tekintettel - a gazdálkodó szervre előírt nappal - ez utóbbiak is vagyonkimutatást és zárómérleget készítsenek.

A 32. §-hoz

A felszámolási eljárás sikere érdekében a Javaslat szankciót helyez kilátásba azzal a vezetővel szemben, aki elmulasztotta a felszámolással kapcsolatos előírt kötelezettségeit, vagy valótlan adatot közöl, akkor is,ha már nem áll munkaviszonyban, munkavégzése kötelezettséggel járó egyéb jogviszonyban, illetőleg tagsági viszonyban a gazdálkodó szervezettel, vagy vezetői tisztségviselői minősége időközben megszűnt.

Ha a felszámolás során bűncselekmény elkövetésének gyanúja merül fel és ez a felszámoló tudomására jut, azt - ha az elkövető ismert, annak megjelölésével - a felszámoló köteles bejelenteni az eljárásra illetékes hatóságnak.

A 33-34. §-hoz

A felszámolás kezdő időpontjához számos, a Javaslatban meghatározott jogkövetkezmény fűződik.

Ettől az időponttól az alapító szervnek a gazdálkodó szervezettel kapcsolatos, külön jogszabályban meghatározott valamennyi joga megszűnik.

A felszámolás kezdő időpontjától a gazdálkodó szervezet valamennyi tartozása lejárttá válik. Ez a rendelkezés azonban a hitelezőket nem gazdagíthatja, ezért ha az eredeti lejárati idő később következik be addig az időpontig csak a szerződéses kamat érvényesíthető. Késedelmi kamat és kereskedelmi pótlék érvényesítésére csak az eredeti lejárati időtől kezdve kerülhet sor.

A 35-36. §-hoz

A Javaslat a felszámolási eljárásban az elismert tartozásuk és követelések tekintetében az adós és a hitelezők közötti beszámítást minden korlátozás nélkül lehetővé teszi. A Javaslat - megfelelő fedezet esetén - lehetőséget ad a 30 napos bejelentési határidő után, de egy éven belül bejelentett követelések kielégítésére.

A 37. §-hoz

A Javaslat a felszámolás kezdő időpontjától a felszámolás körébe tartozó vagyonnal kapcsolatos és már végrehajtás alatt álló hitelezői követeléseket is a felszámolás körébe vonja. Ezért a gazdálkodó szervezettel szemben folyamatban lévő végrehajtási eljárásokat fel kell függeszteni, és az iratokat a felszámolásra illetékes bíróságnak kell megküldeni.

A Javaslat ugyanakkor nem vonja a felszámolási eljárást lefolytató bíróság hatáskörébe a közzététel előtt indult peres és nemperes eljárásokat. Ezek az eljárások azoknál a bíróságoknál folytatódnak, amelyeknél folyamatban vannak.

A felszámolási eljárás közzététele után azonban a gazdálkodó szervezet ellen a felszámolás körébe tartozó vagyonnal kapcsolatos mindennemű követelést csak a felszámolási eljárás keretében lehet érvényesíteni. A követelésekről, - ha azokat a felszámoló nem ismeri el - a felszámolási eljárást lefolytató bíróság dönt.

A 38. §-hoz

A Javaslat a felszámolási eljárásban is lehetővé teszi, hogy a hitelezők érdekeik védelme céljából egy vagy akár több választmányt alakítsanak. A választmány jogosultságainak (képviselet, jognyilatkozat tétele, stb.) és működési rendjének meghatározását a Javaslat teljes egészében a hitelezők egymás közti megállapodására bízza. Ezzel lehetőséget ad arra, hogy a hitelezők a választmányt az érdekeiknek megfelelően, rugalmasan működtessék és abban akár külső szakembereket is foglalkoztathassanak.

A választmány megalakítását a felszámolást elrendelő bíróságnak és a felszámolónak egyaránt be kell jelenteni.

A 39. §-hoz

A gazdasági élet biztonsága megköveteli, hogy a gazdálkodás alanyai a gazdálkodó szervezet vagyonának terhére indokolatlanul ne köthessenek olyan ingyenes jogügyleteket, egyoldalúan ne vállaljanak olyan kötelezettségeket, amelyek a gazdálkodó helyzetének megrendülése esetén a hitelezői igények kielégítését veszélyeztetnék. A Javaslat ezért lehetővé teszi, hogy az ilyen típusú jogügyleteket a hitelező és a felszámoló a felszámolás kezdő időpontjától számított 90 napon belül a felszámolást lefolytató bíróság előtt megtámadja, ha azokat a felszámolás kezdő időpontját megelőző egy éven belül kötötték meg.

A Ptk. 203. § (1) bekezdésében foglaltaktól eltérően a Javaslatban szabályozott megtámadás lehetősége az olyan szerződések esetében is biztosított, amelyeknél egyik fél sem volt rosszhiszemű. A megtámadás lehetőségét értelemszerűen az sem zárja ki, ha a hitelezői igény alapját képező szerződést az ingyenes szerződést követően kötötték meg.

Ez a rendelkezés azonban méltánytalan helyzetbe hozhatja az ingyenes jogügyletben résztvevő jóhiszemű harmadik személyt, ezért a bíróság az eredeti állapot helyreállítása során méltányosságból mérsékelheti a marasztalás összegét.

Egyezség a felszámolás során

A 40-41. §-hoz

Az adós a gazdálkodó szervezet és a hitelezők közötti egyezség létrejötte alapvető cél, ezért a megkötését a Javaslat a felszámolási eljárásban is lehetővé teszi.

A Javaslat az adós és a hitelezők számára előzetes egyeztetési kötelezettséget nem ír elő. Abban az esetben azonban, ha az adós kéri, a bíróság egyezségi tárgyalást tűz ki, amelyre a felszámolót is megidézi. Az adós egyezségre irányuló kérelmének megalapozottságát kívánja a Javaslat elősegíteni azzal, hogy az adósnak az egyezségi tárgyalásra a fizetőképesség helyreállítására alkalmas program és egyezségi javaslat készítését írja elő.

Az egyezség megkötésében a kielégítési sorrend első és harmadik csoportjában felsorolt privilegizált követelések jogosultjai nem vehetnek részt. Ennek megfelelően az igényeik kielégítésére szolgáló vagyonrészt sem lehet az egyezség körébe vonni. A felszámoló javaslata alapján - a felsoroltak követeléseit figyelembe véve - a bíróság állapítja meg az egyezség körébe vonható vagyon mértékét.

A 42-43. §-hoz

Az egyezségi tárgyaláson a hitelezők engedhetnek a követeléseikből, fizetési halasztást adhatnak, egymás követelésit átvállalhatják és általában megállapodhatnak mindenben, amit az adós fizetőképességének helyreállítása érdekében vagy egyébként szükségesnek tartanak.

Az egyezség nem sérthet alapvető hitelezői érdekeket, de ugyanakkor ahhoz is fontos érdek fűződik, hogy néhány hitelező az egyezség létrejöttét ne akadályozhassa meg. Ezért a Javaslat úgy rendelkezik, hogy egyezségre csak akkor kerülhet sor, ha ahhoz az egyezség megkötésére jogosult hitelezők legalább a fele minden csoportban hozzájárul, és ezen hitelezők követelése az egyezség megkötésre jogosultak összes követelésének kétharmad részét kiteszi. Az ezen feltételeknek megfelelő egyezség hatálya - a Javaslat 56. § (1) bek. a) és c) pontjában felsoroltak jogosultjait kivéve - valamennyi hitelezőre kiterjed.

A 44. §-hoz

A Javaslat szerint az egyezséget a bíróság abban az esetben hagyja jóvá, ha az egyezség folytán a gazdálkodó szervezet fizetésképtelensége megszűnik, és az egyezség a jogszabályoknak megfelel. E feltételek hiányában a bíróság az egyezség jóváhagyását megtagadja. Az egyezséget jóváhagyó, vagy a jóváhagyást megtagadó végzés ellen a fellebbezés joga biztosítva van.

Ha az egyezséget jóváhagyó végzés jogerőre emelkedik, a bíróság a Cégközlönyben közzéteszi, hogy a gazdálkodó szervezet elleni felszámolási eljárás egyezség folytán megszűnt.

A felszámoló eljárása

A Javaslat a felszámoló feladatát részletesen meghatározza. Ezek közül elsődleges, hogy a felszámoló felméri a gazdálkodó szervezet vagyoni helyzetét és a vele szemben támasztott követeléseket. Ennek érdekében a követeléseket nyilvántartásba veszi, felülvizsgálja és szükség esetén az érdekeltekkel egyezteti. A felszámolás meggyorsítása érdekében a Javaslat egyes feladatok végrehajtását határidőhöz köti. Ilyen például, a felszámoló vitathatónak minősített igényeket elbírálás végett 15 napon belül köteles a bíróságnak megküldeni.

A 46. §-hoz

A felszámolás a gazdálkodó szervezet tevékenységének folyamatos megszüntetését is jelenti. Ennek keretében, és az adósságállomány további növekedésének megakadályozása céljából a Javaslat szerint a felszámoló jogosult a gazdálkodó szervezet által kötött szerződéseket azonnali hatállyal felmondani, illetve ha a felmondásig még egyik fél sem teljesített szolgáltatást a szerződéstől elállni.

A szerződő felet ennek folytán megillető követelés hitelezői követelésnek minősül, amelyet az elállás, illetőleg a felmondás közlésétől számított 30 napon belül a felszámolónak kell bejelenteni.

A mögöttes felelősség miatt fontos hitelezői érdek fűződik ahhoz, hogy a felszámolás alatt álló gazdálkodó szervezet szakcsoportjainak, valamint a jogi személy felelősség vállalásával működő gazdasági társaságok gazdasági tevékenysége megszűnjön. A Javaslat is úgy rendelkezik, hogy a felszámolás kezdő időpontját követő 60 napon belül az adós és a hitelezők között egyezség megkötésére nem kerül sor, a felszámoló az adós és a szakcsoportjai között létrejött megállapodásokat köteles felmondani, illetve ha az adós jogi személy, a felelősségvállalásról szóló nyilatkozatot visszavonni.

A Ptk.-val való összhangra figyelemmel a felszámoló nem mondhatja fel a lakások és a nem lakás céljára szolgáló helyiségekre fennálló szerződéseket. A Javaslat a felmondás és az elállás jogát a nem gazdasági tevékenységgel összefüggő kölcsönszerződések esetében is korlátozza. Ilyen például a lakásépítés, lakásvásárlás céljából nyújtott munkáltatói kölcsönök, amelyeket az adós hitelezőire engedményezhet.

A 47. §-hoz

A felszámoló feladata a gazdálkodó szervezet követeléseinek behajtása, igényeinek érvényesítése és a felszámolás körébe vont vagyon értékesítése.

A Javaslat kötelezővé teszi a vagyontárgyak nyilvános, és a legmagasabb forgalmi áron történő értékesítését, valamint rendelkezik a hitelezőket megillető elővásárlási jogról.

A 48. §-hoz

A felszámolás megkezdésével a gazdálkodó szerv tevékenysége nem szűnik meg. A Javaslat ezért kimondja, hogy a felszámolás kezdő időpontjától a felszámoló gyakorolja a munkáltatói jogokat és teljesíti a munkaviszonnyal és tagsági viszonnyal kapcsolatos kötelezettségeket. E tevékenységét a jogszabályok és a belső szabályzatok (kollektív szerződés, szervezeti és működési szabályzat stb.) keretei között végzi.

A szövetkezeti tagsági viszonyt a felszámolás elrendelése nem érinti, azonban ha a szövetkezetnek foglalkoztatási kötelezettsége volt, az megszűnik. Ez azonban nem jelenti a munkamegállapodás automatikus megszűnését, annak felmondását - bizonyos korlátok között - a felszámoló gyakorolhatja.

A Javaslat rendelkezik a gazdálkodó szervezet megszűnésének időpontjában felmondási tilalom alatt álló dolgozók munkaviszonya megszűnésének módjáról. A felmondási időre járó díjazásra - a Javaslat eltérő rendelkezése hiányában - az általános munkajogi szabályokat kell irányadónak tekinteni.

A 49. §-hoz

A Javaslat a felszámolás meggyorsítása céljából lehetővé, illetve kötelezővé teszi közbenső zárómérleg készítését, amelynek alapján a felszámoló a jogerős hatósági határozaton alapuló és a nem vitatható követelések kielégítését megkezdheti. Mindez azonban nem sérthet hitelezői érdekeket, ezért a felszámoló e körben csak a bíróság jóváhagyása alapján hozhat intézkedéseket. Figyelemmel kell lenni, továbbá az esetleges egyéb hitelezői követelésekre is, ezért kötelező a várható költségek és vitás hitelezői igények fedezetére tartalékalapot képezni és a kellő nyilvánosságot biztosítani.

Az 50. §-hoz

A Javaslat fenntartja a kifogás intézményét, amelyet a felszámoló jogszabálysértő vagy a felek érdekeit sértő intézkedése ellen az eljárásban érdekeltek a bíróság előtt emelhetnek.

A bíróság a kifogást a beérkezéstől számított 9 napon belül köteles elbírálni.

A bíróság a kifogásolt intézkedést megsemmisítheti és helyreállíthatja az eredeti állapotot, vagy a felszámoló számára új intézkedés meghozatala céljából iránymutatást adhat.

Az 51. §-hoz

A felszámoló a felszámolás befejezésekor zárómérleget, vagy záró vagyonkimutatást, záró adóbevallást, zárójelentést és vagyonfelosztási javaslatot készít, amelyet a bíróságon kívül az adóhatóságnak is meg kell küldeni. A Javaslat rendelkezik a zárómérleg kötelező tartalmi elemeiről is. A zárójelentésben a felszámoló szövegesen értékeli a felszámolás - zárómérlegben és vagyonfelosztási javaslatban számszerűsített - eredményét. A vagyonfelosztási javaslat a hitelezők kielégítésének sorrendjére és arányára tesz javaslatot a törvény 56. §-ának előírásai alapján.

A Javaslat a felszámolás kezdő időpontjától számított 2 év elteltével a zárómérleg elkészítését kötelezővé teszi, s ezzel a felszámolás lefolytatását záros határidőhöz köti. Előfordulhat azonban, hogy a felszámoló a gazdálkodó szervezet követelését eddig az időpontig nem tudja behajtani. A követeléseket ebben az esetben - a Javaslat megoldása szerint - a felszámoló vagy a bíróság a hitelezőkre engedményezi.

Az 52-53. §-hoz

A felszámoló a felszámolás során az adott helyzetben általában elvárható gondossággal köteles eljárni, amely azt jelenti, hogy mindent meg kell tenni, hogy a gazdálkodó szervezet felszámolása a legkisebb anyagi veszteséggel menjen végbe. A kötelezettségei megszegésével okozott kárért a felszámoló Ptk. kártérítésre vonatkozó általános szabályai szerint felel. A felszámolót kártérítésre az általános hatáskörű bíróság kötelezheti.

Egyszerűsített felszámolás

Az 54. §-hoz

Ha az eljárás kezdetén az adós anyagi helyzetének átvizsgálásakor a felszámoló megállapítja, hogy a vagyon a várható felszámolási költségekre sem elegendő, vagy hiányoznak a szükséges vállalati nyilvántartások, a Javaslat lehetővé teszi egyszerűsített módon történő felszámolását.

Ennek keretében a felszámoló köteles az adós által kötött szerződéseket azonnali hatállyal felmondani, törekedni a gazdaságilag indokolt szerződések mielőbbi teljesítésére, és meg kell kísérelnie a gazdálkodó szervezet vagyonát 90 nap alatt értékesíteni.

Az egyszerűsített felszámolást elrendelő végzés hatályba lépését követő 90 nap elteltével a gazdálkodó szervezetet a bíróság megszünteti.

Az értékesített vagyon pénzbeli ellenértékének és a nem értékesített vagyonnak a hitelezők közötti felosztására a kielégítési sorrend általános szabályai az irányadók.

A felszámolási eljárás befejezése

Az 55. §-hoz

A Javaslat a felszámolási eljárás befejezéseként előírja a bíróságnak, hogy a felszámolási zárómérleg és a vagyonfelosztási javaslat kézhezvételétől számított 30 napon belül az érdekelteket tárgyalásra idézze meg a fenti okiratok egyidejű megküldésével. Amennyiben a feleknek kifogásuk van az okiratok tartalmát illetően, azt a bíróság elbírálja. Ha a felszámolási eljárás befejezésére előírt két éves határidő eltelt, a bíróság az eljárás lezárása érdekében a követeléseket és az értékesítetlen vagyontárgyakat a hitelezők között - követelésük erejéig - felosztja.

Az 56. §-hoz

A felszámolási eljárás kezdő időpontjától a hitelezői igények kielégítésének a polgári jogban rögzített szabályai helyébe a Javaslat által szabályozott kielégítési sorrend lép.

A Javaslat jelentős mértékben változtatott az 1986. évi 11. tvr.-ben meghatározott kielégítési sorrenden. A felszámolási eljárás költségei után második helyre sorolta a zálogjoggal, óvadékkal biztosított követeléseket, elismerve ezzel a zálogjogosultak külön kielégítési jogát, amely a zálogjog intézményének a jellegéből fakad.

Az adós vagyoni helyzetére figyelemmel a legtöbb esetben nincs lehetőség az összes hitelezői igény kielégítésére. Ezért szükségesnek mutatkozik a fizetésképtelenségi jogokban kialakult elvek szerint az igények további rangsorolása. A jogosult megélhetését biztosító járadékjellegű követelések után a magánszemélyek más, nem vállalkozásból eredő követelései következnek. Az egyéb követeléseket megelőzik a társadalombiztosítási tartozások, az adók és más adók módjára behajtható köztartozások stb., amelyek behajtásához szélesebb társadalmi érdek fűződik.

A Javaslat kiemelt jelentőséget tulajdonít a társadalombiztosítási követeléseknek, mert csak azok teljes kielégítését követően kerülhet sor a velük egyébként egy csoportba tartozó többi követelés arányos kielégítésére.

Az 57. §-hoz

A Javaslat részletesen taglalja, hogy a kielégítési sorrendben szereplő követeléseket mikor kell kielégíteni és külön kitér az adós járadékjellegű, valamint a jövőben esedékessé váló garanciális és kártérítési kötelezettségének teljesítési módjára.

Az 58. §-hoz

A Javaslat részletesen meghatározza a felszámoló díjazását mégpedig olymódon, hogy érdekelt legyen a vagyon minél magasabb áron történő értékesítésében.

Az 59. §-hoz

Az felszámolási eljárás befejező aktusaként a bíróság végzéssel határoz a zárómérleg vagy vagyonkimutatás és a vagyonfelosztási javaslat alapján az eljárás költségeinek viseléséről, a hitelezők kielégítéséről, majd pedig dönt az eljárás befejezéséről és a gazdálkodó szervezet megszüntetéséről.

Ha a felek egyezséget kötöttek, akkor a fent említett kérdéseket az egyezséget jóváhagyó végzésben kell rendezni.

A 60. §-hoz

A Javaslat pontosan meghatározza, hogy a hitelezők követelésének kielégítése után a fennmaradó vagyon tekintetében, a gazdálkodó szervezetek különböző típusainál mely testületek vagy szervek bírnak rendelkezési jogosultsággal.

A 61. §-hoz

A Javaslat általános jelleggel rögzíti, hogy az állam nem felel a gazdálkodó szervezetek ki nem elégített tartozásaiért. Ez teljes összhangban van a piacgazdaság elveivel hiszen a gazdálkodóknak önállóan üzleti érdekeik alapján hozott döntéseikért maguknak kell vállalniuk a felelősséget. Ez alól csak olyan kivételek lehetségesek, mint pl. a Javaslatban is megfogalmazott járadékfizetési kötelezettség, amelytől alapvető szociális szempontok miatt nem lehet eltekinteni.

A 62. §-hoz

Amennyiben az adós gazdálkodó szerv tartozásaiért a jogszabályok értelmében más jogi vagy természetes személy is felelősséggel tartozik, azonnal fel lehet vele szemben lépni, ha az adós vagyona a kötelezettségeket nem fedezi.

A lakásszövetkezetek felszámolására vonatkozó eltérő rendelkezések

A 63. §-hoz

A lakásszövetkezetek különleges helyzete indokolja, hogy a Javaslat a szövetkezet felszámolása esetén az általános szabályoktól eltérő rendelkezéseket fogalmazzon meg, tekintettel a szövetkezeti tagok alapvető érdekeire.

IV. Fejezet

A végelszámolás

A 64-66. §-hoz

A gazdálkodó szervezet jogutód nélküli megszűnése esetén a megszüntető határozatban rendelkezni kell azoknak az önelszámoló szervezeti egységeknek, önálló jogképességgel, illetve jogi személyiséggel rendelkező szervezeteknek a megszüntetéséről is, amelyek létezése a gazdálkodó szervezethez kötődik és ezért ebben a formában nem maradhatnak fenn. Tröszti vállalat esetén azonban lehetőség van a tröszti vállalat önálló vállalattá történő átalakítására és a további működés fenntartására.

A cégbíróság a végelszámolás megindítását a Cégközlönyben teszi közzé, ezért a megszűnést kimondó határozatot a gazdálkodó szervezet vezetője a cégbíróságnak köteles haladéktalanul megküldeni. A közzétételnek tartalmaznia kell a megszüntetéssel kapcsolatos minden lényeges körülményt, így különösen a cég adatait, a végelszámoló személyét, valamint a hitelezőknek szóló felhívást, hogy igényeik rendezése érdekében azokat a végelszámolónak jelentsék be.

A Javaslat a végelszámoló feladatává teszi, hogy mindazokat a hatóságokat és szervezeteket értesítse, amelyekre a gazdálkodó szervezet megszűnésével kapcsolatban valamilyen feladat hárul, vagy amelyek eljárásra a végelszámolás lefolytatása kihat.

A 67. §-hoz

A hitelezői követelések kielégítése céljából, azokat a végelszámolás közzétételét követő 30 napon belül be kell jelenteni a végelszámolónak. A bejelentési kötelezettség kiterjed azokra a követelésekre is, amelyek érvényesítése céljából a végelszámolás megkezdése előtt a hitelező hatósági eljárást kezdeményezett. Ha a végelszámoló a követelést vitatja, akkor erről 45 napon belül köteles a hitelezőt tájékoztatni, hogy a követelés érvényesítése céljából hatósági eljárást kezdeményezhessen.

A 68. §-hoz

A folyamatban lévő szerződéseket a végelszámoló felmondhatja, vagy ha a felek egyike sem teljesített még azoktól elállhat. Ez alól csak a természetes személyekkel kötött bérleti szerződések képeznek kivételt, ide nem értve a garázsra és szolgálati lakásra kötött bérleti szerződéseket. Ha a másik felet a felmondással vagy elállással okozott összefüggésben kár érte, kárigényét 30 napon belül köteles a végelszámolónak bejelenteni. A járadékjellegű és garanciális kötelezettségek rendezésének módja megegyezik a felszámolási eljárás során előírtakkal.

A 69. §-hoz

A végelszámolás megkezdésével összefüggésben a megszűnő gazdálkodó szervezet vezetőire ugyanazok a feladatok hárulnak, mintha a gazdálkodó szervezet felszámolás alatt állna. A vezető köteles záróleltárt, mérlegbeszámolót, vagyonkimutatást, adóbevallást, zárómérleget készíteni és azt az adóhatóságnak és ha a végelszámoló más személy annak átadni. Gondoskodni kell a cég iratanyagának az átadásáról, valamint az alkalmazottak tájékoztatásáról is.

A 70-73. §-hoz

A végelszámoló feladatai hasonlóak a felszámoló feladataihoz. A végelszámoló teljesíti a gazdálkodó szervezet kötelezettségeit, behajtja követeléseit, érvényesíti igényeit, és ha a rendelkezésre álló pénzeszközök kiegyenlítésére nem nyújtanak fedezetet a szükség szerinti mértékben értékesíti az egyéb vagyontárgyakat.

Végelszámolásnak csak abban az esetben van helye, ha a hitelező igénye a gazdálkodó szervezet vagyonából maradéktalanul kielégíthetőek. Ezért nincs szükség olyan garanciális jellegű előírásokra, amelyek az értékesítést nyilvánossághoz kötik. Az eljárást nagymértékben gyorsítja, hogy a tartozások kiegyenlítése folyamatosan történik.

A végelszámoló köteles a végelszámolás megkezdésekor a gazdálkodó szervezet vagyoni helyzetét felmérni. Ha valószínűsíthető, hogy a gazdálkodó szervezet fizetésképtelen köteles haladéktalanul a felszámolás lefolytatására irányuló kérelmet előterjeszteni. A továbbiakban a felszámolási eljárás lefolytatására jogosult bíróság a kérelem alapján - a felszámolási eljárás megkezdésére irányadó szabályok szerint jár el.

A végelszámoló a végelszámolás alatt köteles gondoskodni a gazdálkodó szervezet vagyonának megóvásáról, őrzéséről eljárása során a gazdálkodó szervezet érdekeit messzemenő szem előtt tartásával megfelelően kell eljárnia. E kötelezettségei megsértésével az alapítónak vagy a megszűnő szervezet megmaradó vagyonával rendelkezni jogosult személyeknek, továbbá a hitelezőknek okozott károkért a Polgári Törvénykönyvnek a szerződésen kívül okozott károkért való felelősségre vonatkozó szabályai szerint felel.

A munkáltató (szövetkezetnél a szövetkezeti tagsági viszonnyal összefüggő) jogok gyakorlására a Javaslat 48. §-ában foglaltak az irányadók. A végelszámoló a felszámolóval azonos jogosítványokkal rendelkezik.

A 74-76. §-hoz

A végelszámolás megkezdését követő egy év után a végelszámolási mérleg elkészítése kötelező. A Javaslat ezzel az előírással el akarja kerülni azt a helyzetet, hogy a végelszámolás több évig húzódjon el.

A 77. §-hoz

A végelszámoló költségeit a gazdálkodó szervezet viseli. Ha a végelszámoló nem a gazdálkodó szervezet alkalmazottja tevékenységéért díjazásra jogosult. A díj megállapításának módja az eljárás jellegéből következően eltér a felszámoló díjazásának a szabályaitól. Abban az esetben ha a megállapítható maximális díj sem állna arányban a végelszámoló tevékenységével a cégbíróság a végelszámoló kérelmére a Javaslatban foglaltnál magasabb összeget is megállapíthat.

A 78. §-hoz

A Javaslat rögzíti a végelszámolás minden gazdálkodó szervezetre vonatkozó közös szabályait. Ugyanakkor az egyes gazdálkodó szervezetekre irányadó szervezeti jogszabályok is tartalmaznak a végelszámolással kapcsolatos rendelkezéseket. Ezeket a közös szabályokkal együtt kell alkalmazni.

-----STARTING---POINT---VEGE---

V. Fejezet

Egyéb rendelkezések

A 79-80. §-hoz

A Javaslat a szabályozás tárgyát képező speciális jogviszonyra és gazdasági körülményekre figyelemmel, lehetőséget biztosít az Államot képviselő szervek számára, hogy a törvényben szabályozott eljárások során az Államot megillető követelésről lemondjon.

VI. Fejezet

Záró rendelkezések

Hatálybalépés

A 81. §-hoz

A Javaslat a törvény hatálybalépésére vonatkozó rendelkezésnél figyelemmel volt arra, hogy az érintetteknek az új szabályozást meg kell ismerniük, hatásait felmérniük, ezért a törvényt a kihirdetést követő három hónappal később lépteti hatályba.

Módosuló jogszabályok

A 82-83. §-hoz

A csődeljárásról, a felszámolási eljárásról és a végelszámolásról szóló törvény hatálybalépése számos jogszabály módosítását, illetőleg hatályon kívül helyezését teszi szükségessé.

Így pl. módosul az illetékekről szóló 1990. évi XCIII. törvény az illetékmentes eljárásokkal kapcsolatban, a pénzforgalomról és a bankhitelről szóló többször módosított 39/1989. (XI. 5.) MT rendelet, valamint az adózás rendjéről szóló 1990. évi XCI. törvény.

A végelszámolásra vonatkozó szabályt eddig kifejezetten csak a gazdasági társaságokról szóló törvény ismert. Tekintettel arra, hogy a Javaslat IV. Fejezete a végelszámolásnak minden gazdálkodó szervezetre kiterjedő közös szabályait tartalmazza, szükségessé vált az állami vállalatokra vonatkozó speciális végrehajtási szabályok kidolgozása. A Javaslat e körben módosítja az állami vállalatokról szóló 1977. évi VI. törvényt.

Egyes jogi személyek vállalata szervezeti felépítését tekintve az állami vállalatokkal mutat hasonlóságot, ezért a Javaslat az ilyen vállalatok végelszámolása esetére is az állami vállalatokra vonatkozó speciális szabályok alkalmazását írja elő.

Felhatalmazás

A 84. §-hoz

A Javaslat a pénzügyminisztert felhatalmazza, hogy a folyamatban lévő állami szanálások befejezésével és a Szanálási Alap lezárásával kapcsolatos feladatokat rendeletben szabályozza.