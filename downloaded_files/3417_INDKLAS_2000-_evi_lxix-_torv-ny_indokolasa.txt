2000. évi LXIX. törvény indokolása

a foglalkoztatás alsó korhatáráról szóló, a nemzetközi munkaügyi konferencia 1973. évi 58. ülésszakán elfogadott 138. számú Egyezmény kihirdetéséről

Indokolás

A Nemzetközi Munkaügyi Szervezet munkafeltételeket érintő egyezményei közül az 1973. július 26-án elfogadott 138. számú a gyermekmunka tényleges felszámolására irányul.

Az Egyezmény felhívja a tagállamokat, hogy a ratifikációs okmányukhoz csatolt nyilatkozatban jelöljék meg a foglalkoztatás tekintetében megengedett alsó korhatárt, amely azonban nem lehet alacsonyabb az iskolaköteles életkornál, és nem lehet 15 évnél alacsonyabb. Az egészségre, biztonságra, vagy erkölcsre veszélyes munkavégzés alsó korhatára 18 év; kivételesen, meghatározott feltételek esetén 16 év. Az Egyezmény rendelkezései lehetőséget adnak a 13-15 év közötti személyek könnyű munkán való foglalkoztatására, amennyiben az nem akadályozza testi és szellemi fejlődésüket.

Magyarország az Egyezményt a 20/1998. (III. 6.) OGY határozattal erősítette meg.

Magyarország megerősítő okiratához - az Egyezmény 2. Cikk 1. pontjának megfelelően - nyilatkozatot csatolt, melyben 16 évben határozta meg a foglalkoztatás alsó korhatárát.

A megerősítő okirat letétbe helyezés a Nemzetközi Munkaügyi Hivatal Főigazgatójánál 1998. május 28. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1999. május 28. napjától kell alkalmazni.

Az Egyezmény megerősítő okiratának letétbe helyezésével (1998. május 28) - az Egyezmény 10. cikke értelmében - hatályát vesztette az 1928. évi XVII. törvénnyel kihirdetett, a szénmunkásként, vagy fűtőként alkalmazott fiatalok legkisebb életkorának meghatározásáról szóló 15. számú Egyezmény, az 1927. évi II. törvénnyel kihirdetett, a gyermekek mezőgazdasági foglalkoztatásának legalacsonyabb életkoráról szóló 10. számú Egyezmény, az 1928. évi XVI. törvénnyel kihirdetett, a tengeri munkára bocsátható gyermekek legalacsonyabb életkorának meghatározásáról szóló 7. számú Egyezmény, valamint a földalatti bányamunkában való foglalkoztatás alsó korhatáráról szóló 123. számú Egyezmény.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.