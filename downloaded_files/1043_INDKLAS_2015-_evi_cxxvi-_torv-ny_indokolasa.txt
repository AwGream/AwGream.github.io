2015. évi CXXVI. törvény indokolása

az állami vezetői juttatások csökkentésével összefüggésben egyes törvények módosításáról

-----STARTING---POINT---ALTALANOS--- 

Tekintettel a költséghatékonyan működő, takarékos államigazgatás kialakítására irányuló kormányzati szándékra, felülvizsgálatra kerültek az állami vezetőket - és az ilyen juttatásra jogosult személyeket - megillető juttatások. A törvényhozás határozott célkitűzése, hogy az eddig igénybe vehető juttatások köre és mértéke - igazodva a fenti célokhoz - csökkenjen.

Ennek alapján sor került az állami vezetők és az államigazgatási szervek köztisztviselői számára biztosított juttatásokról és azok feltételeiről szóló kormányrendelet felülvizsgálatára, és egy új rendelet-tervezet kidolgozására. Az új kormányrendelet előkészítése során az elsődleges jogalkotói cél az volt, hogy a kormányzati irányítás vagy felügyelet alatt álló szervek (például központi hivatalok, kormányhivatalok) vezetőinek a juttatásai ne valamely állami vezető juttatásához igazodjanak, hanem a Kormány saját hatáskörében legyen jogosult e juttatások rendeleti szintű szabályozására. Ez lehetővé teszi, hogy az állami vezetők és más vezetők esetében a juttatások differenciálására kerülhessen sor. A törvény célja, hogy ezen szabályozási modell kialakításához szükséges törvényi szabályokat megteremtse, ennek keretében biztosítsa a szükséges törvényi szintű felhatalmazásokat a rendeleti szintű szabályok megalkotására.

A módosítás másik iránya alapján a törvény, figyelemmel a Kormány központi üdülőjének 2014. évben történt megszüntetésére, deregulációs céllal kivezeti a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvényből (a továbbiakban: Ksztv.) a normatív tartalommal nem bíró rendelkezéseket.

-----STARTING---POINT---RESZLETES---

Az 1. §-hoz

Pontosításra kerülnek a miniszterelnöki megbízottra vonatkozó rendelkezések: legfeljebb államtitkári illetménynek megfelelő összegű díjazásra és kormányrendeletben meghatározott juttatásokra jogosult.

A 2-3. §-hoz

A központi hivatalok és kormányhivatalok vezetőinek jogviszonyát a hatályos törvények hiányosan szabályozzák. A Ksztv. csupán a jogviszony keletkezésével, megszűnésével és a díjazással kapcsolatos kérdéseket rendezi, az egyéb jogállási kérdéseket (pl. szabadság, felelősségi rendszer, munkarend, cafetéria juttatások) nem. A közszolgálati tisztviselőkről szóló 2011. évi CXCIX. törvény (a továbbiakban: Kttv.) hatálya sem terjed ki a fenti személyi körre. Emiatt jogalkalmazási nehézség áll fenn abban a kérdésben, hogy a központi hivatal és kormányhivatal vezetője milyen jogviszonyban áll. A helyzet tisztázása érdekében szükséges a Ksztv. módosítása, amely egyértelműen szabályozná, hogy e személyek kormányzati szolgálati jogviszonyban állnak, és a Ksztv.-ben nem rendezett kérdések tekintetében a Kttv. vezetői munkakört betöltő kormánytisztviselőire irányadó szabályokat kell rájuk alkalmazni.

A 4. §-hoz

Módosul a Ksztv. jelenleg is hatályos felhatalmazó rendelkezése annak érdekében, hogy megteremtse az összhangot az új állami vezetői juttatásokról szóló kormányrendelettel, pontosan meghatározásra kerül azon személyek köre, akiknek juttatásait a Kormány rendeletben szabályozhatja.

Az 5. §-hoz

A kormánybiztos juttatásait a jövőben a Kormány rendeletében szabályozza, azok a jövőben nem az államtitkári juttatásokhoz igazodnak.

A 6. §-hoz

A miniszteri biztos juttatásait a jövőben a Kormány rendeletében szabályozza, azok a jövőben nem a helyettes államtitkári juttatásokhoz igazodnak.

A 7. §-hoz

A kormányhivatal vezetőjének juttatásait a jövőben a Kormány rendeletében szabályozza, azok a jövőben nem az államtitkári juttatásokhoz igazodnak. Ha a kormányhivatal vezetését testület látja el, annak elnöke és tagjai a jövőben szintén kormányrendeletben meghatározott juttatásokra jogosultak.

A 8. §-hoz

A központi hivatal vezetőjének juttatásait a jövőben a Kormány rendeletében szabályozza, azok a jövőben nem az államtitkári juttatásokhoz igazodnak.

A 9. §-hoz

Tekintettel arra, hogy 2014 óta nincs a Kormánynak központi üdülője, az erre vonatkozó rendelkezések deregulációja vált szükségessé a Ksztv.-ből. Ennek értelmében a törvény hatályon kívül helyezi a Kormány központi üdülőjére történő utalásokat.

A 10-11. §-hoz

A kormánymegbízott juttatásait a jövőben a Kormány rendeletében szabályozza, azok a jövőben nem a helyettes államtitkári juttatásokhoz igazodnak. A törvény ennek megfelelően felhatalmazást ad a Kormány részére a rendeleti szintű szabályok megalkotására.

A 12-13. §-hoz

A Kttv. technikai jellegű módosítása.

-----STARTING---POINT---VEGE---

A 14. §-hoz

Záró rendelkezés, a törvény kellő felkészülési időt biztosítva a kihirdetését követő 15. napon lép hatályba.