2014. évi CX. törvény indokolása

a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény módosításáról

-----STARTING---POINT---ALTALANOS--- 

A törvény a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény (a továbbiakban: Tv.) módosítását érinti.

Az agrárkamarai rendszer működését érintő módosítások elsődleges indoka az, hogy az első teljes évet átfogó tagdíjbevallási időszak tapasztalatai megmutatták, hogy az agrárgazdaság területén működő mintegy 370 ezres kamarai tagság összetétele, struktúrája, jogi státusa szerteágazó képet mutat. Annak érdekében, hogy a kamarai tagsággal kapcsolatos nyilvántartási feladatokat a Kamara megfelelően el tudja látni, szükséges az adatszolgáltatási rendre vonatkozó szabályok pontosítása. Az agrárkamara ezen adatbázis alapján tud szükség szerint megfelelő gazdaságszerkezeti információkkal szolgálni a jogalkotók, a döntéshozók felé.

Az agrártámogatási eljárási rendszerre vonatkozó új rendelkezés a tagállami és a közösségi pénzügyi érdekek sérelmét nem veszélyeztető eljárási könnyítéseket tartalmaz.

A szakképzési rendszerre vonatkozó módosítás megteremti annak az anyagi alapját, hogy a gazdasági kamarák, így az agrárkamara a vállalkozói érdekek figyelembe vétele mellett tudja magasabb színvonalra emelni ezen a területen folytatott tevékenységét.

A Nemzeti Agrárgazdasági Kamara a törvény alapján átmeneti jelleggel látja el a helyi földbizottságok feladatait. A földforgalomra vonatkozó szabályok kiegészítése adatvédelmi célokat szolgál.

-----STARTING---POINT---RESZLETES---

Az 1. §-hoz

A törvény pontosítja a gazda fogalmát. Őstermelő esetében a kamarai tagsági viszonyt az őstermelői igazolvány kiváltása keletkezteti. A földművesek, valamint mezőgazdasági termelőszervezetek esetében pedig a kötelező tagságot az agrárgazdasági tevékenységhez való szoros kötődésük miatt indokolt.

A Ptk. szerinti „vállalkozás” fogalma nem a jogi személyiséggel rendelkező személyek pontos meghatározását adja, hanem a magánjogi viszonyok esetén a vállalkozó-fogyasztó jogviszony szereplői szempontjából minősíti a fogyasztóval szerződéses kapcsolatba lépő jogi személyt. Erre figyelemmel a kamarai tagsági viszonyra vonatkozó szabályozás tekintetében a Tv. szerinti tagsági jogviszony szempontjából a polgári perrendtartás fogalmának alkalmazása indokolt. A földművesként, illetve mezőgazdasági termelő szervezetként történő nyilvántartásba vétel ténye egyben azt is jelenti, hogy az érintett személy az agrárgazdasághoz szorosan kapcsolódó tevékenységet folytat, így ebben az esetben a kamarai tagsági viszony keletkeztetése szakmailag is indokolt.

A 2. §-hoz

Korábban meghatározott tevékenység folytathatóságának feltételét az képezte, hogy az adott tevékenység a társasági szerződésben szerepeljen. A cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 24. § (4b) bekezdésének beiktatásával a tevékenység folytathatóságának feltételévé az illetékes szervek - gazdasági társaságok esetén az adóhatóság - irányába történt bejelentés vált. A cégbírósági bejegyzés ebben az esetben ugyanis nem konstitutív hatályú, a cégbíróság az adóhatóság értesítése alapján automatikusan egészíti ki a cégjegyzék tevékenységi körökre vonatkozó részét a Ctv. 24. § (4b) bekezdése szerint. A módosítás jelen törvény 5. §-ával összhangban egyértelművé teszi továbbá, hogy az agrárkamarai tagság bejegyzési elven alapul, azaz agrárgazdasági tevékenység bejegyzése vagy bejelentése keletkezteti a tagsági jogviszonyt.

A 3. §-hoz

Az korábban meghatározott tevékenység folytathatóságának feltételét az képezte, hogy az adott tevékenység a társasági szerződésben szerepeljen. A későbbi vonatkozó törvényi módosítás következtében a tevékenység folytathatóságának feltételévé az illetékes szervek - gazdasági társaságok esetén az adóhatóság - irányába történt bejelentés vált. A vonatkozó törvényhely kiegészítését a jogszabályi környezet változása indokolja.

A hatályos törvény is lehetővé teszi önkéntes, tiszteletbeli, pártoló tagság alapítását, ezen felül a szervezeti tagságok megszűnését követően is kamarai tagsági jogviszony keletkezik.

Egyértelművé teszi a módosítás, hogy az őstermelői és egyéni vállalkozói jogviszony együttes fennállása esetén nem keletkezik kettős kamarai tagsági jogviszony. Ezen túlmenően a földművesek esetén kizárja a kettős kamarai tagsági viszony fennállását.

Az egyéni vállalkozói tevékenység szüntetetésének tartalmához a gyakorlatban jobban alkalmazható megoldást nyújt az agárkamarai tagság szünetelése. A módosítással elkerülhetővé válik, hogy az egyéni vállalkozó tevékenységét egy tárgyéven belül rövid időre szüneteltető jogalanynak egy éven belül megszűnjön a tagsági jogviszonya, majd új tagsági jogviszonya keletkezzék.

A törvény rendezi azon személyek esetében is a kamarai tagsági viszonyt, amikor adott gazda vagy gazdálkodó szervezet nem egész évben tagja valamely szervezetnek és azon időszakban, amikor nem tagja az említett szervezetnek agrárgazdasági tevékenységet folytat az agrárkamara tagjává válik. Ebben az esetben is hangsúlyozni kell, hogy a tevékenység folytatásának megállapításakor a közhiteles adatbázisokban foglaltak szerinti nyilvántartást kell alapul venni.

A 4. §-hoz

A Tv. 6. §-ának módosítását részben jogtechnikai pontosítások indokolják.

A törvény az őstermelők esetében a kamarai tagsági viszony megszűnésének speciális szabályait állapítja meg. Az őstermelői igazolványok döntő többségét - a vonatkozó kormányrendeleti szabályok alapján - a tárgyévet követő 3 hónapon belül kiállítják. A törvény értelmében amennyiben az őstermelő az igazolvány hatályának lejártát követő négy hónapon belül új őstermelői igazolványt vált ki, vagy egyébként tagsági jogokat gyakorol (pl. tisztségviselő, választáson vesz részt, ebben az esetben a kamarai tagsági viszonyát folyamatosnak kell tekinteni. E rendelkezés egyértelműen a kamara folyamatos működését hivatott biztosítani.

A törvény egyértelművé teszi, hogy az agrárkamarai jogviszony megszűnését követően a volt kamarai tagot a kamara a tagokról vezetett nyilvántartásból törli, míg egyéb adatainak kezelése az információs önrendelkezési jogról és az információszabadságról szóló törvény, valamint ágazati jogszabályok szerint történik. Az agrárkamarai tagsági jogviszony megszűnését követően ugyanis a kamara a számviteli törvény szerint 8 évig köteles megőrizni a tagdíjjal kapcsolatban kiállított bizonylatokat. A korábbi taggal lefolytatott kommunikáció dokumentumait a Kamara a köziratokról, a közlevéltárakról és a magánlevéltári anyag védelméről szóló törvény rendelkezései szerint köteles kezelni, majd meghatározott időt követően törölni. Továbbá az említett jogszabályok alapján meghatározható, milyen megőrzési idő után törlendő a személyes adat.

A módosítás révén elkerülhetővé válik, hogy azonos tárgyévben álljon fel agrárkamarai tagság és agrárkamarai tagságot kizáró egyéb szervezeti tagság, kettős tagdíjfizetést eredményezve. Amennyiben az érintett személy az 5. § (9) bekezdésében foglalt tagságával összefüggő tevékenységén kívül más agrárgazdasági tevékenységet is végez, úgy agrárkamarai tagsága egyéb szervezeti tagsága mellett természetesen fennáll.

A törvény őstermelők esetében pontosítja a kamarai tagsági viszonnyal kapcsolatos kérdéseket azokban az esetekben is, amikor az őstermelői igazolványt évenként váltják ki. Ebben az esetben a törvénynek rendelkeznie kell a tagsági viszony jogfolytonosságáról is.

Az 5. §-hoz

A tagjegyzék adatkörének módosítását az indokolja, hogy a gyakorlatban számos egyéni vállalkozó nem az adóazonosító jelét, hanem az adószámát adja meg az agrárkamarának. Ezen felül az egyéni vállalkozó árbevételére vonatkozó adat adóhatóság általi továbbítását könnyíti meg az adóazonosító szám szerinti azonosítás.

Személyi azonosító jel kezelésére a Kamarának azért van szüksége, mert a földműves nyilvántartás adatai közül a tag ezen adat alapján azonosítható egyedileg.

Az élelmiszerlánc-felügyeleti szerv által nyilvántartott FELÍR azonosító kezelése az agárkamara és az élelmiszerlánc-felügyeleti szerv közötti adatkapcsolat miatt indokolt.

A törvény alapján keletkező tagságnál életszerűtlen a jogviszony keletkezésével egyidejűleg megkövetelni az adatokról való nyilatkozattételt.

A törvény az érintett szervezetek közötti adat-átadás módjára tartalmaz rendelkezést.

Figyelemmel arra, hogy az őstermelői igazolványokat a kamara adja ki, ezért indokolt, hogy az őstermelői igazolvány kiállításakor, érvényesítésekor az adatok a kamara tagjegyzékében is rögzítésre kerüljenek.

A 6. §-hoz

Hosszú távon indokolt lehet, hogy az agrárkamara a kereskedelmi és iparkamarához hasonlóan az üzleti forgalom biztonságának, a gazdaság fejlesztésének előmozdítása, valamint az etikus üzleti magatartás vizsgálata érdekében adatbázist működtessen. A törvény szerinti szöveg az adatbázis létrehozását nem teszi kötelezővé, azonban arra lehetőséget biztosít az agrárkamara számára.

A szabályozás a gazdasági kamarákról szóló 1999. évi CXXI. törvény 8/B. §-án alapul. A szabályozás abból indul ki, hogy az adatbázis nem nyilvános.

A 7. §-hoz

Az agrárkamarai közfeladatok ellátásához indokolt a hatályos szöveghez képest többlet adatszolgáltatás biztosítása. Egyik ilyen többlet adatszolgáltatás az agrárkamarai tagság szempontjából releváns tevékenységi körök változásainak jelzése.

A gazdasági kamarákról szóló törvény analógiájára indokolt, hogy az agrárkamarai közfeladatok elláthatósága és az az agrárkamarai nyilvántartás vezetése érdekében szükséges adatokat, az azt kezelő szerv elektronikus úton, térítésmentesen és a szükséges időben átadja az agrárkamara számára.

A 8. §-hoz

A törvény a tagdíj fizetés alapjának meghatározását - ide értve a kedvezmények nyújtását is - az alapszabályra utalja. Ezzel a szabályozási módszerrel a kamara kellően rugalmas tagdíj fizetési rendszert alakíthat ki.

Az őstermelői, valamint egyéni vállalkozói tevékenység együttes folytatása nem jelent többes tagságot, viszont a kamarai tagdíjat e két tevékenység alapján összevontan kell megállapítani.

A 9. §-hoz

Technikai jellegű szövegpontosításon túl a törvény a kamara által ellátandó közfeladatok költségvetési finanszírozására tartalmaz szabályozást. A törvény egyértelművé teszi, hogy amennyiben a kamara közfeladatot lát el, és ehhez költségvetési támogatást kap. Ezen feladatait a szolgáltatás igénybe vevője részére (pl. nem kamarai tag részére az őstermelői igazolvány kiállítása) attól függetlenül térítés mentesen kell ellátnia, hogy az érintett személy tagja-e a kamarának, vagy nem. Amennyiben ilyen megállapodás nincs hatályban, akkor a kamara eljárási díjat, illetve költségtérítést számíthat fel. Ez a megkülönböztetés azon alapul, hogy a kamarai tagok által befizetett kamarai tagdíj felhasználásáról való döntés a tagság alapvető önkormányzati jogkörének kell tekinteni. Mivel a kamarai közfeladatnak minősülő szolgáltatásait adott esetben nem csak kamarai tagok veszik igénybe, így a tagságtól nem várható el, hogy a tagdíjak terhére nem kamarai tagok részére térítésmentes szolgáltatást nyújtson abban az esetben is, ha annak fedezetére költségvetési támogatást sem kap.

A rendelkezés az agrárkamara legfőbb önkormányzati testületi jogosítványait erősíti arra az esetre, ha a kamara részére megállapított közfeladatok finanszírozására egészben, vagy részben a tagok által fizetendő tagdíjból kerülne finanszírozásra.

A 10. §-hoz

Az őstermelői igazolványokkal kapcsolatos közfeladatok ellátása a kamara hatáskörébe került. A törvény ezen feladatok ellátását törvényi szintre emeli.

A 11. §-hoz

A kormányzati szerkezet változása miatti technikai szövegpontosítás.

A 12. §-hoz

Az őstermelői igazolványok kiállítása a törvény erejénél fogva tárgyi illetékmentes eljárás. A kamara tagja az Alapszabályban meghatározottak szerinti eljárásban fog adatot szolgáltatni, illetve tesz eleget fizetési kötelezettségének.

A 13. §-hoz

A törvény a szaktanácsadási tevékenység engedélyezésével, és az ahhoz kapcsolódó egyéb szervezési feladatok ellátását az agrárkamara hatáskörébe utalja.

A 14. §-hoz

Az (1) bekezdés szerinti szöveg technikai jellegű pontosítás. A (2) bekezdés szerinti kiegészítésben szereplő szöveg lehetővé teszi, hogy az agrárkamara tanácsadási, és tájékoztatási tevékenységét első sorban a közösségi források felhasználásával lássa el.

A 15. §-hoz

A jogi koherencia miatti technikai szövegpontosítás.

A 16. §-hoz

A kamara működésének eddigi tapasztalatai alapján indokolt, hogy a kamara képviseleti rendje a tényleges helyzethez és a valós igényekhez igazodóan kerüljön megállapításra.

A 17. §-hoz

A kormányzati szerkezetben bekövetkezett változások miatti technikai szövegpontosítás.

A 18. §-hoz

A módosítást jogtechnikai okok indokolják.

A 19. §-hoz

A módosítást jogtechnikai okok, valamint a kormányzati szerkezetben időközben bekövetkezett változások indokolják.

A 20. §-hoz

Lehetőséget kell biztosítani az agrárkamara számára, hogy feladatai ellátása érdekében a társaság alapításakor, illetve társasági részesedés megszerzésekor az adott helyzethez igazodó rugalmas piaci magatartást tudjon tanúsítani.

A 21. §-hoz

Nyelvhelyesség miatti szövegpontosítás.

A 22. §-hoz

A módosítás egyértelművé teszi, hogy a tagot megillető bírósági felülvizsgálati jog a kamara önkormányzati jogkörben hozott határozata, valamint tagdíjat és más pénzügyi kötelezettséget megállapító döntése ellen biztosított. A törvény az agrárkamara által kötelezően lefolytatandó eljárást a jogorvoslat által érintett sajátos ügykörnek megfelelően állapítja meg. A közigazgatási jogkörben hozott határozatok esetében a jogorvoslati rendre a közigazgatási hatósági eljárás és szolgáltatás általános szabályairól szóló törvény rendelkezéseit kell alkalmazni. A tag érdekei védelmében a jogorvoslati kérelmek elbírálása határidőhöz kötött.

A 23. §-hoz

A rendelkezés a kamara gyakorlati működéséhez igazodó szabályozást tartalmaz a saját tulajdonú jármű és gépjármű elszámolásával kapcsolatos speciális szabályok megállapításakor. E rendelkezés alapja pedig az, hogy a kamara tagjai választott tisztségük alapján nem csak a kamara önkormányzatiságával összefüggő, hanem közfeladatokat is ellátnak. Az érintett személyek pedig adott esetben nem magánszemélyként, hanem jogi személy törvényes képviselőjeként látják el közfeladataikat.

A 24. §-hoz

A tagdíj megállapítással kapcsolatos átmeneti rendelkezést tartalmaz.

A 25. §-hoz

A törvény a Tv. mellékletét pontosítja, melynél már figyelemmel van az ÖVTJ kódok jelölésében bekövetkezett időközi változtatásokra is, amelyet az Önálló vállalkozók tevékenységi jegyzéke bevezetéséről és alkalmazásáról szóló 36/2011. (XII. 23.) KIM rendelet módosításáról szóló 6/2014. (I. 29.) KIM rendelet állapít meg.

A 26. §-hoz

A Tv. egyes rendelkezéseit helyezi hatályon kívül.

A 7/A. § (2) bekezdése hatályon kívül helyezésének indokául az szolgál, hogy az agrárkamara a tagsági jogviszony megszűnését követően is kezeli a tagra vonatkozó azon adatokat, amelyre ágazati jogi szabályozás miatt köteles, azaz többek között azt is, amely a működésének fenntarthatósága érdekében elkerülhetetlen. Az agrárkamara a tagsági jogviszony megszűnésétől függetlenül a számviteli törvény szerint 8 évig köteles megőrizni a tagdíjjal kapcsolatban kiállított bizonylatokat, míg a taggal lefolytatott kommunikáció dokumentumait az agrárkamara a köziratokról, a közlevéltárakról és a magánlevéltári anyag védelméről szóló törvény rendelkezései szerint köteles kezelni. Természetesen az agrárkamara a tagsági jogviszony megszűnését követően a tagot megfelelően törli a tagokról vezetett nyilvántartásból az ún. tagjegyzékből.

A 7/A. § (3) bekezdésének hatályon kívül helyezését a jogalkotásról szóló 2010. évi CXXX. törvény 3. §-a indokolja: a nyilvántartási rendszer adekvát működtetése ugyanis az Agrárkamara számára a Tv. 7. §-ból és az információs önrendelkezési jogról és az információszabadságról szóló 2011. évi CXII. törvényből fakadó kötelezettsége, ezért annak megismétlése a párhuzamos jogi szabályozást tiltó rendelkezésbe ütközik.

A 19. § (2) bekezdés d) pontjának hatályon kívül helyezését a kamarai tulajdonban levő vállalkozásokkal kapcsolatos rugalmasabb döntéshozatal lehetőségének biztosítása indokolja. Az esetek döntő többségében a küldöttgyűlések időpontja valamint a gazdasági társaságokkal kapcsolatos döntéshozatal időpontja nem esik egybe pl. az őstermelői jogviszony alapján meglevő tagsági jogok gyakorlására vonatkozó szabályokkal.

-----STARTING---POINT---VEGE---

A 27. §-hoz

Hatályba léptető rendelkezést tartalmaz.