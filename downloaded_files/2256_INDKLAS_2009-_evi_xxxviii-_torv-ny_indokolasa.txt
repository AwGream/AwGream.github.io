2009. évi XXXVIII. törvény indokolása

a rendezett munkaügyi kapcsolatok követelményét érintő törvények módosításáról és egyéb, munkaügyi szempontból szükséges intézkedésekről

-----STARTING---POINT---ALTALANOS--- 

A törvény a rendezett munkaügyi kapcsolatok feltételeit tartalmazó egyes törvények módosítását célozza. Ennek keretében módosul az államháztartásról szóló 1992. évi XXXVIII. törvény (a továbbiakban: Áht.), a közbeszerzésekről szóló 2003. évi CXXIX. törvény (a továbbiakban: Kbt.), a munkaügyi ellenőrzésről szóló 1996. évi LXXV. törvény (a továbbiakban: Met.), az egyenlő bánásmódról és az esélyegyenlőség előmozdításáról szóló 2003. évi CXXV. törvény (a továbbiakban: Ebktv.), valamint az adózás rendjéről szóló 2003. évi XCII. törvény (a továbbiakban: Art.).A törvény fő célja, hogy egyszerűbbé, a jogalkalmazók számára áttekinthetőbbé és könnyebben alkalmazhatóvá tegye a szabályozást. Másrészt törekszik arra, hogy egyensúlyt teremtsen kétféle állami érdek, a jogalanyok jogkövető magatartásának követelménye és a nemzetgazdaság szempontjából a társadalom számára előnyt hordozó beruházások megvalósulása között.

A rendezett munkaügyi kapcsolatok követelményével összefüggő törvényeken túlmenően a törvény tartalmaz a Munka Törvénykönyvéről szóló 1992. évi XXII. törvényt (a továbbiakban: Mt.), a foglalkoztatás elősegítéséről és a munkanélküliek ellátásáról szól 1991. évi IV. törvényt (a továbbiakban: Flt.), valamint a szociális igazgatásról és szociális ellátásokról szóló 1993. évi III. törvényt (a továbbiakban: Szt.) érintő módosításokat is.

A törvény lényegi tartalmi elemei:

1. Megszünteti a rendezett munkaügyi kapcsolatok általános és különös feltételeire épülő dichotóm rendszert, mely több jogértelmezési kérdést vetett fel. A differenciálás megteremtésének alapja a jogsértés súlyos vagy kevésbé súlyos volta, illetve a munkáltatónak a jogszerű állapot létrehozására irányuló, a hatóság kötelező határozatát végrehajtó magatartása lehet. A törvény ezért elkülöníti, illetve külön kezeli a súlyos, illetve a kevésbé súlyos jogsértéseket. A súlyos jogsértések - alapvetően a fekete foglalkoztatás lényegi elkövetési formája (munkaviszony létesítéséhez kapcsolódó munkáltatói bejelentési kötelezettség elmulasztása, valamint a munkavállalók érdekeinek képviseletére hivatott szakszervezetekkel, illetve a szakszervezeti tisztségviselővel szemben elkövetett munkáltatói jogsértések) - automatikusan, a hatóságnak a munkaügyi ellenőrzés során tett megállapítását, illetve a megállapítás alapján hozott határozat jogerőre emelkedését és végrehajthatóvá válását, majd a munkáltatónak és a jogsértésnek az OMMF nyilvántartása alapján történő nyilvánosságra hozatalát követően a támogatásból való kizárással járnak. Ezzel szemben a kevésbé súlyos jogsértések esetében lehetőséget kell teremteni a jogsértést elkövető munkáltatónak arra, hogy a jogszerű állapotot meghatározott időszakon belül helyreállítsa. Ezért e jogsértések esetében csak a két éven belüli ismételt elkövetés alapozza meg az állami támogatásokból, illetve a közbeszerzési eljárásban való részvételből történő kizárást. Az ilyen „enyhébb” súlyú jogsértés első alkalommal való elkövetése az OMMF nyilvántartásába bekerül, azonban az OMMF honlapján nem hozzák nyilvánosságra. Így a kisebb súlyú jogsértést elkövető, de a munkaügyi ellenőrzést követően a jogszerű állapotot helyreállító munkáltatók nem kerülnek kizárásra sem a közbeszerzésekből, sem az állami támogatásokból.

2. Az Áht. 15. §-a kiegészül egyéb, olyan súlyosnak tekintendő jogsértésekkel, amelyek elkövetése miatt a munkáltató - ismételt jogsértés esetén - nem vehet igénybe állami támogatást. Ilyen jogsértés a munkaviszony létesítésének bejelentésével összefüggő bejelentési kötelezettség elmulasztása, a külföldiek foglalkoztatásával összefüggő kötelezettségek megsértése, a munkaidő-nyilvántartással kapcsolatos súlyos jogsértések elkövetése, továbbá egyes, munkaerő-kölcsönzéssel kapcsolatos jogsértések és a súlyosabb munkavédelmi jogsértések.

3. A törvény a közbeszerzési eljárást lebonyolító és az állami támogatások nyújtásával foglalkozó szervek jogalkalmazásának egyszerűsítését, a jogszabályok könnyebb megértését kívánja elérni azáltal, hogy az Áht. és a Kbt. szabályait egymáshoz közelíti, egységesíti. Az egységesítés három fő kérdésben jelentkezik:

a) a közbeszerzési eljárásokban ajánlattevőként, illetve alvállalkozóként történő közreműködés, valamint az állami támogatásokból való részesülés szempontjából azonos feltételeket állítása;

b) a jogsértésekhez fűződő hátrányos jogkövetkezmények időbeli kihatásának egységesen két évben történő meghatározása.

4. A közbeszerzésekből, valamint az állami támogatásokból való kizárás alapját a jogsértés elkövetése és az ahhoz kapcsolódóan kiszabott bírság (vagy más pénzügyi szankció) együtt képezi majd. Annak érdekében, hogy a hatóság eljárásának objektivitása, elfogulatlan volta biztosítható legyen, meghatározásra kerül a Met.-ben, hogy mely jogsértés-típusok esetén kötelező munkaügyi bírság kiszabására javaslatot tenni, illetve munkaügyi bírságot kiszabni, szűkítve ezzel a munkaügyi felügyelők jelenleg korlátlan mérlegelési jogkörét.

5. A munkaviszony létesítésével összefüggő munkáltatói bejelentési kötelezettség elmulasztása súlyosan sérti a munkavállalók szociális biztonságát. A bejelentési kötelezettség elmulasztását a Kbt. eddig is az eljárásból való kizárással sújtotta; e jogsértés elkövetése a jövőben a törvény szerint az állami támogatásokból való kizárást is eredményezni fogja. Emellett - tekintettel arra, hogy a bejelentési kötelezettség munkáltatók részéről való teljesítését nem csak a munkaügyi hatóság, hanem az adóhatóság is vizsgálja, e jogsértés elkövetését abban az esetben is szankcionálja a törvény, ha a bejelentési kötelezettség elmulasztását az adóhatóság állapította meg.

6. A törvény a jogalkalmazási gyakorlatot segítő rendelkezéseket tartalmaz annak egyértelmű meghatározására, hogy az Áht. 15. §-a alapján mely időpontot kell a támogatás igénylése időpontjának tekinteni, illetve hogy a támogatást nyújtó szervnek mely időpontig kell vizsgálnia a rendezett munkaügyi kapcsolatok feltételeinek teljesülését, figyelemmel arra, hogy a támogatás iránti kérelem benyújtásának, a támogatás megállapításáról szóló döntésnek, a támogatási szerződés megkötésének, illetve a támogatás folyósításának az időpontja ténylegesen elválik egymástól.

7. A törvény több Mt.-szabály módosítását tartalmazza, alapvetően a munkaidő-szervezést érintően.

8. Folyamatban van az Új Magyarország Fejlesztési Terv Társadalmi Megújulás Operatív Program keretében a rendszeres szociális segély átalakításával összefüggő program indítása. Ennek érdekében szükséges módosítani a foglalkoztatás elősegítéséről és a munkanélküliek ellátásáról szóló 1991. évi IV. törvényt is.

9. Az Szt. 2009. január 1-jén hatályba lépett új szabályai a közcélú foglalkoztatás kérdésében nem adtak egyértelmű eligazítást arra nézve, hogy a közcélú foglalkoztatás esetén ki jogosult munkáltatóként munkaszerződés kötésére, illetőleg nem rendezte az Szt. azt a kérdést sem, hogy a helyi önkormányzatokról szóló 1990. évi LXV. törvényben meghatározott, a helyi önkormányzat által kötelezően ellátandó feladatok esetén - ha a feladatot nem költségvetési szerv látja el - a közcélú munkát végző munkavállaló ilyen, egyébként közfeladatot ellátó „magánmunkáltatónál” foglalkoztatható-e. A törvény ezekben a kérdésekben tartalmaz pontosító, illetve kiegészítő szabályozást.

-----STARTING---POINT---RESZLETES---

Az 1. §-hoz

A törvény 1. §-a az Áht.-t módosító rendelkezéseket tartalmazza. A törvény pontosítja és egységesíti a rendezett munkaügyi kapcsolatok követelményrendszerét az Áht.-ben, szélesebb értelemben értelmezve a „munkaügyi kapcsolatok” fogalmát. Ennek megfelelően megszünteti a rendezett munkaügyi kapcsolatok általános és különös feltételei közötti kettősséget, egységes feltételrendszert állítva. A törvény a súlyos munkaügyi jogsértéseket (a bejelentési kötelezettség munkáltató általi elmulasztását, valamint a munkavállalók képviselőivel, a szakszervezetekkel, illetve a szakszervezeti képviselőkkel szemben elkövetett egyes jogsértéseket) tekinti a központi költségvetésből és az elkülönített állami pénzalapokból történő támogatások nyújtásából való kizárást „automatikusan” eredményező körülménynek. A jogsértések másik köre - a kevésbé súlyos jogsértések - ezzel szemben csupán abban az esetben fog kizárást eredményezni az állami támogatásokból és az elkülönített állami pénzalapokból, ha a támogatást igénylő munkáltató két éven belül követi el ugyanazt a bírsággal sújtott jogsértést. Több telephellyel rendelkező munkáltató esetében az is szükséges a kizáráshoz, hogy az Áht. 15. §-a (5) bekezdésének c)-i) pontjában felsorolt, két éven belül ismételten elkövetett, azonos jogsértést a munkáltató azonos telephelyén kövessék el.

Az Áht.-ben korábban nevesített - az állami támogatásokból való kizárást eredményező - jogsértések köre egyrészt kibővül: a munkaviszony létesítésének bejelentésével összefüggő bejelentési kötelezettség elmulasztásával, a külföldi munkavállaló munkavállalási engedélyének megkérésére vonatkozó munkáltatói kötelezettség elmulasztásával, a munkaidő-nyilvántartással kapcsolatos súlyos jogsértések elkövetésével, továbbá egyes, munkaerő-kölcsönzéssel kapcsolatos.

A kizárást eredményező jogsértések köre másrészt szűkül, fő szabály szerint alapvetően azon jogsértések kerülnek ki a rendezett munkaügyi kapcsolatok követelménye köréből, amelynek ellenőrzésére a munkaügyi hatóság vagy más, a munkaügyi szabályok betartását ellenőrizni hivatott hatóság hatásköre nem terjed ki. Ebből következően elhagyásra kerül az Áht. 15. §-ának (9) bekezdésében korábban szereplő jogsértések egy része, valamint az európai üzemi tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról szóló 2003. évi XXI. törvény 21. §-ában foglalt rendelkezések megtartására vonatkozó feltétel.

A törvény új alapokra helyezi az Áht.-ben és a Kbt.-ben szereplő hátrányos jogkövetkezmény bekövetkezését; kizárólag a munkaügyi bírsággal - munkavédelmi jogsértés elkövetése esetében pedig a minimálbér tizenötszörös összegét meghaladó összegű munkavédelmi bírsággal - vagy a Munkaerőpiaci Alapba történő befizetéssel kötelezéssel, továbbá az egyenlő bánásmód követelményének megsértése esetén az Ebktv.-ben meghatározott bírsággal, illetve az Art.-ben foglalt bejelentési kötelezettség munkáltató általi elmulasztása esetén az Art.-ben meghatározott mulasztási bírsággal sújtott jogsértés esetében nincs helye támogatás nyújtásának.

A törvény egyértelművé teszi, miszerint az Áht. 15. §-ának alkalmazásában mely időpontot kell a támogatás igénylése időpontjának tekinteni, illetve, hogy a támogatást nyújtó szervnek mely időpontig kell vizsgálnia a rendezett munkaügyi kapcsolatok feltételeinek teljesülését. A támogatás iránti kérelem benyújtásának, a támogatás megállapításáról szóló döntésnek, a támogatási szerződés megkötésének, illetve a támogatás folyósításának az időpontja ténylegesen elválik egymástól, ezért a jogalkalmazás során bizonytalanság volt érzékelhető annak megítélésében, hogy a támogatási döntés meghozatalát követően a munkaügyi hatóság honlapjára felkerülő jogsértések hogyan befolyásolják a támogatási szerződések megkötését, illetve a megkötött szerződések alapján a támogatások folyósítását.

A törvény szerinti jogalkotói cél az, hogy a megkötött megállapodással (kötelezettségvállalással) lekötött támogatások folyósítását ne kelljen leállítani a támogatási szerződés megkötése után elkövetett jogsértések, illetve a jogsértéseket megállapító munkaügyi határozatoknak a támogatási szerződés megkötését követő jogerőre emelkedése és végrehajthatóvá válása miatt, tekintettel arra, hogy egy ilyen szabályozás a jogbiztonságot sértené, és megakadályozná az állam szempontjából fontos beruházások, az ahhoz kapcsolódó foglalkoztatási célú vagy más - a közérdek szempontjából fontos - fejlesztés megvalósulását.

Az eddig hatályos szabályozás is azt a célt szolgálta, hogy a munkaügyi jogsértést elkövető munkáltatók kétéves időszakot tekintve kerüljenek kizárásra az állami támogatásokból. Ez következett abból, hogy a támogatás igénylését megelőző kétéves időszak lehetett a vizsgálat tárgya, másrészt abból is, hogy a támogatás visszakövetelésére csak akkor lehet sort keríteni, ha a támogatás igénylője a támogatás igénylésének időpontjában sem lehetett volna jogosult a támogatásra. A „jogalkalmazó jogot nem alkothat” elvből következően az Áht. 15. §-ának szabályait jelenleg sem lehet úgy értelmezni, hogy a támogatási megállapodás megkötését követően elkövetett jogsértést jogerős és végrehajthatóvá vált döntéssel megállapított jogsértések alapján vissza kell azokat vonni. Ugyanez vonatkozik az olyan jogsértésekre is, amelyeket a munkáltató ugyan a támogatási igénye benyújtását követően követett el, de a jogsértést megállapító határozat csak a támogatási megállapodás megkötését követően emelkedik jogerőre, válik végrehajthatóvá. Tekintettel azonban arra, hogy ezeknek a kérdéseknek az értelmezésével összefüggésben a jogalkalmazási gyakorlat során bizonytalanság volt érzékelhető, indokolt azokat az írott norma szintjén szabályozni.

A 2. §-hoz

A Kbt. szabályainak módosítását tartalmazza. A törvény módosítja a Kbt. 60. §-a (1) bekezdésének g) pontját, illetőleg az ezzel összefüggő rendelkezéseket. A közbeszerzési eljárásban ajánlatevőként, illetve alvállalkozóként történő közreműködés egyes követelményeit a rendezett munkaügyi kapcsolatoknak az Áht. 15. §-ában meghatározott feltételekhez igazítja, egységesen öt évről két évre lecsökkentve a jogsértésekhez fűződő jogkövetkezmények (kizárás) időbeli kihatását. Az új szabályok kizárólag a törvénymódosítás hatálybalépését követően kiírt közbeszerzési eljárásokban alkalmazhatóak.

A 3-4. §-hoz

A Met. szabályai módosításának fő célja az, hogy biztosítsa az objektív eljárást a munkaügyi szabályok betartásának ellenőrzését végző hatóságok részéről, valamint egyértelmű szabályokat állítson a munkaügyi hatóság által - a foglalkoztatók munkaügyi kapcsolatai rendezettségével kapcsolatos adatoknak más szervek eljárásában történő felhasználása céljából - vezetett hatósági nyilvántartásra, és az abban szereplő adatok nyilvánosságra hozatalára.

A munkaügyi bírság kiszabása jelenleg a munkaügyi hatóság illetékes szerve igazgatójának hatáskörébe tartozik. A munkaügyi felügyelő a bírság kiszabására javaslatot tehet, jogszabály azonban nem rendezi, hogy a bírság kiszabására milyen esetekben vagy milyen jogsértéstípus esetében kötelező javaslatot tenni. A munkaügyi felügyelő tehát széles mérlegelési jogkörrel rendelkezik abban a kérdésben, hogy munkaügyi bírság kiszabására javaslatot tesz-e. A munkaügyi felügyelőség vezetőjét is széles (diszkrecionális) jogkör illeti meg a munkaügyi bírság kiszabásának kérdésében; bírság kiszabásáról rendelkezhet abban az esetben is, ha a felügyelő bírság kiszabására nem tett javaslatot, de bírság kiszabására irányuló javaslat esetében is dönthet úgy, hogy a jogsértést elkövető munkáltatót nem sújtja bírsággal.

Annak érdekében, hogy a támogatásokhoz való hozzájutás, illetve a közbeszerzési eljárásban az állami megrendelések elnyerése során a szubjektív tényező ne érvényesülhessen, a törvény a Met. szabályait úgy módosítja, hogy, nem hagy mérlegelési lehetőséget a hatóság, illetve a hatóság nevében eljáró köztisztviselő számára abban a kérdésben, hogy milyen esetekben kell bírság kiszabására javaslatot tennie, illetve bírságot kiszabnia.

A Met. módosítása másik oldalról a munkaügyi hatóság által a Met. 8/C. §-a szerint vezetett nyilvántartást, és a nyilvántartásból nyilvánosságra hozott adatok körét érinti. A hatóság nyilvántartása továbbra is a munkaügyi jogsértéseket elkövető valamennyi munkáltatót, illetve valamennyi jogsértést tartalmazni fogja, azonban a nyilvántartásból csak azon munkáltatók és az általuk elkövetett jogsértésekre vonatkozó adatok nyilvánosságra hozatala fog megtörténni, akik, illetve amelyek az állami támogatásokból, illetve a közbeszerzésekből való kizárást eredményezik. E módosítás egyszerűsíti az ajánlatkérők, valamint a támogatást nyújtó szervek eljárását, hiszen az OMMF honlapján a jövőben már csak a „kizárt” munkáltatók adatai jelennek meg. A nyilvántartásra, illetve az abban szereplő adatokra vonatkozó rendelkezések másrészt a nyilvántartás céljára is tartalmaznak pontosító rendelkezéseket. Miután a 2006. év őszétől  a rendezett munkaügyi kapcsolatok hatósági bizonyítvánnyal történő igazolásának rendszerét felváltotta a jogsértést elkövetőknek a hatóság honlapján történő nyilvános közzététele, és a közbeszerzési eljárást lefolytatók, illetve az állami támogatásokkal összefüggésben eljáró szervek a saját eljárásukban ezen nyilvánosságra hozott adatokhoz közvetlenül hozzáférhetnek, a Met. 8/C. §-ának felvezető szövegében már nem a rendezett munkaügyi kapcsolatok feltételeinek más szervek előtti eljárásban történő igazolását, hanem a nyilvántartás adatainak a más szervek előtti eljárásban történő felhasználását indokolt szerepeltetni.

A törvény - koherens módon igazodva az Áht. és a Kbt. szabályainak módosításához - a Met. módosításában is átvezeti, hogy a munkaügyi hatóság nyilvántartásában szereplő adatok az annak alapjául szolgáló határozat jogerőre emelkedésétől számított két év elteltével kerülnek törlésre. Pontosítja, illetve kiegészíti egyben a törvény a hatósági nyilvántartás adattartalmát, figyelemmel a másodfokú határozatok bírósági felülvizsgálatával kapcsolatos lényegi kérdésekre.

Az 5. §-hoz

A munkaviszony létesítésével összefüggő munkáltatói bejelentési kötelezettség elmulasztása súlyosan sérti a munkavállalók szociális biztonságát. A bejelentési kötelezettség elmulasztását a Kbt. eddig is a közbeszerzési eljárásból való kizárással sújtotta; e jogsértés elkövetése a jövőben a törvény szerint az állami támogatásokból való kizárást is eredményezni fogja. Emellett - tekintettel arra, hogy a bejelentési kötelezettség munkáltatók részéről való teljesítését nemcsak a munkaügyi hatóság, hanem az adóhatóság is vizsgálja - e jogsértés elkövetését abban az esetben is szankcionálni indokolt a Kbt.-ben és az Áht.-ben, ha a bejelentési kötelezettség elmulasztását nem a munkaügyi hatóság, hanem az adóhatóság állapította meg. Ennek érdekében szükséges az adóhatóság honlapján nyilvánosságra hozni az ilyen jogsértést elkövető munkáltatókat. Ezt célozzák a törvénynek az Art. módosítására irányuló rendelkezései.

Ezen túlmenően a különböző hatóságok eljárásának „összehangolása” érdekében a törvény az Art. 172. §-ának a mulasztási bírság kiszabására vonatkozó rendelkezéseinek - a Met. szabályaihoz hasonló módon történő - módosítására is megfogalmaz rendelkezést, mely szabály szerint kötelezővé válik az adóhatóság számára a mulasztási bírság kiszabása, amennyiben a munkáltató a foglalkoztatottak bejelentési kötelezettségét nem teljesítette. Ez a komoly problémát jelentő „fekete foglalkoztatás” visszaszorítása, a generális prevenció elérése érdekében szükséges intézkedésként értékelhető. Természetesen abban az esetben, amikor

- az adózó, illetve intézkedő képviselője, alkalmazottja, tagja vagy megbízottja az adott helyzetben a tőle elvárható körültekintéssel járt-e el a munkaviszony bejelentése érdekében, vagy

- amikor az adózó ugyan késedelmesen, de az adóellenőrzés megkezdésének időpontjáig a tényleges foglalkoztatás teljes időtartamát „lefedően” utólag bejelentette a munkavállalót,

a körülmények mérlegelése alapján lehetőség van a bírság kiszabásának mellőzésére is.

A 6. §-hoz

Az egyenlő bánásmód követelményének megsértése a kisebb súlyú, a két éven belül ismételten elkövetett, bírsággal sújtott jogsértések körében fogja az állami támogatásokból és a közbeszerzésekből kizárást eredményezni. A törvény ehhez igazoldóan módosítja az Ebktv. szabályait, továbbá a Met.-hez és az Mvt.-hez igazodóan állapítja meg a nyilvántartás vezetésére, valamint a nyilvántartásból nyilvánosságra hozandó adatokra vonatkozó rendelkezéseket.

A 7-10. §-hoz

Az Mt. módosítására a törvény a rendezett munkaügyi kapcsolatok követelményétől függetlenül tesz javaslatot. A módosítások célja a jelenlegi gazdasági helyzet által indokolt változások - egyes esetekben átmeneti időtartamra történő - bevezetése, amely alapvetően a munkáltatóknak a megváltozott gazdasági helyzethez történő alkalmazkodását, a rugalmasabb munkaszervezést, ezáltal közvetve a munkahelyek megőrzését kívánja elősegíteni a következő eszközökkel:

1. Az Európai Parlament és a Tanács 2003. november 4-i a munkaidő-szervezés egyes szempontjairól szóló 2003/88/EK irányelve általában megengedi a négyhavi munkaidőkeret alkalmazását. Jelenleg a munkáltató háromhavi munkaidőkeretet határozhat meg egyoldalúan, idénymunka esetén van lehetőség négyhavi munkaidőkeret megállapítására a munkáltató által.

Az uniós szabályozás adta kereteken belül a rugalmas foglalkoztatás biztosítása érdekében a törvény lehetővé tenné a munkáltató egyoldalú döntése alapján a négyhavi munkaidőkeret alkalmazását.

2. Az Mt. 123. §-ának (3) bekezdése helyébe lépő rendelkezés szerint nem indokolt kötelező pihenőidő kiadása abban az esetben, ha a készenlét alatt munkavégzés nem történt, vagyis a munkavállaló a készenlét teljesítése alatt pihenhetett. A szabály a meglévő gyakorlatot emeli be az Mt.-be. Ugyanez a szabály került be a Kjt.-be is a legutóbbi módosításakor.

3. Jelenleg három feltétel szükséges a rendkívüli munka mértékének egyéni megállapodás alapján történő felemeléséhez. A törvény a szabályt úgy módosítja, hogy elhagyja a feltételek közül a magas szintű vagy kivételes ismeretek, illetve gyakorlat (kulcsszemélyzet) követelményét. Nem célszerű ugyanis leszűkíteni a kulcsszemélyzetre azt a munkavállalói kört, akivel a munkáltató ilyen megállapodást köthet, mert jelentős problémákat okozhat az is a munkáltatónak, ha - a munkaköri feladatok jellegétől függetlenül - egy „egyszerű” szakképzettséget igénylő munkakörre nem közvetít ki 30 napon belül a munkaügyi központ megfelelő munkaerőt. Ezzel egyidejűleg az Mt. 127/A. §-án is átvezetésre kerül a technikai szempontból indokolt módosítás.

4. Ha a munkáltatónál 2011. december 31-ig rövidebb teljes munkaidőt állapítottak meg, az ily módon csökkentett munkaidő mértéke a felek megállapodásával e törvény hatálybalépése és 2011. december 31. között a munkaidő mértékének megemelésére használható fel a következő feltételek teljesülése esetén:

a) A teljes munkaidő heti mértéke a 44 órát nem haladhatja meg.

b) Legfeljebb annyi órával emelkedhet meg összességében egy munkavállaló munkaidejének időtartama 2010-2011-ben, ahány órával 2009-2010. folyamán a munkavállaló munkaideje összességében csökkent, de egy évben legfeljebb 204 órával (4 óra x 52 hét = 204 órával).

c) A felhasználás időtartama továbbá nem függ attól, hogy a rövidebb teljes munkaidő mennyi időn keresztül volt érvényben. Ebből következően a korábban alkalmazott rövidebb munkaidőből „nyert” órákat szabadon oszthatja el a munkáltató akár a teljes két év időtartamában. Szabadon dönt arról is a munkáltató, hogy heti egy, két, három vagy négy órával emeli fel a munkavállaló munkaidejének heti mértékét. Példákkal bemutatva:

Például, ha csak 2009 decemberében csökkentették le a munkáltatónál a teljes munkaidő mértékét heti 36 órára (40-36=4 óra csökkentés/hét), akkor csak 16 órával (4 hét x 4 óra = 16 óra) lehet a rendes munkaidő időtartamát - a munkáltató döntése szerint - legkésőbb 2011. december 31-ig megemelni. Dönthet úgy a munkáltató, hogy rögtön 2010 januárjában - vagyis egy hónapra - emeli fel 16 órával a munkavállalók munkaidejének mértékét, de eloszthatja a 16 órát akár úgy is, hogy 16 hónapon keresztül csak 1 órával emeli fel a heti munkaidő mértékét. Vagy például, ha 2009. szeptembertől decemberig csökkentették a teljes munkaidőt heti 20 órára (40-20 = 20 óra csökkentés/hét), akkor a csökkentés 320 óra (16 hét x 20 óra = 320 óra). A 320 órát - legkésőbb 2011. december 31-ig terjedő időszakon belül - rugalmasan használhatja fel a munkáltató azzal, hogy egy naptári évben legfeljebb 204 órával (52 x 4 = 204) emelheti fel a teljes munkaidő mértékét. Például dönthet úgy a munkáltató, hogy 2010-ben felhasznál 204 órát, 2011-ben pedig a maradék 116 órát. De dönthet úgy is, hogy mind 2010 mind pedig 2011 folyamán 160-160 órával emeli meg a munkaidő éves mértékét, vagy akár úgy is, hogy nem használja fel az összes órát a munkaidő megemelésére. Továbbá természetesen - a fentiek figyelembevételével - ebben az esetben is belátása szerint osztja el a plusz órákat a 24 hónap alatt.

d) Azon munkavállalók, akiknek a munkaideje - a munkaidő-átcsoportosítás miatt -heti negyven óránál hosszabb, felmondási védelem alatt állnak. Vagyis nem közölhet a munkáltató velük egyrészt a munkáltató működésével összefüggő okra alapított rendes felmondást, másrészt a csoportos létszámcsökkentésére vonatkozó döntéséről, a rendes felmondásra vonatkozó tájékoztatást 2011. december 31-ig.

e) A rövidebb teljes munkaidő abban különbözik a részmunkaidőtől, hogy nem érinti a munkavállalók munkaszerződésében megállapított személyi alapbérét. A rövidebb teljes munkaidőben foglalkoztatott munkavállaló részére ugyanis továbbra is a munkaszerződésében meghatározott személyi alapbére jár. A hosszabb teljes munkaidő vonatkozásában ugyanez a szabály érvényesül. Ha a munkáltató 2010-2011-re hosszabb teljes munkaidőt állapít meg, ez a munkavállalók személyi alapbérét szintén nem érinti. Ezért, ez utóbbi esetre - figyelemmel arra, hogy a munkaidő mértékének megemelésére eddig nem volt lehetőség - célszerű egy átmeneti szabály jogszabályba iktatása.

További fontos szabályok, amelyek alkalmazandóak a munkaidő mértékének felemelése esetén:

- A munkaidő-beosztási szabályok természetesen továbbra is alkalmazandóak, vagyis a napi munkavégzés továbbra sem haladhatja meg a 12 órát, illetve ügyelet esetén a 24 órát (az Mt. 119. §-a alapján).

- Esetükben csak az emelt heti munkaidőn (ami legfeljebb heti 44 óra) felüli rész vonatkozásában lehet rendkívüli munkavégzést elrendelni, hiszen a heti munkavégzés munkaidőkeret átlagában meghatározott 48 órás korlátja szigorúan betartandó továbbra is.

-----STARTING---POINT---VEGE---

A 11. §-hoz

A hatályba léptető, hatályon kívül helyező, az átmeneti és a módosuló rendelkezéseket tartalmazza. A törvény a 2009. június 1-jén lépett hatályba, ettől eltérően az Áht.-nak a módosítással megállapított 15. §-a (5) bekezdésének c)-i) pontjai 2009. november 1-jével épülnek be a jogrendszerbe. A rendezett munkaügyi kapcsolatoknak a módosítással megállapított új követelményrendszerét csak a hatálybalépését követően kiírt támogatási eljárásokban, illetőleg a hatálybalépését követően megindított közbeszerzési eljárásokban lehet alkalmazni. Tartalmazza a törvény az új szabályok alkalmazásához szükséges átmeneti rendelkezéseket is.

Az átmeneti rendelkezések alapján a hatósági nyilvántartást korábban is vezető hatóságok (OMMF, Egyenlő Bánásmód Hatóság) kötelesek törölni a nyilvántartásából azokat az adatokat, amelyek a törvény hatálybalépésének időpontjától kezdődően már nem minősülnek a közbeszerzésekből és az állami támogatásokból való kizárást eredményező jogsértésnek. A hatósági nyilvántartásból nyilvánosságra hozott adatok között már csak olyan adatok szerepelhetnek, amelyek már az első jogsértés elkövetése esetében is az állami támogatásokból, illetve a közbeszerzési eljárásból való „automatikus” kizárást eredményezik. Ezért az átmeneti szabályok a hatósági nyilvántartás vezetésére hatáskörrel rendelkező hatóságok számára kötelezettséget írnak elő meghatározott adatok törlésére, illetve meghatározzák az egyes jogsértésekkel összefüggésben az egyes hatóságok számára követendő eljárást.

A módosuló rendelkezések között szerepel az Flt. módosítása is. Ennek indoka az, hogy az Új Magyarország Fejlesztési Terv Társadalmi Megújulás Operatív Program keretében több intézkedés indul a rendszeres szociális segély átalakításával összefüggő foglalkoztatás elősegítésére. Ezek egy része többletforrás felhasználását jelenti a 2009-2010. évekre eredetileg tervezetthez képest.

A regionális munkaügyi központok által megvalósított uniós programok finanszírozása a Munkaerőpiaci Alapon [MPA] keresztül történik oly módon, hogy az MPA előfinanszírozza az uniós programokat. A munkanélküliség kezelésére a munkaügyi központok számára is többletforrás áll majd rendelkezésre uniós forrásból. A forrásbővítésre tekintettel - az előfinanszírozás lehetőségének megtartása mellett - indokolt megteremteni annak lehetőségét is, hogy az MPA-n keresztül finanszírozott egyes programok esetében az uniós források terhére történjen az előleg lehívása, és az ne az MPA költségvetésének terhére valósuljon meg.

Ezt olyan programok esetében lehetséges alkalmazni, amelyek végrehajtása még nem kezdődött meg. Ilyen a TÁMOP 1.1.3. program, amely a rendszeres szociális segélyezettek munkaerő-piaci integrációját segíti az Út a munkához programban meghatározott kormányzati elvek alapján. A program megvalósítását a Munkaerőpiaci Alap a kiépített bázisán az uniós forrás terhére finanszírozza. A törvény e program finanszírozásának jogszabályi hátterét teremti meg.

Az Flt. módosításának másik célja, hogy lehetővé tegye a munkaerő-piaci szolgáltatások, valamint a foglalkoztatást elősegítő támogatások nyújtását a Társadalmi Megújulás Operatív Program keretében az állami foglalkoztatási szerv közreműködésével megvalósításra kerülő munkaerő-piaci programok esetében is. A javasolt módosítás ezt a lehetőséget teremti meg.

Az Szt. módosítása pontosító, kiegészítő rendelkezéseket fogalmaz meg. Ezek célja, hogy a jogalkalmazók számára egyértelműen meghatározza, hogy a közcélú foglalkoztatás esetén ki jogosult munkáltatóként munkaszerződés kötésére, illetőleg rendezze azt a kérdést, miszerint a helyi önkormányzatokról szóló 1990. évi LXV. törvényben meghatározott, a helyi önkormányzat által kötelezően ellátandó feladatok esetén - ha a feladatot nem költségvetési szerv látja el - a közcélú munkát végző munkavállaló ilyen, egyébként közfeladatot ellátó „magánmunkáltatónál” foglalkoztatható-e, illetőleg ilyen esetekben az egyes munkáltatói jogokat ki gyakorolja felette. A törvény egyértelműen határozza meg, hogy a közcélú foglalkoztatásra irányuló munkaszerződést munkáltatóként ki köthet, a közcélú foglalkoztatott tekintetében ki jogosult az egyes munkáltatói jogok és kötelezettségek gyakorlására, illetve teljesítésére.

Az Ebktv. és a Met. módosításával összefüggésben az Szja.tv. és a Tao.tv. módosítása is szükségessé vált.