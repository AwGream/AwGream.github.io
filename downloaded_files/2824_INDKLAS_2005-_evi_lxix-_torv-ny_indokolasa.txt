2005. évi LXIX. törvény indokolása

a cégben fennálló vagyoni hányadát rosszhiszeműen átruházó személy felelősségének megállapítása érdekében a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény, valamint a csődeljárásról, a felszámolási eljárásról és a végelszámolásról szóló 1991. évi XLIX. törvény módosításáról

-----STARTING---POINT---ALTALANOS--- 

1) A hitelezői igények kielégítését és a forgalom biztonságát szolgáló jogszabályok hatálya alól a vállalkozások egy része úgy vonja ki magát, hogy a vagyonához képest jelentős tartozást felhalmozott céget (annak vagyoni hányadát, üzletrészét, részvényét stb.) ingyenesen vagy ellenérték fejében értékesíti. Ezt követően tulajdonosként és gyakran vezető tisztségviselőként olyan személyek kerülnek a cégjegyzékbe, akiknek személyazonossága és tartózkodási helye nem állapítható meg, illetve, ha megtalálhatóak is, teljesen vagyontalanok.

A hatályos cégjogi szabályozás, a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény (a továbbiakban: Ctv.) azt biztosítja a cégnyilvántartás közhitelessége érdekében, hogy ha a cég „fantomizálódott” (székhelyén, telephelyén, fióktelepén nem található, a képviseletére jogosultak tartózkodási helye ismeretlen) törölni lehessen a cégnyilvántartásból. Ez a szabályozás azonban nem biztosítja a vagyoni hányadát korábban rosszhiszeműen átruházó volt tag (részvényes) helytállását a cég tartozásaiért.

A csődeljárásról, a felszámolási eljárásról és a végelszámolásról szóló 1991. évi XLIX. törvény (a továbbiakban: Cstv.) 63. § (1) bekezdésében felsorolt adósok esetében - a rájuk vonatkozó külön jogszabályok rendelkezései szerint - a tagok felelnek az adós vagyonából ki nem elégített követelésekért. A 63. § (2) bekezdése értelmében pedig a többségi, illetve közvetlen irányítást biztosító befolyás alatt álló, valamint az egyszemélyes gazdasági társaság felszámolása esetén a befolyással rendelkező, illetve az egyedüli tag (részvényes) tartozhat korlátlan felelősséggel az adós vagyonával nem fedezett kötelezettségekért, ha a hitelező keresete alapján ezt a bíróság megállapítja. Abban az esetben azonban, ha időközben már elidegenítette ingyenesen vagy visszterhesen vagyoni hányadát a tag (részvényes), ezek a rendelkezések nem alkalmazhatóak.

A törvény a cégjogi és a felszámolási szabályok módosításával, kiegészítésével kívánja megteremteni a rosszhiszeműen eljáró volt tulajdonosok teljes anyagi felelősségének jogszabályi alapját az említett esetkörre is, egyben - részben - módosítja a törlési eljárás szabályait is.

2) A cégbíróság törvényességi felügyeleti eljárása során szükség esetén szankciók alkalmazásával is arra törekszik, hogy helyreállítsa a cégek törvényes működését. Nincs mód azonban kapcsolatfelvételre a céggel és így a szankciók sem alkalmazhatóak, ha a cég székhelyén (telephelyén, fióktelepén) nem található, a képviseletére jogosultak tartózkodási helye pedig ismeretlen. Ilyen esetben a cégbíróság felhívja a cég 25%-ot meghaladó szavazati joggal rendelkező tagjait (részvényeseit) a törvényes működéshez szükséges intézkedésekre. Ha az 50%-ot meghaladó szavazati joggal rendelkező tag (részvényes) felelőssége a cég tartozásaiért korlátozott, a felhívásban megjelölt határidő eredménytelen lejártát követően a tag (részvényes) nem hivatkozhat korlátozott felelősségére és korlátlanul felel a cég ki nem elégített kötelezettségeiért, kivéve, ha bizonyítja, hogy a törvényes működés helyreállítása érdekében úgy járt el, ahogyan az az adott helyzetben elvárható.

A hatályos rendelkezések alapján, ha a tagok (részvényesek) a cégbíróság felhívásában foglaltaknak határidőn belül nem tesznek eleget, vagy az említettek alkalmazására megfelelő mértékű szavazati joggal rendelkező tag (részvényes) hiányában nem kerülhet sor, a cégbíróság elrendeli a törlési eljárás lefolytatását. (A törvény a „hivatalbóli törlési eljárás” helyett a „törlési eljárás” megnevezést tartalmazza.) A hatályos szabályozás szerint a törlési eljárás megindításáról szóló végzést a cégbíróság a Cégközlönyben közzéteszi azzal a felhívással, hogy akinek a cég székhelyére, működésére, illetve a képviselő lakóhelyére vonatkozó adatról tudomása van, azt jelentse be. Ha határidőn belül érdemi bejelentés nem érkezik, vagy a törvényes működést nem állították helyre, a cégbíróság folytatja a törlési eljárást és a Cégközlönyben újabb végzést tesz közzé, melyben felhívja a cég hitelezőit és az egyéb érdekelteket arra, hogy a cég általuk ismert ingó vagy ingatlan vagyonára vonatkozó adatokat - hitelezők esetében hitelezői igényüket is megjelölve - 30 napon belül jelentsék be. Mivel a cég székhelyére, vezető tisztségviselőire vonatkozó bejelentés általában nem érkezik, és a „fantomizálódott” cégek rendszerint vagyontalanok, nem indokolt a külön-külön felhívások előírása. A törvény ezért összevonja a hiányzó adatokra és a cég vagyonára, illetve a hitelezői igényekre vonatkozó felhívásokat, ezzel rövidítve és egyszerűsítve az eljárást.

Ha az eljárás során megállapítható, hogy a cégnek van vagyona, akkor a cégbíróság a törlési eljárást megszünteti és felszámolási eljárást kezdeményez a cég ellen; vagyon hiányában pedig a cég törléséről határoz.

A törvény - amikor újraszabályozza a törlési eljárást - alapvető, bevált rendelkezéseit nem érintve néhány további módosításról is rendelkezik. Így pl. lehetővé teszi, hogy a cégbíróság a törlési eljárás alá vont cég meghatározó részesedésével rendelkező tulajdonosával szemben pénzbírságot szabjon ki, illetve egyértelműen rendezi a törlési eljárás és a felszámolás viszonyát.

3) A fenti módosításokon túlmenően a tervezett új rendelkezések megalapozzák annak a volt tagnak (részvényesnek) a korlátlan vagyoni felelősségét, aki a törlési eljárást megelőző öt éven belül ruházta át vagyoni hányadát, rosszhiszeműen, a cég kiürítésével, annak érdekében, hogy mentesüljön a cég tartozásai kielégítésének kötelezettsége alól. Ha ebben az időszakban az üzletrész (részvény) többször is gazdát cserélt, a rendelkezést valamennyi volt tag (részvényes) vonatkozásában alkalmazni kell.

A hitelezők a törlési eljárás esetén az új tagtól (részvényestől) is igényelhetik követeléseik kielégítését az erre irányuló per eredményeként, amennyiben a követeléseik megtérítése az ellene indított per eredményeként valószínűsíthető. Ellenkező esetben - a hitelező ilyen irányú döntése esetén - a bíróság a hitelező kereseti kérelmére megállapítja, hogy a korábbi tag (részvényes) köteles korlátlanul, teljes magánvagyonával is helytállni, vagyis nem hivatkozhat sem az átruházás (eladás, ajándékozás) tényére, sem arra, hogy a cégben felelőssége korlátolt volt. E felelősség alóli mentesülésre csak az adhat alapot, ha bizonyítani tudja, hogy jogait jóhiszeműen gyakorolta, és a cég az átruházáskor fizetőképes volt. Az, hogy a vagyonvesztés később következett be, bizonyítható pl. az átruházás időpontjára készített a számviteli törvény szerinti beszámolóval, mérleggel.

4) A volt tag hasonló felelősségének megállapítása indokolt abban az esetben is, ha törlési eljárásra korábban nem került sor, azonban a cég fizetésképtelenné vált. A Cstv. kiegészül ezért egy olyan rendelkezéssel, amely lehetővé teszi, hogy a felszámoló vagy a hitelező kérelmére a bíróság megállapítsa a vagyonhányadát rosszhiszeműen átruházó volt tag (részvényes) korlátlan felelősségét az adós ki nem elégített kötelezettségeiért. Azokra a volt tagokra (részvényesekre) vonatkozna a rendelkezés, akik a felszámolási eljárás kezdete előtt 5 éven belül ruházták át másra vagyoni hányadukat. A kimentési okok - vagyonvesztés és az adós átruházáskori fizetőképessége - azonosak a Ctv.-be kerülő szabállyal.

-----STARTING---POINT---RESZLETES---

Az 1. §-hoz

Annak érdekében, hogy a különböző hatóságoknak, köztestületeknek ne kelljen a cégekről, illetve cégek adatainak változásáról a cégbíróságtól független, párhuzamos nyilvántartást kialakítaniuk, a Ctv. 35. §-a kimondja, hogy a cégbíróság „a nyilvántartásban átvezetett változásokról, így különösen a cég bejegyzéséről, törléséről, székhelyének vagy cégjegyzékben nyilvántartott tevékenységi körének megváltoztatásáról, valamint az eljárás megszüntetéséről, illetve a bejegyzési kérelem elutasításáról értesíti az érintett kamarát, adóhatóságot, valamint a Központi Statisztikai Hivatalt”. Az érintett szervezetek közé tartozik tehát az adóhatóság is. Az ún. egyablakos rendszer útján a cégbíróság és az adóhatóság kölcsönösen adatot szolgáltat a másik félnek on-line módon, az Igazságügyi Minisztérium Céginformációs Szolgálata (a továbbiakban: Szolgálat) és az APEH között kiépített számítógépes rendszeren keresztül. A cégbíróság tehát valamennyi cégjegyzékadatról és annak változásáról értesíti az APEH-ot. A Ctv. 35. §-a ezek közül néhány, az érintett szervezetek szempontjából kiemelkedően fontos cégjegyzékadatot, illetve a cég életében bekövetkező alapvető változást külön is nevesít. Ebbe a körbe tartozik a jövőben a Ctv. 13. §-a szerint a cégek tagjaira, tehát nevükre, székhelyükre (lakóhelyükre) vonatkozó adatok is, ahol azt a cégjegyzék nyilvántartja (kivétel pl. a szövetkezet vagy a részvénytársaság). A Ctv. tehát egyértelművé teszi, hogy a cégbíróság közli az APEH-el a korábbi tulajdonosra vonatkozó adat törlését és azt, hogy az új tagot mikor, milyen hatállyal jegyezte be a cégjegyzékbe.

Az adatváltozás ismeretében az APEH-nak lehetősége van arra, hogy az érintett cégek ügyében soron kívüli adóellenőrzést folytasson le, annak érdekében, hogy az esetleges adómegkerülésekre (köztartozásokra) idejében fény derülhessen.

A módosítás következtében a tulajdonosok is tudatában lesznek annak, hogy a vagyoni hányaduk, illetve a cég eladásáról a hatóságok szinte azonnal tudomást szereznek és ennek következtében szükség esetén felléphetnek. Természetesen a nyilvános cégjegyzékadatokról bárki más is tudomást szerezhet a cégbíróságon, a Szolgálattól, illetve a Cégközlönyből.

A 2. §-hoz

A törvényességi felügyeleti eljárás alapvető célja a cég törvényes működésének helyreállítása, melyre a cégbíróság a megfelelő szankció alkalmazásával készteti a céget. Abban az esetben azonban, ha a céggel (képviselőjével) nem lehet kommunikálni, kapcsolatba lépni, tehát a cég a székhelyén, illetve telephelyén, fióktelepén nem található, illetve a cég képviseletére jogosult személyek tartózkodási helye is ismeretlen, akkor a cégbírósági szankcióknak nincsen címzettje, azok tehát nem alkalmazhatók. Ilyen esetben - mivel a törvényes működés valószínűleg nem állítható helyre - már csak az lehet az elvárás, hogy a „fantomizálódott” cég ne szerepeljen tovább a törvényesen működő cégek közhiteles regiszterében, a cégnyilvántartásban. Ennek eszköze a Ctv. hatályos 56-58. §-ában szabályozott törlési eljárás, illetve annak végső állomása, a cég hivatalból, felszámolási eljárás, illetve végelszámolás mellőzésével történő törlése.

A törvény 2. §-a a hivatalbóli törlési eljárást újraszabályozva annak alapvető szabályait csak néhány ponton módosítja, ugyanakkor lehetőséget teremt arra, hogy a cég volt tulajdonosaival szemben törvényben meghatározott esetben fel lehessen lépni annak érdekében, hogy a cég tartozásaiért korlátlanul felelhessenek, mivel számos esetben ők felelősek azért, hogy a jelentős tartozást felhalmozó céget a hitelezők kielégítése nélkül kell törölni a nyilvántartásból.

A törvény a „hivatalbóli törlési eljárás” címet, tehát az eljárás megnevezését „törlési eljárásra” módosítja. Ennek egyik oka, hogy a cégbíróság a fantomizálódott céggel szembeni eljárást minden esetben hivatalból folytatja le. Erre tehát külön utalni nem szükséges. Másrészt az új elnevezés egyértelműen megkülönbözteti a törlési eljárást a hivatalbóli törlés jogintézményétől, melyre nemcsak a törlési eljárás befejezéseként, hanem a törvényességi felügyeleti eljárás során pl. a megszűntnek nyilvánítás szankciójának alkalmazásakor is sor kerül.

Számos oka lehet annak, ha egy cég életében törlési eljárásra kerül sor. Amennyiben a cég képviselőjének figyelmetlensége, hanyagsága okozza, hogy a cég megváltozott székhelyének címét, illetve a maga új lakóhelyét nem jelenti be a cégbíróságon törvényes határidőn belül, tudomást szerezve a törlési eljárás megindulásáról, nyilvánvalóan mindent meg fognak tenni annak érdekében, hogy a tényleges törlésre ne kerüljön sor. Előfordul azonban, hogy a cég tudatos jogellenes magatartása vezet a törlési eljáráshoz. Ilyenkor éppen azt kívánják elérni, hogy jelentős adósság - köztük köztartozás - felhalmozása ellenére felszámolási eljárás, végelszámolás, tehát a hitelezők kielégítése nélkül kerüljön sor a cég törlésére. Ennek az igénynek a kielégítése pedig nyilvánvalóan nem lehet a törlési eljárás célja.

Hangsúlyozni kell, hogy csak a törlési eljárás megindításához elegendő az, ha a cég a cégjegyzékben feltüntetett székhelyen (telephelyen, fióktelepen) nem található, illetve képviselője nem érhető el a cégjegyzékben szereplő címen, és a meghatározó mértékű szavazati joggal rendelkező tulajdonosok sem intézkednek a törvényes működés helyreállítása érdekében, a cég törléséhez ez még nem feltétlenül elég.

Amennyiben ugyanis az eljárás során ismertté válik a cég (új) működési helye, illetve képviselőjének a cégjegyzékbe be nem jegyzett címe, a cégbíróság feladata, hogy e címeken felvegye a kapcsolatot a céggel a törvényes működés helyreállítása érdekében. A cég törlése ugyanis olyan jogi lépés, melyre csak kivételesen szabad, hogy sor kerüljön.

Ha egy cég „fantomizálódik”, tehát eltűnik a székhelyéről és vezető tisztségviselői sem találhatók meg, akkor ez felveti a cég tagjainak felelősségét, hiszen nem tették meg az elvárható lépéseket a cég törvényes működése érdekében. Változatlan szabály ezért, hogy a cégbíróság ilyen esetben első lépésként végzésében felhívja a cég 25%-nál nagyobb szavazati joggal rendelkező tagjait (részvényeseit) arra, hogy 60 napon belül tegyék meg a szükséges intézkedéseket a törvényes működés helyreállítása érdekében, tehát jelentsék be a cég székhelyére, működésére, illetve a vezető tisztségviselők lakóhelyére vonatkozó új adatokat. A törvényes működés helyreállítása érdekében a törvény lehetőséget biztosít a tulajdonosok számára a taggyűlés (a közgyűlés) összehívására akkor is, ha nem vezető tisztségviselők [Ctv. 56. § (1) bekezdés].

A kívánt szavazati arány korlátolt felelősségű társaság és részvénytársaság esetében a cégjegyzékből, más cégformák esetében pedig a létesítő okiratból megállapítható. Természetesen csak azoknak a tagoknak (részvényeseknek) a felhívásáról lehet szó, akik nem vezető tisztségviselők is egyben, hiszen ők azok, akik nem érhetők el, akik okot szolgáltattak az eljárás lefolytatására. Új rendelkezés, hogy a cégbíróság a felhívással egyidejűleg törvényességi felügyeleti intézkedéssel, 100 ezer forinttól 10 millió forintig terjedő pénzbírság kiszabásával is nyomatékosíthatja a felhívását.

A törvény a hatályos szabályozással egyezően kimondja, hogy nem hivatkozhat korábbi korlátozott felelősségre a cég 50%-ot meghaladó szavazati joggal rendelkező tagja (részvényese), és korlátlanul felel a cég ki nem elégített kötelezettségeiért, ha a cégbíróság felhívásának nem tesz eleget. Ennek megállapítását külön perben lehet kérni a bíróságtól. A törvény csak azon tagok esetében alkalmazza ezt a szigorú felelősségi szabályt, akik a szavazati arányuk mértékénél fogva (50%-ot meghaladó szavazati jogukra tekintettel) elvileg képesek lennének helyreállítani a törvényes működést.

A törvény lehetőséget biztosít az érintett tagnak (részvényesnek) arra, hogy mentesüljön felelősségének „átfordulása” alól. Erre olyankor kerülhet sor, ha a polgári jog általános szabályai szerint bizonyítja, hogy a cég törvényes működésének helyreállítása érdekében úgy járt el, ahogyan az abban a helyzetben elvárható, például ha igazolja, hogy megtette a szükséges lépéseket a taggyűlés (a közgyűlés) összehívása érdekében, arra azonban mégsem került sor, vagy ott érdemi döntés önhibáján kívül nem született [Ctv. 56. § (2) bekezdés].

A tagok (a részvényesek) mulasztása (valamint a kimentés elmaradása) esetén, illetve ha nincs olyan tag (részvényes), akinek módjában állna a törvényes működés helyreállítása, mivel pl. valamennyi tagnak (részvényesnek) csak 10-10%-os mértékű szavazati joga van, a cégbíróság elrendeli a hivatalbóli törlési eljárás lefolytatását [Ctv. 57. § (1) bekezdés].

A törvény alapvetően a hatályos szabályozással egyezően rendezi a törlési eljárás és a felszámolási eljárás viszonyát a Ctv. 57. §-ának (2) bekezdésében, egyértelműen rögzítve, hogy a két eljárás közül - amennyiben annak feltételei fennállnak - a felszámolási eljárásnak van prioritása.

A törlési eljárás lefolytatása érdekében a cégbíróság a Ctv. 57. §-ának (1) bekezdése szerinti hirdetményt tesz közzé a Cégközlönyben, melyben felhívja az érdekelteket, hogy a cég székhelyére, működésére, illetve a képviselőjére vonatkozó adatokat a közzétételtől számított 30 napon belül jelentsék be. Ezen végzés közzétételével indul meg a hivatalbóli törlési eljárás.  A cégnek a végzést - értelemszerűen - nem kell kézbesíteni, hiszen a törlési eljárás megindulásának éppen az az oka, hogy a cég a rendelkezésre álló adatok szerint nem érhető el. A végzést nem kell kézbesíteni azoknak a meghatározó részesedéssel rendelkező tagoknak (részvényeseknek) sem, akik nem tették meg (nem tudták megtenni) a szükséges intézkedéseket a törvényes működés helyreállítása érdekében.

A cég működésére, a székhelyre, a vezető tisztségviselők lakóhelyére vonatkozó bejelentést bárki tehet, az erre jogosultak körét a Ctv. nem korlátozza.

A bejelentést a hivatalbóli törlési eljárást megindító végzés Cégközlönyben való közzétételétől számított 30 napon belül lehet előterjeszteni. Ez a határidő azonban nem jogvesztő jellegű, figyelemmel arra, hogy valamennyi érdekelt szempontjából alapvető fontosságú, hogy a hivatalbóli törlésre csak valóban kivételesen kerüljön sor, ha az elkerülhetetlen. Ezért a hivatalbóli törlést elrendelő végzés meghozataláig beérkezett, elkésett bejelentéseket is figyelembe kell vennie a cégbíróságnak.

A bejelentésben meg kell jelölni, hogy mi a cég új székhelye, vagy a képviselő milyen - a cégjegyzékben szereplőtől eltérő - címen érhető el, esetleg mely egyéb adattal, információval rendelkezik a bejelentő a cég működésére vonatkozóan.

A bíróság felhívása eredményes, ha pl. a törlési eljárás alatt álló cég maga jelentkezik, közli, hogy működik és esetleg megadja az új elérhetőségét. A cégbíróság ilyen esetben felhívja a cég képviselőjét a szükséges változásbejegyzési kérelem benyújtására (pl. a korábbi székhely törlésére és az új bejegyzésére), szükség esetén törvényességi felügyeleti szankciók alkalmazásával. Egyéb esetben azonban a cégbíróságnak vizsgálnia, ellenőriznie kell, hogy a céggel valóban kapcsolatba lehet-e lépni a más által megjelölt új címen. Ennek az a módja, hogy a cégbíróság a bejelentett címre felhívást bocsát ki a cégnek a székhelyváltozás előterjesztésére.

Érdemi bejelentés esetén - feltéve, hogy a cég törvényes működése helyreáll, az új cégjegyzékadatok bejegyzéséhez szükséges változásbejegyzési kérelmet a cég képviselője benyújtja - a cégbíróság a törlési eljárást megszünteti.

Ha érdemi bejelentés nem érkezik a cégbírósághoz, a hatályos rendelkezések szerint a cégbíróság újabb végzést tesz közzé, amelyben már a hitelezőket, illetve az egyéb érdekelteket hívja fel a cég - általuk ismert - vagyonának, illetve a hitelezői igényeknek a Cégközlönyben történt közzétételt követő 30 napon belül történő bejelentésére.

A törvény az eljárás gyorsítása érdekében a törlési eljárás e két szakaszát egyesíti. Mivel a cég székhelyére, vezető tisztségviselőire vonatkozó bejelentés általában nem érkezik, és a „fantomizálódott” cégek rendszerint vagyontalanok, nem indokolt a külön-külön felhívások előírása. A törvény ezért összevonja a hiányzó adatokra és a cég vagyonára, illetve a hitelezői igényekre vonatkozó felhívásokat, ezzel rövidítve és egyszerűsítve az eljárást.

A hitelezők igénybejelentést akkor nyújthatnak be, ha ismereteik szerint van olyan vagyontárgya a „fantomcégnek”, amelyből kielégítést nyerhetnek. Annak természetesen nincsen akadálya, hogy olyan személy vagy szervezet tegyen bejelentést a törlési eljárás hatálya alatt álló cég vagyonáról, aki egyébként az eljárásban nem érdekelt, hitelezői igénye nincsen.

Ha az új szabályok szerint a bíróság végzése nyomán sem a cég székhelyére, vezető tisztségviselőire, sem a cég vagyonára vonatkozóan nem érkezik érdemi bejelentés, a cégbíróság a Ctv. 58. § (3) bekezdése értelmében a hitelezőknek szólóhoz hasonló tartalmú felhívást (megkeresést) intéz a cég székhelye szerint illetékes földhivatalhoz, valamint más közhiteles nyilvántartást vezető szervezetekhez, amelyek esetenként a cégbíróságnál frissebb információval rendelkeznek a cégről, illetve annak vagyonáról. A cégbíróság nemcsak a földhivatalhoz intézhet felhívást a cég vagyonának bejelentésére, hanem más közhiteles nyilvántartást vezető szervezetekhez is, így az adóhatósághoz, a gépjármű-nyilvántartással foglalkozó önkormányzathoz vagy a zálogjogot nyilvántartó Közjegyzői Kamarához. E szervezetek ugyanis számos esetben hasznos információval bírhatnak a cég vagyonáról. A cégbíróság által megkeresett szervezetek 30 napon belül kötelesek a cégbíróságot tájékoztatni arról is, ha a cégnek van - általuk ismert - vagyona, és arról is, ha erről nincsen tudomásuk.

Ha a cég ingó (ingatlan) vagyona, követelése, vagy vagyoni részesedése a cégbírósági eljárásban ismertté válik, mivel a hitelezők vagy a közhiteles nyilvántartásokat vezető szervezetek erre vonatkozó bejelentést tesznek, pontosan meghatározva a vagyon helyét, az arra vonatkozó adatokat, a cégbíróság a törlési eljárást megszünteti és a cégbíróság megkeresésére a cég székhelye szerint illetékes megyei bíróságon felszámolási eljárás lefolytatására kerül sor, melynek célja a hitelezői igények minél szélesebb körű kielégítése az ismertté vált vagyonból [Ctv. 58/B. § (1) bekezdés].

Ha a cég székhelyére, működésére, vezető tisztségviselőire vonatkozó adat nem érkezik, ugyanakkor a bejelentésekről megállapítható, hogy a cég tartozásai lényegesen meghaladják az ismertté vált vagyonát (ezt a cégbíróság a törlési eljárást befejező végzésében rögzíti), a Ctv. új rendelkezése értelmében (Ctv. 58/A. §) ez megalapozhatja annak a volt tagnak (részvényesnek) a korlátlan vagyoni felelősségét, aki a törlési eljárást megelőző öt éven belül ruházta át vagyoni hányadát, rosszhiszeműen, a cég kiürítésével, annak érdekében, hogy mentesüljön a cég tartozásai kielégítésének kötelezettsége alól. A törlési eljárás az esetek jelentős részében e magatartásra vezethető vissza. Ha az említett időszakban az üzletrész (részvény) többször is gazdát cserélt, e rendelkezést valamennyi volt tag (részvényes) vonatkozásában alkalmazni lehet.

A hitelezők természetesen az aktuális új tagtól (részvényestől) is igényelhetik követeléseik kielégítését, amennyiben lehetőségük van az 56. § (2) bekezdése szerinti perindításra. Azonban, ha valószínű, hogy ilyen módon nem nyerhetnek kielégítést, mivel gyakori, hogy a kiürített céget olyan személynek „adják el” aki vagyontalan, esetleg a lakóhelye is ismeretlen, a jövőben - a hitelező választása szerint - a korábbi tag (részvényes) ellen is indítható per annak megállapítása iránt, hogy korlátlanul, teljes magánvagyonával is köteles helytállni a cég tartozásaiért, vagyis nem hivatkozhat sem az átruházás (eladás, ajándékozás) tényére, sem arra, hogy a cégben felelőssége korlátozott volt.

E felelősség alóli mentesülésre csak az adhat alapot, ha bizonyítani tudja, hogy jogait jóhiszeműen gyakorolta, és a cég az átruházáskor fizetőképes volt. Az, hogy a vagyonvesztés később következett be, bizonyítható pl. az átruházás időpontjára készített a számviteli törvény szerinti beszámolóval, mérleggel. Ez a jogi megoldás tehát a volt tulajdonoshoz telepíti a kimentéshez szükséges bizonyítási terhet. Ez kellően visszatartó hatású lehet akkor, amikor valaki a társaság „kiürítéséről” és a jog által el nem érhető személy részére történő átruházásáról „gondoskodik”.

A törvény nemcsak a korábban meghatározó szavazati joggal rendelkező volt tag (részvényes) esetében teszi lehetővé a perindítást, a felelősség megállapításának lehetőségét. Ugyanis lehetséges, hogy több, pl. egyenként csak 20-20%-os szavazati joggal rendelkező tulajdonos együttesen határoz az adóságokkal terhelt cég eladásáról, elindítva azt a fantomizálódás útján. Ilyen esetben az egyetemleges felelősségük megállapításának nem lehet akadálya.

Ezen túlmenően, ha csak olyan volt tulajdonost lehetne perelni, aki legalább 50%-os szavazati joggal rendelkezett, ezt a szabályt könnyen ki lehetne játszani, pl. olyan módon, hogy az értékesítést megelőzően az üzletrészt felosztanák.

Ha a cég vagyonára vonatkozó hitelezői bejelentés nem érkezik és a cég székhelye, illetve képviselője változatlanul ismeretlen, a cégbíróság a korábban hatályos szabályokkal egyezően végelszámolás elrendelése, illetve felszámolási eljárás kezdeményezése nélkül hivatalból törli a céget a cégjegyzékből. A törlő végzést az általános szabályoknak megfelelően a Cégközlönyben közzé kell tenni. E végzés ellen a közzétételtől számított 15 napon belül van helye fellebbezésnek [Ctv. 58. § (2)-(3) bekezdés].

A 3. §-hoz

Ha valaki jelentős adósság felhalmozását követően „szabadul” meg a cégétől, oly módon, hogy az új tulajdonos lényegében csak formálisan lesz gazdája a vállalkozásnak, szinte előrelátható, hogy a cég a törlési eljárás sorsára jut, illetve felszámolási eljárást követően szűnik meg. A hitelezők mindkét esetben teljes mértékben kielégítetlenek maradnak vagy csak követeléseik töredékéhez juthatnak hozzá.

Ha törlési eljárásra nem került sor, hanem a kiürített, adósságokkal terhelt fizetésképtelen cég ellen felszámolási eljárás indul, ebben az eljárásban is indokolt biztosítani annak a lehetőségét, hogy a hitelezők felléphessenek az üzletrészüket (részvényüket) korábban rosszhiszeműen értékesítő volt tulajdonosok ellen, alapvetően ugyanis az ő magatartásuk vezetett a cég felszámolásához. Ezért a törvény 3. §-a a Cstv.-t új alcímmel és 63/A. §-sal kiegészítve rendelkezést tartalmaz a vagyoni hányad rosszhiszemű átruházása miatti felelősség megállapítása érdekében.

Az új rendelkezés szerint lehetőség nyílik arra, hogy a felszámoló vagy a hitelező kérelmére indított perben a bíróság megállapítsa a vagyoni hányadát rosszhiszeműen átruházó volt tag (részvényes) korlátlan felelősségét az adós ki nem elégített kötelezettségeiért. Azon volt tulajdonosok ellen indulhatna per, akik a felszámolási eljárás kezdete előtt 5 éven belül ruházták át másra a jelentős tartozást felhalmozott cégben fennálló vagyoni hányadukat. A kimentési okok - az átruházás időpontjában a cég fizetőképes volt stb. - azonosak a Ctv. 58/A. §-ában foglaltakkal.

-----STARTING---POINT---VEGE---

A 4. §-hoz

A Ctv., illetve a Cstv. módosítása a kihirdetését követő 8. napon lép hatályba, figyelemmel arra, hogy a törvény alkalmazása, az új szabályozás bevezetése felkészülési időt nem igényel. Rendelkezéseit az ezt követően indult eljárásokban kell alkalmazni. A törvényben foglalt, a tulajdoni hányadát rosszhiszeműen átruházó személlyel szembeni perlés lehetőségére pedig akkor kerülhet sor, ha az átruházás a törvény hatálybalépését követően következett be. A tulajdonosnak ugyanis az üzletrész (részvény) eladásakor tudnia kell arról, hogy rosszhiszemű magatartása esetén az új törvényi rendelkezések értelmében a volt cége adósságaiért - adott esetben - korlátlanul helytállni köteles. A törvény hatálybalépését megelőző értékesítésekre - visszamenőleges hatállyal - tehát ezek a rendelkezések alkotmányos okokból nem alkalmazhatóak.

Számos jogszabály utal a hivatalbóli törlési eljárásra. Erre tekintettel - annak érdekében, hogy az egyes törvényi stb. rendelkezéseket külön-külön módosítani ne kelljen - a törvény 4. §-ának (2) bekezdése kimondja, hogy ahol jogszabály „hivatalbóli törlési eljárást” említ, ott azon „törlési eljárást” kell érteni.

Figyelemmel arra, hogy a Ctv. 35. §-ának első mondata változik, a korábbi szöveget megállapító törvényi rendelkezés hatályon kívül helyezéséről is intézkedni kellett.