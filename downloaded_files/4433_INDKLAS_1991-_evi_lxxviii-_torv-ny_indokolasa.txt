1991. évi LXXVIII. törvény indokolása

a fogyasztási adóról és a fogyasztói árkiegészítésről

-----STARTING---POINT---ALTALANOS--- 

1. Az adóreform keretében bevezetésre került forgalmi adórendszernek - az általános forgalmi adó (ÁFA) mellett - a fogyasztási adó is fontos eleme. Része továbbá a rendszernek - ma a kedvezményes személyszállítás támogatásra leszűkült - fogyasztói árkiegészítés is.

2. Fogyasztási adóval csak a Javaslat által meghatározott termékek adóztathatók. Ez az adó a termékek egy szűkebb körének árába beépítve elsősorban fogyasztáspolitikai és költségvetési szempontból alkalmazott elvonás. Konstrukcióját tekintve egyfázisú forgalmi adónak minősül, azt a költségvetésbe a termék előállítója, illetve import esetén a vám fizetésére kötelezett fizeti be. A vevőnek, ha az továbbforgalmazó is, adófizetési kötelezettsége már nem keletkezik, legfeljebb csak az adó visszaigénylése tekintetében válhat az adó alanyává.

A Javaslat szerint fogyasztási adó a fogyasztásra kerülő termékeket terheli. Ha termékelőállításhoz közvetlen anyagként használják fel, adókötelezettség nem keletkezik, illetve ilyen esetben a vevő is visszaigényelheti az adóval növelt áron beszerzett termék adóját.

A Javaslat alapján az adóbevételek döntő hányada - mint az Európai Közösség országaiban, hazánkban is - a szeszes italok, a dohányáruk és az ásványolaj-ipari termékek után realizálódik. Az egyéb termékek közül a pörköltkávé, a kávékivonat, a katalizátor nélküli személygépkocsi és az ékszerek forgalma után folyik be nagyobb összegű adó.

3. Meghatározóan szociálpolitikai megfontolásból a Javaslat biztosítja, hogy különösen a tanulók és a nyugdíjasok a teljes áru díjnál alacsonyabb áron, esetenként ingyenesen vehessék igénybe utazásaikhoz a tömegközlekedési eszközöket. Ehhez a szolgáltatást nyújtók részére fogyasztói árkiegészítés folyósítását teszi lehetővé.

-----STARTING---POINT---RESZLETES---

I. Fejezet

Általános rendelkezések

Az 1. §-hoz

Az adókötelezettség az 1. számú mellékletben meghatározott termékeknek a belföldi értékesítéséhez, illetve a kereskedelmi vámtarifa vagy a jogszabály által megállapított átlagvám alkalmazásával vámkezelt importálásához kötődik. Ez utóbbi a Javaslat szerint azt jelenti, hogy nemcsak a külkereskedelmi áruforgalomban importált termék adóköteles, hanem az utas- és ajándékforgalomban, vagy az egyéb nem külkereskedelmi forgalom keretében behozott áru is, ha az a vámszabályok értelmében kereskedelmi behozatalnak minősül, s közömbös az, hogy az importáló a belföldi értékesítés vonatkozásában alanya-e az adónak vagy sem. Mentes viszont az adófizetés alól az a termékimport, amelyre - jogszabályban megállapított és kihirdetett vagy a Magyar Közlönyben közzétett nemzetközi szerződés vám- és adómentességet biztosít.

Az árkiegészítés igénybevételére a 2. számú mellékletben szereplő kedvezményes személyszállítási szolgáltatásoknak ugyancsak a belföldön történő teljesítése esetén nyílik lehetőség. A Javaslat alapján a Kormány által biztosított kedvezményes utazásokhoz az e jogcímen adott támogatás valamennyi tömegközlekedési eszközre kiterjed. A nem kedvezményes utazás után viszont árkiegészítés nem igényelhető.

A 2. §-hoz

A Javaslat meghatározza az adókötelezettségnek, illetve az árkiegészítés igénylési lehetőségének területi hatályát. E szerint belföldnek a Magyar Köztársaság területe minősül, a vámszabad- és tranzitterület kivételével.

A 3. §-hoz

A természetes és jogi személyek, továbbá a jogi vagy magánszemélyek által létrehozott jogi személyiséggel nem rendelkező társaságok, szervezetek egyaránt alanyai az adónak és az árkiegészítésnek, ha az 1. §-ban meghatározott tevékenységet bevétel elérése érdekében folytatják. A természetes személy alannyá válásának kritériumává teszi a Javaslat, hogy a tevékenységet rendszeresen, bizonyos állandósággal, vagy ismétlődéssel végezze. Ezek a feltételek a jogi személyek, a jogi személyiséggel nem rendelkező szervezetek alanyisága szempontjából nem irányadóak, minden egyes ügylettel alanyai az adónak, illetve az árkiegészítésnek. Azt a természetes személyt, aki eseti, alkalomszerű értékesítést végez, vagyis nem üzletszerűen, nem vállalkozóként folytatja a tevékenységet, kizárja az alanyok sorából. Kizáró feltétel az is, ha munkaviszony, munkavégzési kötelezettséggel járó tagsági viszony, másodállás, mellékfoglalkozás, a munkavégzésre irányuló egyéb jogviszony keretében, a munkaszerződés feltételei szerint végzik a tevékenységet. Az adóalanyiság, az azzal járó kötelezettség a tevékenység üzletszerű folytatása esetén viszont akkor is fennáll, ha azt eltitkolják.

II. Fejezet

Fogyasztási adó

A 4. §-hoz

A Javaslat a II. Fejezetben az adóalany adókötelezettségével kapcsolatos feltételeket határozza meg. Ezen belül a 4. §-ban nevesíti az adófizetőket. A fogyasztási adó fizetését a belföldön gyártott termékek értékesítése esetén - az adó egyfázisú forgalmi adó jellegéből következően a forgalmi folyamat első szereplője - a termelő (a bérmunkában előállított termékeknél a termeltető, mint tulajdonos) kötelezettségévé teszi. A nem adóalanyoktól - döntően a lakosságtól, a mezőgazdasági kistermelőktől - beszerzett termékek után a vevővel, felvásárló vállalkozóval fizetteti meg az adót. A külföldről kereskedelmi mennyiségben behozott termékek adóját pedig az importáló fizeti meg.

A 5. §-hoz

Az adóztatott termékkör - néhány kivétellel - végső fogyasztást szolgáló termékekből áll. Elsősorban ezzel függ össze, hogy a Javaslat e termékek többségénél a lakossági fogyasztáson kívül a közösségi és a termelői fogyasztást is adóval terheli. Így adóköteles belföldi termékértékesítésnek minősül a termékeknek nem termelési, a reprezentációs célú felhasználása, a javításhoz, a nem adóalanynak (főleg a lakosságnak) készített termékekhez felhasznált nemesfém alapanyag és drágakő értékesítése, illetve a vállalkozóknak a zártárusítású diplomata bolt részére történő beszállítása is. A Javaslat az adókötelezettség egyértelmű megállapítása érdekében, az 1. számú mellékletben külön megjelölve, tételesen meghatározza azokat a termékeket is, amelyeket - ha a termékelőállítás során közvetlen anyagként használják fel - termelési célú felhasználásnak minősít.

A 6. §-hoz

A Javaslat értelmében a gazdasági társaságba - vám- és általános forgalmi adó mentesen - nem pénzbeni hozzájárulásként bevitt termékek, valamint a használt cikkek értékesítése, importálása esetén nem kell adót fizetni.

Kimondja a Javaslat azonban, hogy ha a nem pénzbeni hozzájárulásként bevitt terméket értékesítik, bérbe adják vagy ha nem termelési célra, reprezentációra használják fel, akkor az adófizetési kötelezettség e termékeknél is belép.

Használt termékként, adófizetés nélkül csak az e kritériumnak megfelelő termékek értékesíthetők. A Javaslat szerint a kritérium akkor teljesül, ha az adott cikket a vámhatóság használtként vámkezel, illetve rendeltetésszerű használatba vették, használták, s csak azt követően kerül a termék újraértékesítésre. Követelmény, hogy az újraértékesített termék használt voltát a vállalkozónak (felvásárlási nyugtával, gépkocsi okmányával) igazolnia kell. Jellegükből következően az ismételt hasznosításra alkalmatlan termékek, így a különböző energiahordozók, a kozmetikai cikkek, a változatlan állapotban (kijavítva) már nem értékesíthető ékszerek, drágakövek és az egyéb nemesfém tárgyak, továbbá az élelmiszerek és az élvezeti cikkek nem minősíthetők használt termékké. Ezen termékek (elsősorban a nem adóalanyoktól, lakosságtól történő) esetleges felvásárlása esetén, a felvásárlással adóalannyá váló vállalkozónak a termékre előírt adót meg kell fizetnie. Semmiképpen nem minősülhet használtnak a vállalkozó készletében keletkező inmobil, elfekvő áru, a selejtes, az értékcsökkent termék.

A 7. §-hoz

A Javaslat, a meghatározóan termelési célú, közvetlen anyagként felhasználásra kerülő finomított és víztelenített szesz adás-vétele esetén - a pénzmozgás csökkentése érdekében - lehetővé teszi, hogy - a 3. számú mellékletben meghatározott feltételek vállalása, betartása mellett - e termékek adóját az adóalanynak ne kelljen megfizetni, illetve a felhasználónak pedig visszaigényelni.

A 8. §-hoz

Az adófizetési kötelezettség keletkezése meghatározott időponthoz kötődik. A Javaslat szerint az időpont azt jelzi, hogy az adóalany mely naptól tartozik az adóval az államnak, de nem határozza meg, hogy az adófizetést ténylegesen mikor kell teljesíteni. A tényleges befizetés határnapját az adózás rendjéről szóló törvény szabja meg.

A forgalmi adó rendszer működésének központi eleme a számla, amely nyomon követhetővé teszi az adót. Ezért főszabályként az adófizetési kötelezettség keletkezése az értékesítésről kiállított számlában a teljesítés időpontjaként feltüntetett naphoz kapcsolódik. A Javaslat ezalól néhány kivételt állapít meg:

Ha az adóalany készpénzfizetés (vagy azt helyettesítő más fizetőeszköz, cseretermék) ellenében értékesíti a termékét, továbbá, ha az adóalany a számvitelről szóló törvény alapján nyilvántartását pénzforgalmi szemléletben vezeti, vagy csak a bevételeiről köteles nyilvántartást vezetni, akkor az adófizetési kötelezettség az ellenérték kiegyenlítésének napjához kötődik. Az egyéb esetek közül a nem adóalanytól továbbértékesítésre beszerzett termék után a termék készletrevételének, a nem termelési, a reprezentációs célú hasznosítás esetén pedig a felhasználás költségként történő elszámolásának napján (de legkésőbb a teljesítés negyedévének végén) keletkezik az adófizetési kötelezettség. (Ha a nem adóalanytól beszerzett termék az 1. számú melléklet 21. sorszáma alatt jelölve van, s azt az adó alanya közvetlen anyagként használja fel - értelemszerűen a készletrevételkor nem merül fel adókötelezettség.)

Az importált termék esetén a vámkezelés alkalmával tartott belső áruvizsgálat időpontjában keletkezik az adófizetési kötelezettség.

A 9. §-hoz

A Javaslat az adó alapjára - az adómértékekhez kapcsolódóan - fő szabályként kétféle meghatározást ad. Az egyik szerint az adó alapja az értékesített termék fogyasztási adót, általános forgalmi adót és árrést nem tartalmazó ellenértéke, ha az adó mértéke %-os. A másik esetben az adó alapja az értékesített termék mennyisége, ha az adó tételes, vagyis forint összegben van meghatározva.

A százalékos adómérték esetén néhány eltérő szabály is érvényesül:

- a nem adóalanytól továbbértékesítésre beszerzett termékeknél - az adókötelezettség keletkezésével összefüggően - az adó alapja a vételár;

- a nem termelési, a reprezentációs célú felhasználásnál az adó alapja az általános szabályok szerinti ellenérték, illetve legalább a beszerzési ár, az előállítási költség;

- az importált terméknél pedig az adó alapja a vámérték.

Előfordul, hogy az értékesített termék ellenértékét a vevő nem készpénzzel, hanem termékkel egyenlíti ki. Ebben az esetben is az adóalapot, ha az adó kulcsos, az értékesített termék készpénzben kifejezett ellenértéke, ennek hiányában a szokásos piaci ár, illetve tételes adó mellett az eladott termék mennyisége alapján kell meghatározni.

Különböző adókulccsal, adótétellel terhelt, vagy adós és nem adós cikkeket csomagolhatnak össze, s azokat mint összetett termékeket hozhatják forgalomba. Az összetett termék adóalapja az adóköteles összetevőknek az összes értékhez viszonyított értéke, vagy mennyiségi aránya alapján állapítható meg. Ehhez hasonlóan a Javaslat lehetővé teszi, hogy a pörköltkávé, a kávékivonat kávékeverékként vagy kávékészítményként történő értékesítése esetén is az adót a keverékben, illetve a kávékészítményben található kávé mennyiség alapul vételével fizessék meg.

A 10. §-hoz

Az adó mértéke az adó alapjának - a Javaslat 1. számú mellékletében meghatározott - százaléka (adókulcs), tételes adó (adótétel) esetén a termék mennyiségi egységére megállapított forintösszeg.

A Javaslat lehetővé teszi, hogy a bérfőzésből származó gyümölcspálinka felvásárlása és továbbértékesítése esetén, illetve ha a felvásárolt pálinkát a saját előállítású termékhez alapanyagként használják fel, ne következzen be adóhalmozódás. Ilyen esetekben ugyanis az adóalany a pálinka továbbértékesítésekor, vagy a saját előállítású termék előállításakor a külön jogszabály alapján befizetett bérfőzési szeszadó és a fogyasztási adó különbözetét köteles befizetni, illetve a szeszadót levonhatja a fizetendő fogyasztási adóból.

A Javaslatban a Kormány felhatalmazást kap arra, hogy - az Országgyűlés által jóváhagyott adómértékek keretei között, a költségvetésben meghatározott bevételi előirányzatnak megfelelő - konkrét adókulcsokat, adótételeket rendeletben tegye közzé.

A 11. §-hoz

Az adóval növelt áron megvásárolt termékek esetenként nem kerülnek belföldön értékesítésre. Előfordul, hogy visszáruként visszakerülnek a gyártóhoz, visszaszállítják külföldre (visszáru, reexport), exportálják, vagy a vevő saját előállítású termékéhez alapanyagként használja fel. Ezekben az esetekben a vevő a vételi árban megfizetett adót az önbevallással megállapított fizetendő adójából levonhatja, vagy az állami adóhatóságtól visszaigényelheti. Közvetlen anyagfelhasználásnak minősíti a Javaslat és visszaigényelheti a vevő az adót az ömlesztetten, lédig állapotban beszerzett áru után is, ha azt palackozva, vagy kisebb kiszerelésben akarja értékesíteni. Ez utóbbi esetben a vevő válik az adó alanyává, ugyanis a palackozott, kiszerelt és értékesített termék után az adót ő köteles megfizetni.

A nemzetközi gyakorlat, a viszonossági elv érvényesülése érdekében a Javaslat lehetővé teszi, hogy a külképviseleteket ellátó zártárusítású diplomatabolt, a diplomáciai testület és az azonos jogállású külképviseletek tagjai, alkalmazottai részére értékesített termékek adóját visszaigényelje.

Az üzemanyag forgalmazók felé kötelező tartalék készlettartást ír elő a jogszabály. A Javaslat ezek részére is biztosítja az adóvisszaigénylés lehetőségét, hogy e készletet adó ne terhelje.

A használt termékeknél és nem adóalanytól beszerzett cikkeknél a Javaslat kizárja az adóvisszaigénylés lehetőségét. Ebben a körben egyrészt az adó korábbi megfizetése nem igazolható, vagy korábban fel nem merülhetett.

Az adó visszaigénylésére, hasonlóan az adó megfizetéséhez, meghatározott naphoz kötve kerülhet sor. Ez a nap a visszáru és az export esetén az ügyletről kiállított számlában a teljesítés napjaként megjelölt időponttal, az egyéb esetekben a vételi ár, illetve a kivetéses adózás az adó megfizetésének napjával egyezik meg.

Meghatározóan az adóvisszaigénylési lehetőség érvényesítése érdekében a Javaslat előírja, hogy a vevő kérésére az adóalany az árban felszámított fogyasztási adót is köteles a számlában elkülönítve feltüntetni.

III. Fejezet

Fogyasztói árkiegészítés

A 12. §-hoz

A Javaslat a III. Fejezetben az árkiegészítés alanyának e támogatás igénybevételének feltételeit határozza meg. Ezen belül a 12. §-ban megnevezi az árkiegészítés igénybe vevőit. Eszerint árkiegészítést a kedvezményes vasúti-, távolsági autóbusz-, helyi autóbusz-, helyi kötöttpályás, személyhajózási- és a révközlekedési személyszállítási szolgáltatás esetén a szolgáltatás nyújtója igényelheti. Az olyan személyszállítási szolgáltatások után, ahol az utas a teljesáru díjat fizeti, e jogcímen támogatás nem vehető igénybe. Nem igényelhető árkiegészítés az olyan kedvezményes díjú utazási szolgáltatás esetén sem, amelynél a kedvezményt a szolgáltatás nyújtója üzletpolitikai céllal adta.

A 13. §-hoz

Az árkiegészítés igénylésének esedékessége az adókötelezettség szabályaihoz hasonló. Az árkiegészítés igénylésének esedékessége is azon a napon keletkezik, amelyet a teljesítésről kiállított számlán a teljesítés napjaként feltüntettek, illetve a készpénzfizetés és a pénzforgalmi szemléletű könyvvezetésre jogosultak esetén, attól az időponttól, amikor az ellenértéket kifizették.

A 14. §-hoz

A Javaslat az árkiegészítés alapját a kedvezményes személyszállításnál a díjbevételben határozza meg. A távolsági személyszállítási forgalomban az alap nem tartalmazhatja az utasbaleset biztosítási díjat. A 70 éven felüli magyar állampolgárok, a fegyveres testületek sorállományú tagjai, az országgyűlési képviselők ingyenes utazása esetén az árkiegészítés alapjaként a vasútnál a belföldi vasúti személyszállítás, a távolsági autóbusznál a menetrend szerinti autóbusz személyszállítási szolgáltatás tényleges díjbevétele vehető figyelembe.

A 15. §-hoz

Az árkiegészítés mértéke a személyszállítási szolgáltatásnál az árkiegészítés alapjának meghatározott százaléka. A különböző konkrét árkiegészítési kulcsokat - az adókulcsokhoz hasonlóan - Kormány rendelet tartalmazza.

IV. Fejezet

Egyes eljárási szabályok

A 16. §-hoz

A Javaslatban nem szereplő, nem szabályozott, az adózással kapcsolatos eljárási kérdésekben az adózás rendjéről szóló törvény rendelkezéseit kell alkalmazni.

A 17. §-hoz

A belföldi eredetű termékek értékesítése esetén az adó és az árkiegészítés, a kedvezményes személyszállítási szolgáltatás nyújtása esetén az árkiegészítés befizetése, igénylése, illetve bevallása önadóztatás formájában történik. Termékimport esetén, a vámkezeléssel együtt a vámhatóság a kivetéses adózásnak megfelelően határozattal állapítja meg a fogyasztási adót. Az adózással és az árkiegészítés igénylésével kapcsolatosan az adózás rendjéről szóló törvény rendelkezéseit kell alkalmazni.

A 18. §-hoz

A Javaslat a nagyobb összegű adót fizető vagy visszaigénylő adóalanyok felé előleg fizetési kötelezettséget, illetve igénylési lehetőséget ír elő, határoz meg. E szerint az az adóalany, akinek (amelynek) a negyedévi nettó adóbefizetési kötelezettsége vagy a visszaigénylési igénye eléri a 6 millió Ft-ot, az a negyedévi tényleges nettó adóösszeg egyhatod részét előlegként fizeti be, illetve igényelheti vissza.

A 19. §-hoz

A termékek és szolgáltatások adó és árkiegészítés mértékei különböző statisztikai besorolási számokra hivatkozással kerültek meghatározásra. A fizetendő adó és az igényelhető árkiegészítés megállapításánál a Központi Statisztikai Hivatal termék- és szolgáltatás jegyzékeinek az 1991. augusztus 31-én érvényes besorolási rendjét kell irányadónak tekinteni. A statisztikai jegyzékek időközi változása a termékek és szolgáltatások adó- és árkiegészítési mértékeit nem befolyásolja.

-----STARTING---POINT---VEGE---

V. Fejezet

Záró rendelkezések

A 20-22. §-hoz

A Javaslat záró rendelkezései a hatályba lépéssel kapcsolatosan a sajátos szabályokat határozzák meg. A Kormány részére megadják a felhatalmazást, hogy az Országgyűlés által a költségvetésben jóváhagyott feltételeknek megfelelően az adókulcsokat, adótételeket és az árkiegészítési kulcsokat, illetve azok hatályba lépését rendeletben állapítsa meg. Felhatalmazást kap a pénzügyminiszter arra, hogy a diplomáciai és a konzuli testületek, az ezekkel egy tekintet alá eső nemzetközi szervezetek és tagjaik részére az üzemanyagoknál, az adóvisszatérítés mértékeit, módját, szabályait rendeletben határozza meg, figyelembe véve a viszonosság elvének érvényesülését.