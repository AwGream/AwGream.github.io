2021. évi XVIII. törvény végső előterjesztői indokolása

a Makovecz Campus Alapítványról, a Makovecz Campus Alapítvány részére történő vagyonjuttatásról, valamint állami tulajdonban álló ingatlan ingyenesen történő tulajdonba adásáról

-----STARTING---POINT---ALTALANOS--- 

A nemzeti vagyonról szóló 2011. évi CXCVI. törvény (a továbbiakban: Nvtv.), valamint az állami vagyonról szóló 2007. évi CVI. törvény (a továbbiakban: Vtv.) szerint állami vagyon tulajdonjogát átruházni csak törvényben meghatározott feltételekkel és esetekben, főszabály szerint csak törvény rendelkezése alapján lehet.

A közfeladatot ellátó közérdekű vagyonkezelő alapítványokról szóló 2021. évi IX. törvény szerint az állam elismeri a közfeladatot ellátó közérdekű vagyonkezelő alapítványok társadalmi értékteremtő szerepét, valamint támogatja a közfeladat ellátásukat és céljaik megvalósítását.

Magyarország Kormánya elkötelezett a nemzeti identitástudat, nemzeti összetartozás és a magyar kulturális hagyományok ápolása és megőrzése iránt. Egyebekben elismeri a humán tudományok kulturális értékteremtő és megőrző szerepét.

Az Országgyűlés a humán- és élet-tudományterület fejlesztése érdekében közfeladatot ellátó közérdekű vagyonkezelő alapítványként létrehozza a Makovecz Campus Alapítványt (a továbbiakban: Alapítvány), amely a törvényjavaslatban meghatározott tudásközpont, tehetséggondozás, oktatás és képzés támogatása közfeladat ellátásával, valamint széleskörű tehetséggondozási program elindításával és működtetésével hivatott a humán tudományterületet megerősíteni és fokozatosan bővíteni.

Az Alapítvány működésének biztosítása érdekében a törvényjavaslat 1. mellékletében szereplő ingatlanok - ha arról a Kormány határozattal dönt - ingyenesen az Alapítvány tulajdonába kerülhetnek.

A Magyar Vezetőképző Alapítvány (a továbbiakban: MVA) célja, hogy elősegítse a keresztény szemléletű oktatási tevékenység megvalósulását, közreműködjön a keresztény tudatú gazdasági és egyéb képzések kialakításában, működtetésében, megvalósításában, keresztény tudatú gazdasági és egyéb irányú képzést nyújtson a képzések iránt érdeklődők számára, továbbá nemzetközi együttműködések révén közreműködjön nemzetközi oktatási és képzési programok megvalósításában Magyarországon. Az MVA ingyenes tulajdonszerzési igényt nyújtott be a Magyar Állam kizárólagos tulajdonában álló Budapest XI. kerület belterület 4568/211 helyrajzi számú Aga utca 6., illetve Tardoskedd utca 2-6. szám alatti kivett kutatóintézet vonatkozásában, amely budapesti képzési, oktatási tevékenységének méltó elhelyezését biztosíthatja.

-----STARTING---POINT---RESZLETES---

Az 1. §-hoz

Az Országgyűlés felhatalmazást ad a Kormány számára közfeladat és közérdekű célok ellátása céljából, a közfeladatot ellátó vagyonkezelő alapítványokról szóló törvény alapján az Alapítvány létrehozására. A törvény meghatározza az Alapítvány létrehozásának minimális követelményeit, az alapító okirat, illetve a kuratóriumi tagok és az elnök kijelölése vonatkozásában.

A 2. §-hoz

A rendelkezés a jövőbeni ingatlanátadásokat új alapokra helyezi annak kimondásával, hogy az érintett vagyonelemek ingyenesen az Alapítvány tulajdonába adhatóak, amelyről a Kormány nyilvános határozattal dönt. Az Alapítvány jogutód nélküli megszűnése esetén az átadott ingatlanok tekintetében a tulajdonjog az államra száll vissza.

A 3. §-hoz

Garanciális szabály, hogy a vagyonelemek átadására - eltekintve néhány nevesített jogtól - per-, teher- és igénymentesen kerül sor. Az ingóságok átadásakor jegyzőkönyvet kell készíteni, amelybe az egyes ingóságok az állami fenntartó könyveiben szereplő nyilvántartási értékkel kerülnek be.

A 4. §-hoz

A törvényjavaslat rendelkezik egyebek mellett a Magyar Vezetőképző Alapítvány (a továbbiakban: MVA) működéséhez szükséges ingatlan tulajdonjogának az MVA részére történő ingyenes tulajdonba adásáról is. Az ingatlan ingyenes átadása az Nvtv. 13. § (3) bekezdése és a Vtv. 36. § (1) bekezdése alapján valósul meg. A tulajdonjog átadására az MVA szervezet számára a közfeladatainak a jövő nemzedékek érdekeinek és szükségleteinek (oktatás, képzés, továbbképzés, kollégium, szakkollégium, illetve diákotthon) céljából kerül sor.

Az 5. §-hoz

A tulajdonváltozás ingatlan-nyilvántartásba történő bejegyzését az MNV Zrt. készíti elő, és határozza meg a szerződés lényeges feltételeit.

A 6. §-hoz

A törvényjavaslat rendezi a juttatások adójogi helyzetét, ennek megfelelően az általa meghatározott vélelem (praesumptio iuris et de iure) alapján a vagyoni juttatás nem alapoz meg az általános forgalmi adóról szóló 2007. évi CXXVII. törvényben meghatározott adófizetési kötelezettséget, tekintettel arra, hogy nem áll be a termék értékesítéséhez, szolgáltatás nyújtásához e törvényben meghatározott joghatás.

-----STARTING---POINT---VEGE---

A 7. §-hoz

Hatályba léptető rendelkezés.

A 8. §-hoz

Sarkalatossági záradék.