2003. évi XLV. törvény indokolása

a köztisztviselők jogállásáról szóló 1992. évi XXIII. törvény, a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény, a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény, valamint egyéb törvények módosításáról

-----STARTING---POINT---ALTALANOS--- 

A kormányváltást követően a szociális partnerek kezdeményezésére szinte azonnal ígéretet tett a Kormány az ügykezelői állomány „visszaszervezésére” a köztisztviselők jogállásáról szóló 1992. évi XXIII. törvény (a továbbiakban: Ktv.) hatálya alá. Ígérete szerint sürgősen cselekszik, kifejezve ezzel, hogy komolyan veszi a partnerség elvét konszenzuskeresésre törekedve érdekvédelmi partnereivel. Meghatározó cél, hogy a közszolgálati jogviszony alá tartozó személyi állomány erkölcsi és anyagi megbecsülését a kormányprogramnak megfelelően növeljük. Ennek érdekében a módosítás során úgy kell visszaállítani az ügykezelők közszolgálati jogviszonyát, hogy a másfél évvel ezelőtti jogviszonyváltás semmiféle hátrányt ne jelentsen számukra. Kedvező szabályokat kell számukra megalkotni, akár a jubileumi jutalom, akár az alapilletmény mértéke, akár a közszolgálati jogviszony számításának folyamatossága tekintetében.

Jelezzük, hogy az ügykezelőkre vonatkozó visszaszervezés költségeiként a költségvetési törvényben - a pénzügyi tárcával egyetértésben - szerepel a 920 millió forintos költségfedezet.

Az Európai Unióhoz való csatlakozásra tekintettel sem lehet eltekinteni attól, hogy feltételként szabjuk a magyar állampolgárságot a köztisztviselők foglalkoztatásnál. Az Európai Bíróság gyakorlata szerint - tekintettel az uniós normákban megfogalmazottakra - a közhatalommal összefüggő tevékenység esetében az adott állam előírhatja, hogy csak saját állampolgárai foglalkoztathatók.

Ugyancsak méltányolandó a szociális partnerek javaslata a törvénynek az etikai eljárásra vonatkozó szabályok módosítására. A törvény IV/A. fejezetét hatályon kívül kell helyezni, hogy az etikai eljárás szabályai ne öltsék jogi norma jellegét. A módosításnak lehetővé kell tenni, hogy a szociális partnerek közreműködésével elkészülő köztisztviselői etikai kódex ne a belügyminiszter ajánlásaként jelenjék meg, hanem az országos érdekegyeztető fórumok, a Köztisztviselői Érdekegyeztető Tanács (KÉT) és az Országos Önkormányzati Köztisztviselői Érdekegyeztető Tanács (OÖKÉT) teljes körű konszenzusával elfogadva, ezáltal lehetőséget teremtve arra, hogy a kódex szabályait önként fogadja el a köztisztviselők teljes vagy igen széles köre.

A juttatások átfogó szabályozása a módosítás során nem indokolt. Az egységességet szem előtt tartva a teljes köztisztviselői kar vonatkozásában növelni kell viszont a ruházati költségtérítés mértékét. A költségvetési helyzetre tekintettel ez a 200%-ot ne haladja meg. Bővült a juttatások köre a Magyar Nemzeti Üdülési Alapítvány által kibocsátott névre szóló üdülési csekk biztosíthatóságával.

A viszonylag új jogintézmény, az állami készfizető kezességvállalás igénybevételének szabályait pontosítani szükséges, de kedvező hatását összességében biztosítani kell, a köztisztviselőket hosszú távú lakásmegoldáshoz segítse. A köztisztviselők lakhatását elősegítő állami kezességvállalás szabályozása a javasolt módosításokkal kedvezőbbé és egyben egyértelműbbé válik.

Állami kezességvállalás mellett nyújtott lakáscélú kamattámogatás a méltányolható lakásnagyságot meghaladó lakás megszerzéséhez is igényelhető lesz. A hitelezési tapasztalatok alapján a köztisztviselők eddig is a lakás építéséhez, használt vagy új lakás vásárlásához nyújtható olcsóbb, támogatott kölcsönöket vették igénybe, tehát indokolt az állami kezességvállalásnak a támogatott hitelekhez való kapcsolása. Így a piaci kamatozású kölcsönök e körből történő kizárása valójában nem jelent szűkítést.

A köztisztviselők körében a lakásmobilitás fokozódik azáltal, hogy az állami kezességvállalást többször is igénybe vehető. Ennek feltétele, hogy a korábbi kezességvállalással biztosított kölcsönrészt kell visszafizetni a hitelintézetnek.

Az e körbe tartozó életpálya-intézkedés kiterjesztését szolgálja az is, hogy e kedvezményt kapják meg a hivatásos jogviszonyban állók is.

Az egész személyi állományra kiterjedően tovább kell javítani a nyelvpótlékra vonatkozó szabályozás ösztönző hatását, hisz az idegennyelv-tudás nemcsak a központi igazgatásban lesz az uniós taggá válást követően a közigazgatás teljesítőképességét, működése hatásfokát meghatározó tényező, hanem a regionális szinten, sőt a kistérségekben is. A nyelvpótlék mértékénél azonban figyelembe kell venni a legújabb nyelvvizsga-szabályozás rendelkezéseit és a költségvetés teherbíró képességét is.

A miniszter és a politikai államtitkár részére nyelvpótlék megállapításával kapcsolatban az ellentmondás feloldása szükséges.

Az egész köztisztviselői személyi állományt érintő módosítások mellett az önkormányzatoknál alkalmazott köztisztviselők jogviszonyára vonatkozóan is keresni kell kedvezőbb szabályok megalkotását. Megtartva az illetményalap megállapításának egységesítésére vonatkozó irányt, meg kell szüntetni azt a lehetőséget, hogy az önkormányzat az állami illetményalaptól lefelé eltérhessen. A kedvezőtlenebb anyagi helyzetben lévő önkormányzatok érdemi mozgásterét növelni kell azzal, hogy a bevezethető illetménykiegészítésre és a vezetői pótlék megállapítására vonatkozó merev szabályokat - a szociális partnerek javaslatára - oldottabbá, rugalmasabbá tegyük.

Meg kell találni a lehetőségét annak, hogy a címzetes főjegyzői címadományozással kapcsolatos juttatásban szélesíteni lehessen a juttatásban részesíthetők körét.

Megoldást kell keresni arra a régi problémára, hogy a polgármester illetménye ne legyen kevesebb a jegyzőjénél. Ügyelni kell azonban az arányok megtartására, kívánatos, hogy még ha az önkormányzat saját forrásai lehetővé tennék is, az eltérés a polgármester javára ne legyen több 10%-nál.

A jelenlegi szabályozás fenntartása mellett a törvény lehetővé teszi, hogy azoknak a főállású polgármestereknek, akik ténylegesen olyan hosszú időt töltöttek a köz szolgálatában, hogy eredeti foglalkozásukhoz való visszatérés aránytalanul nehéz terhet jelentene, szintén élhessenek az öregségi nyugdíjkorhatár elérés előtt nyugállományba vonulás lehetőségével. További feltétel, hogy a társadalombiztosítási nyugellátásról szóló törvényben meghatározott szolgálati idővel rendelkezzenek. A polgármester és az önkormányzat megállapodhat a költségek viselésének arányában, ennek hiányában a törvényben meghatározott mértékű költségeket kell az érintetteknek viselni.

A Ptv. jelenlegi rendelkezése szerint a polgármesternek a polgármesteri tisztség ellátásával összefüggő, általa előlegezett, számlával igazolt és szükséges költségeit átalány formájában is megállapíthatja a képviselő-testület. E rendelkezés alkalmazása során több esetben fordult elő, hogy az átalány alapjául elszámolható költségek körét különböző formában és módon határozták meg a képviselő-testületek. Mivel e tárgykörben nem lehetséges minden önkormányzatnál egyaránt alkalmazható általános szabályokat előírni, ezért a törvény a képviselő-testületet hatalmazza fel, hogy rendeletében szabályozza a költségek körét. Emellett ugyancsak szükséges, hogy polgármester elszámoljon a számára átalányként biztosított összeg felhasználásáról, amelynek szabályait szintén rendeletben szabályozhatja az önkormányzat képviselő-testülete.

A módosítandó szabályok között szerepel a rokkantsági nyugdíjjogosultsággal rendelkező köztisztviselők tekintetében a szabályozás pontosítása.

A Ktv. szabályainak módosításával egyidejűleg részben a foglalkoztatási szabályok összhangjának megteremtése, az egységesítés felé törekvés, részben a jogalkalmazási tapasztalatok alapján halaszthatatlanná vált pontosítások és kiegészítések tették szükségessé a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) módosítását is.

A törvény több vonatkozásban módosítja, kiegészíti az egyes munkáltatói jogköröket, azok gyakorlásának rendjét. Így különösen fontos volt a vezényeltek, illetve a fegyveres szerven kívüli helyen szolgálatot teljesítők feletti munkáltatói jogkör pontosabb szabályozása.

Szükségessé vált a szolgálati viszony létesítésével, az ismételt állományba vétellel kapcsolatos szabályok felülvizsgálata, melyet a honvédség állománya tekintetében a Hjt már elvégzett. A jogalkalmazási tapasztalatok indokolják a felmentés és a végkielégítés szabályainak pontosítását.

A helyi szervek állományát megillető illetménykiegészítés bevezetése azt a kormányzati szándékot tükrözi, hogy rendvédelmi szervek, mindenek előtt a rendőrség jövőbeni tevékenységében nagyobb hangsúlyt és ezzel együtt nagyobb elismertséget kapjanak a helyi szervek, az ott folyó munka.

A törvény nagyobb terjedelemben foglalkozik, alapvetően pontosító jelleggel, a fegyelmi eljárással összefüggő szabályok módosításával. Ezek közül ki kell emelni a beosztásból történt felfüggesztés (Hszt. 132. §) és az emiatti illetmény visszatartás (Hszt. 107. §) pontosítását és kiegészítését.

Ugyancsak jelentős módosításnak tekinthető, a fegyelmi jogkör gyakorlását segítő rendelkezés, amely lehetővé teszi kisebb súlyú cselekmények esetében az eljárás mellőzését figyelmeztetés alkalmazásával.

A törvény a jelentősebb kihatású munkáltatói intézkedések esetében rövid határidőt ad a szolgálati panasz előterjesztésére, kiküszöbölve a jelenlegi szabályozásban levő elévülési időn belüli korlátlan előterjesztés lehetőségéből eredő függő helyzeteket, jogbizonytalanságot. Emellett a többi munkavállalóra vonatkozó szabályok szerint pontosítja jogellenes szolgálati viszony megszüntetés miatti bírói döntési lehetőségeket.

A törvény a társadalombiztosítási nyugellátásról szóló 1997. évi LXXXI. törvénynek (a továbbiakban: Tny. tv.) özvegyi nyugdíjjal kapcsolatos rendelkezései módosítását követő rendelkezést tartalmaz, amelyet a Tny-el összhangban csak 2003. év november hó 1-jétől lehet alkalmazni.

A Hszt. módosítása néhány vonatkozásban költségvetési kihatású rendelkezéseket is tartalmaz. Így a már említett helyi szervek állományába tartozók illetmény kiegészítése, továbbá a nemzetbiztonsági szolgálatok állományát megillető veszélyességi pótlék bevezetése. Utóbbi fedezetét az illetékes szolgálatok saját költségvetésükből biztosítani tudják. Ezzel szemben a helyi szervek állományának illetménykiegészítésének a törvényben meghatározott ütemezéssel történő fokozatos bevezetéséhez 2003 évre mintegy 2 milliárd forint szükséges, amelyhez a fedezetet a kormányzati tartalékból kell biztosítani.

A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény hatályon kívül helyezte a Hszt. Magyar Honvédségre vonatkozó különös részét, amelynek tartalmát a belügyi szervekre vonatkozó különös részt pedig alkalmazni rendelte, így mindenekelőtt a határőrség szerződéses állományára vonatkozóan jelenleg nincs hatályos törvényi rendelkezés, ezért új fejezet kidolgozása vált szükségessé.

A fentiek mellet a törvény hatálybalépése óta eltelt több mint 6 év gyakorlati tapasztalat alapján - az időközben bekövetkezett jogszabályi változásokra is figyelemmel - szükség van továbbá a jogbiztonságot, az egyértelmű végrehajtást szolgáló pontosításokra is.

A Hszt. hatályba lépése óta a jogalkalmazói gyakorlat, különösen a bíróság előtti jogviták rámutattak a hivatásos állományúak jogellenes cselekményei kezelésével kapcsolatos törvényi rendelkezések hiányosságaira, pontatlanságaira.

A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) módosítása is szükségessé vált a Munka Törvénykönyve illetve a Ktv. változásai miatt az összhang megteremtése érdekében, továbbá az alkalmazás során felmerült pontosítások átvezetése érdekében.

Az alkalmazás típusú kiküldetés nem jelenik meg a Hjt-ben annak ellenére, hogy mind az Alkotmány, mind a Hvt. (259/A. §) tartalmaz az ilyen jellegű tevékenységet. A jövőbeni jogalkalmazás az egyértelmű hivatkozással e kérdésben is, biztonságosabbá válhat. Az alkalmazás fogalma magában foglalja a kollektív védelmi feladatokat is, ugyanakkor pontosítást nyer, hogy a kollektív védelmi, de belföldi feladatok nem minősülnek külföldi szolgálatnak.

A módosítás összhangba hozza a honvédségi ösztöndíj folyósításának időtartamával az arra tekintettel vállalandó legrövidebb szerződéses szolgálat időtartamát.

A módosítás a katonai felsőoktatási intézmény más szerves státuszát, ezáltal az ott szolgálatot teljesítőkre vonatkozó rendelkezési állományba helyezési kötelezettséget szűnteti meg annak érdekében, hogy a felsőoktatásra vonatkozó szakmai törvényi szabályok mellett a Hjt. rendelkezése megfelelően alkalmazhatók legyenek. A módosítás következtében az intézmény állományában szolgálatot teljesítők egyenlő eséllyel vehetnek részt az előmeneteli versenyben, és kedvezőbb feltételekkel módosíthatnak pályát. Azonos okú módosítás a Hjt. 49. §-a (6) bekezdésének, valamint a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény (a továbbiakban: Hft.) 4. §-a (3) bekezdésének korrekciója is.

A korábbi törvényi szabályozási állapot részbeni visszaállítását szolgáló új rendelkezés egyértelművé teszi, hogy melyek azok a külföldi tevékenységgel összefüggő szolgálat-teljesítési formák, amelyekhez az állomány tagjának beleegyezése nem szükséges. Mindez a szolgálati érdekkel hangolja össze a méltányos egyéni érdekeket.

A módosítás egyértelművé teszi, hogy a nyugdíjjogosultság megszerzésekor - előmenetel hiányában - csak az általános előmeneteli rendbe tartozó szolgálati viszonyát kell felmentéssel megszűntetni, mivel a speciális beosztásban szolgálatot teljesítők esetében a beosztás jellegéből adódóan ilyen irányú kötelezettség nincs.

A további pontosítások a felmentés jogkövetkezményét alkalmazzák az áthelyezést alapos ok nélkül megtagadók esetében.

Az egészségi, pszichikai és fizikai alkalmasságra vonatkozó adatok, a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 2. §-ának 2. b) pontja alapján különleges adatnak minősülnek. Az Avtv. 3. § (2) bekezdése értelmében e különleges adatok akkor kezelhetők, ha az adatkezeléshez az érintett írásban hozzájárul, vagy azt törvény elrendeli. Az adatkezelés célját a Hjt. eddig is meghatározta, de nem tartalmazott olyan törvényi előírást, amely lehetővé tenné, hogy a parancsnok az alkalmassági vizsgálatot, illetve felülvizsgálatot végző szerv számára adatokat szolgáltasson.

A Hjt. 94. § (4) bekezdésének szövegét pontosító rendelkezés egyértelműsíti, hogy a külföldi napidíjra, illetőleg a devizaellátmányra tekintettel, sem az ideiglenes, sem pedig a tartós külszolgálatot teljesítőknek nem jár a túlszolgálati díj a külföldi szolgálat időtartamára.

A törvény - szinkronban a Ktv. módosításával - az angol, francia, német nyelvek középfokú ismerete után fizetendő nyelvpótlék havi mértékét 10%-al emeli.

A Hjt. 114. § (1) bekezdésének j) pontja szerint a katonaorvosok óránkénti ügyeleti díja a köztisztviselői illetményalap (ebben az évben változatlanul 33 000 Ft) 0,3%-ától 3,0%-áig terjed, vagyis az óradíj 99-990 Ft. Ez az összeg a Hjt. hatályba lépésekor igazodott a honvédség közalkalmazott orvosainak az ügyeleti díjához, sőt valamelyest meg is haladta azt. A közalkalmazottak ügyeleti díja - mivel az az alapbérük %-ában van meghatározva - a 2002. szeptember 1-jei igen jelentős illetményemelés következtében bizonyos esetekben ma már meghaladja a katonaorvosokét, mely feszültséget okoz a két állománycsoport között, s ennek megszüntetése érdekében a katonaorvosok ügyeleti díját 50%-kal indokolt felemelni.

Az új egészségügyi pótlékok bevezetését a nemzetközi együttműködés követelményeinek megfelelő új katonai egészségügyi szervezetek kialakítása és feltölthetősége teszi szükségessé.

A törvény - összhangban a Hszt. kiegészítésével - a Magyar Honvédség hivatásos állományú katonái esetében is lehetővé teszi az állami garanciával történő lakáshitel-konstrukció alkalmazását.

Nemzetközi kötelezettségvállalásaink alapján számos országban teljesítenek szolgálatot a magyar fegyveres erők, illetve a rendőrség hivatásos (szerződéses) állományába tartozó személyek, akik közül nem egy olyan jogsértést is elkövet, ami a magyar jog szerint szabálysértésnek minősül. Mivel az Sztv. területi hatálya annak 2. §-a szerint - ha a törvény kivételt nem tesz - csak a belföldön elkövetett szabálysértésre terjed ki, e kriminatív jellegű jogsértések miatt jelenleg felelősségre vonást nem lehet alkalmazni.

Ezt a problémát kívánja a törvény megoldani a Hjt. 132. §-a (2) bekezdésének kiegészítésével, amit az Sztv. 2. §-án kívül lehetővé tesz az is, hogy az érintett hivatásos (szerződéses) állomány külföldi szolgálatait szabályozó SOFA egyezmények mindegyike e személyekre nézve a magyar joghatóságot írja elő.

A Hjt. 3. számú mellékletének módosítása az egyes kiemelt személyügyi jogkörök gyakorlásának szabályait pontosítja a külszolgálat, illetve a szolgálati idő módosítása vonatkozásában.

Honvédelemről szóló 1993. évi CX. törvény módosítása egyértelművé teszi, hogy mind a fegyveres erők, mind pedig a Hszt. hatálya alá tartozó többi fegyveres szerv hivatásos és szerződéses állományába való tartozás behívási akadályt jelent.

A záró rendelkezések között a Hjt-re vonatkozó szövegpontosító jellegű részleges módosítások és hatályon kívül helyezések találhatók. Ezek közül kiemelkedik a Hjt. 209. § (3) bekezdésének és 211. § (6) bekezdésének módosítása, amelyet az özvegyi nyugdíj mértékének 2002. évi felülvizsgálata tett szükségessé. A társadalombiztosítási nyugellátásról szóló 1997. évi LXXXI. törvénynek (a továbbiakban: Tny. tv.) özvegyi nyugdíjjal kapcsolatos rendelkezései ez év november hó 1-jétől módosulnak, azoknak az özvegyi nyugdíja, akik saját nyugellátással is rendelkeznek 20%-ról 25%-ra emelkedik. Ezt a Hjt-ben is indokolt érvényesíteni.

A változtatások miatt módosul a polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény, továbbá a Kormány tagjai és az államtitkárok jogállásáról és felelősségéről szóló 1997. évi LXXIX. törvény.

-----STARTING---POINT---RESZLETES---

Az 1. §-hoz

(A Ktv. 1. §-a)

A módosítás a köztisztviselői törvény szervi hatályát - az Adó- és Pénzügyi Ellenőrzési Hivatal Bűnügyi Igazgatósága megszűnéséről szóló törvény rendelkezéseivel összhangban - kiegészíti az Országos Rendőr-főkapitányság pénzügyi nyomozó szervével, személyi hatályát az ügykezelővel bővíti. Meghatározza az ügykezelő fogalmát, s fenntartja azt a szabályt, hogy közigazgatási szervnél foglalkoztatott köztisztviselő és ügykezelő jogviszonya csak közszolgálati jogviszony lehet. Az előbbi kategóriák körébe nem tartozókkal munkaviszony létesíthető.

A 2. §-hoz

(A Ktv. 5. §-a)

A módosítás a közszolgálati jogviszony törvényi definícióját - összhangban a törvény személyi hatályának kibővítésével - az ügykezelővel kiegészíti.

A 3. §-hoz

[A Ktv. 7. § (1) bekezdése]

Az ügykezelők esetében a törvény általános alkalmazási feltételként - többek között - minimálisan legalább középfokú végzettséget határoz meg. A hatályos közoktatási törvény szerint a középfokú nevelés-oktatás szakasza a kilencedik évfolyamon kezdődik és az iskola típusától függően a tizedik, illetőleg a tizenkettedik vagy a tizenharmadik évfolyam végén fejeződik be. Ennek megfelelően ügykezelővel érvényesen közszolgálati jogviszonyt csak a felsorolt végzettséget követően lehet létesíteni. A közigazgatási szervnél foglalkoztatott ügykezelők olyan ügyviteli feladatokat látnak el, amelyek a közigazgatási szerv funkciójához, a közhatalom gyakorlásához, az irányítási, ellenőrzési és felügyeleti hatáskörök gyakorlásához kapcsolódnak. Ebből következően az állam, vagy más állami szerv általános érdekeinek védelmére, megőrzésére vonatkozó felelősség is kiterjed az ügykezelőkre (pl. közérdekű adatok védelme, államtitok, szolgálati titok megtartása stb.). Az államnak különösen fontos érdeke, hogy ügykezelői feladatot is csak magyar állampolgár lásson el.

A 4. §-hoz

[A Ktv. 10. § (2) bekezdése]

A módosítás a vezetői megbízás, kinevezés visszavonására vonatkozó törvényi rendelkezésekkel összhangban kiveszi a kötelező pályáztatás alól azt az esetet, amikor a közigazgatási szerv a kötelezettségének eleget téve olyan vezetői munkakört ajánl fel, amelyre egyébként kötelező lenne a pályázat kiírása. A törvény ugyancsak megteremti az ún. „belső előléptetés” lehetőségét azzal, hogy olyankor sem teszi kötelezővé a pályáztatást, amikor a közigazgatási szervnél alkalmazott köztisztviselővel kívánja betölteni az egyébként pályáztatásra kötelezett munkakört. A belső előléptetést a közigazgatási szerv akkor alkalmazhatja, ha olyan köztisztviselővel kívánja betölteni a vezetői munkakört, aki már az adott közigazgatási szervnél legalább egy éve közszolgálati jogviszonyban áll.

Az 5. §-hoz

[A Ktv. 11. § (1) és (4) bekezdése]

A Munka Törvénykönyve jogharmonizációs célú módosítása hatályon kívül helyezi a sajátjogú nyugellátásban részesülőnek csak határozott időre történő köztisztviselői kinevezés törvényi kötelezettségét. Ezzel összefüggésben a törvény további pontosító rendelkezéseket tartalmaz.

A 6. §-hoz

[A Ktv. 11/A. § (7) bekezdése]

A törvény a politikai (fő)tanácsadói munkakörbe kinevezett köztisztviselők részére is lehetővé teszi a közigazgatási alapvizsga és szakvizsga letételét. A jelenleg hatályos törvényi rendelkezések a politikus személyéhez kötődő köztisztviselőknél kizárják az előmeneteli szabályok alkalmazását, így a politikai (fő)tanácsadó közigazgatási alapvizsga, illetőleg szakvizsga letételére nem kötelezett. Amennyiben vezetői megbízást kap, akkor viszont a szakvizsgát le kell tennie. A gyakorlatban a politikai (fő)tanácsadói munkakörbe részben karrier köztisztviselők kerülnek, akik ezekkel a vizsgákkal eshetőlegesen rendelkezhetnek is, de előfordul, hogy közigazgatáson kívülről kerülnek ilyen munkakörbe. Ez utóbbiak esetében indokolt megteremteni annak lehetőségét, hogy a karrier köztisztviselői pályára rugalmasan átkerülhessenek.

A törvény a politikai (fő)tanácsadói munkakörbe kinevezett köztisztviselők esetében a vizsgák letételét - a vezetői megbízással rendelkezők kivételével - csak lehetőségként és nem kötelezettségként biztosítja. A vizsgára bocsátás feltételei, a vizsgák letételének a módja megegyezik a karrier köztisztviselőkre vonatkozó rendelkezésekkel. A karrier köztisztviselőkhöz képest különbség abban nyilvánul meg, hogy a vizsga költségeinek viselése a köztisztviselőt terheli, de a törvény megadja a lehetőségét annak is, hogy a munkáltató azt átvállalja. A vizsgák hiánya vagy nem teljesítése megnehezíti a politikai (fő)tanácsadó karrier köztisztviselői pályára történő átkerülést.

A 7. §-hoz

[A Ktv. 17. § (2), (7), új (8) bekezdése]

A törvény a vezetői megbízás visszavonására vonatkozó megváltozott szabályokkal összhangban a közszolgálati jogviszony felmentéssel történő megszüntetését akkor is kötelezővé teszi, amikor a közigazgatási szerv sem másik vezetői munkakört, sem a végzettségnek, képzettségnek megfelelő köztisztviselői állást nem tud felajánlani.

A törvény a rokkantsági nyugdíjjogosultsággal rendelkező köztisztviselő kérelmére is megteremti a jogviszony megszüntetését. A gyakorlatban 1997. január 1-jétől kezdődően állandóan felmerülő jogalkalmazási probléma, hogy a rokkantsági nyugdíj megállapíthatóságát a társadalombiztosítási jogszabályok - többek között - a jogviszony megszüntetéséhez kapcsolják, ugyanakkor a munkajogi szabályok alapján a jogviszonyt addig nem lehet megszüntetni, amíg a rokkantsági nyugdíjat meg nem állapítják. Ezen ellentmondást oldja fel a törvény azzal, hogy a felmentést a köztisztviselő kérelméhez köti. A jogviszony felmentéssel történő megszüntetésére ez esetben is csak akkor kerülhetne sor, ha a kérelmező köztisztviselő a rokkantsági (baleseti rokkantsági) nyugdíj iránti igényét már kezdeményezte, s az eljárás során az illetékes nyugdíjbiztosítási igazgatási szerv értesíti arról, hogy a jogosultság feltételeivel rendelkezik. Ezen új lehetőség megteremtése ugyanakkor nem érinti azt a jelenleg hatályos szabályt, miszerint a munkáltató egyoldalú intézkedéssel csak akkor szüntetheti meg felmentéssel a jogviszonyt, ha az érintett köztisztviselő már rokkantsági (baleseti rokkantsági) nyugdíjban részesül.

A 8. §-hoz

[A Ktv. 17/B. § (1) bekezdése]

A csoportos létszámcsökkentésnek minősülő jogviszony-megszüntetésnél a köztisztviselők és a munkaviszonyban állók mellett a törvény az adott közigazgatási szervnél közszolgálati jogviszonyban álló ügykezelők számát is figyelembe rendeli venni.

A 9. §-hoz

[A Ktv. 19/A. § (1) bekezdése]

A rokkantsági (baleseti rokkantsági) nyugdíjazás szabályaival összefüggő módosítást tartalmaz.

A 10. §-hoz

[A Ktv. 24. § (4) bekezdése]

A törvény megteremti annak lehetőségét, hogy a jogalkotási jogkörrel fel nem ruházott a kormány közvetlen irányítása alatt álló országos hatáskörű szerv vezetője a Szervezeti és Működési Szabályzatának mellékletében rendelkezhessen a besorolási fokozatot nem érintő munkaköri megnevezésekről.

A 11. §-hoz

[A Ktv. 25. § (7) bekezdése]

A törvény pontosítja a pályakezdő köztisztviselő közigazgatási szakvizsga letételi kötelezettségre vonatkozó rendelkezést.

A 12. §-hoz

[A Ktv. 27. § (2) bekezdése]

A hatályos szabályozás értelmében a köztisztviselőt - többek között - minden magasabb besorolási fokozatba sorolása előtt, a nyugdíjkorhatárt megelőző öt év kivételével legalább négyévente minősíteni kell. A vezető-főtanácsosi, illetve a főmunkatársi besorolási fokozatba sorolt köztisztviselő „kiválóan alkalmas” minősítése esetén a pályaút gyorsítására már nincs lehetőség, ezért a törvény ilyen esetekre lehetővé teszi az eggyel magasabb fizetési fokozatba sorolást.

A 13. §-hoz

(A Ktv. 29. §-a)

A törvény a korábbi szabályozáshoz képest egyértelműbben határozza meg a nem pályakezdőként kinevezett köztisztviselő besorolását, közigazgatási alap- és szakvizsga letételére vonatkozó kötelezettségét, pontosan meghatározza a vizsgák letételének határidőit, a vizsgák elmulasztásának jogkövetkezményeit. Az alapvizsga kötelezettség elmulasztása a pályakezdőként kinevezett köztisztviselővel azonos módon a közszolgálati jogviszony törvény erejénél fogva történő megszűnését vonja maga után. Ezzel szemben a szakvizsga kötelezettség elmulasztása miatt, annak letételére előírt határidő lejártakor megakadályozza a köztisztviselőt a további előmenetelében. Ez egyúttal azt is jelenti, hogy a határidő lejártáig a köztisztviselő a közszolgálati jogviszonyban töltött ideje alapján jogosult az előmenetelre. A gyakorlatban felmerült jogalkalmazási problémák miatt a törvény a nem pályakezdőként kinevezett gyakornoki vagy fogalmazói besorolási fokozatú köztisztviselőknél a közigazgatási szakvizsgát nem tekinti a tanácsos besorolási fokozatba sorolás feltételének, emiatt a kötelezettség határidő előtti teljesítése sem teremt jogalapot a soron kívüli előresorolásra.

A 14. §-hoz

[A Ktv. 30/A. § (3) bekezdése]

A törvény a szakmai tanácsadó, szakmai főtanácsadó illetményének meghatározásakor figyelemmel van arra az esetre is, amikor a címmel és vezetői megbízással együttesen rendelkező köztisztviselőnél a magasabb illetményre való jogosultságot állapítja meg. A hatályos szabályozás erre az esetre rendelkezést nem tartalmazott, de ilyen körülmények egyidejű fennállása mellett a munkáltatók a gyakorlatban a magasabb mértékű illetményt állapították meg.

A 15. §-hoz

[A Ktv. 30/B. § (11) bekezdése]

A törvény a főjegyző részére a címzetes főjegyzői címadományozással együtt járó címadományozási juttatást a körzetközponti jegyzőre vonatkozó szabályokhoz hasonlóan akkor is lehetővé teszi, ha a főjegyző legalább öt éve folyamatosan betölti e tisztségét. A címadományozási juttatásra ilyen esetben is csak akkor kerülhet sor, ha a főjegyző a törvényi feltételeknek megfelel.

A 16. §-hoz

[A Ktv. 31. § (6)-(8) bekezdése]

A vezetői megbízásról történő lemondás, illetve a vezetői megbízás visszavonásának szabályait a törvény pontosítja, az ezzel kapcsolatos jognyilatkozatok megtételét határidőhöz köti. A törvény a közigazgatási szerv állás-felajánlási kötelezettségét a felajánlható munkakörre korlátozza. A felajánlott munkakör elfogadásáról vagy elutasításáról a köztisztviselőnek a felajánlástól számított öt munkanapon belül kell döntenie. A nyilatkozat hiánya elutasításnak minősül.

A vezetői megbízás visszavonása esetén a munkáltatónak a visszavonással egyidejű munkakör felajánlási kötelezettségét állapítja meg a törvény feltéve, hogy ilyen munkakörrel a közigazgatási szerv rendelkezik. A köztisztviselőnek ez esetben is a felajánlástól számított öt munkanap áll a rendelkezésére a nyilatkozata megtételére. A szabályozás értelmében a vezetői megbízás visszavonása miatti felmentésre kétféle módon kerülhet sor, vagy azért, mert nincs a közigazgatási szervnél felajánlható vezetői vagy köztisztviselői munkakör, vagy azért, mert a köztisztviselő a felajánlott munkakört visszautasítja. Az előbbi esetben a felmentésnél figyelemmel kell lenni a felmondási tilalmakra, korlátokra, az utóbbi esetben a munkáltató azokra tekintet nélkül megszüntetheti a jogviszonyt.

A törvény az illetménykülönbözet fizetési kötelezettséget a külszolgálatra kirendelés mellett, az onnan történő berendelés esetében is kizárja.

A 17. §-hoz

[A Ktv. 31/A. § (2) és (4) bekezdése]

A törvény pontosítja azon közigazgatási szervek körét, ahonnan a köztisztviselő a főtisztviselői kinevezést megpályázhatja. A közigazgatási szervek pontosabb meghatározása, amely igazodik a törvény szervi hatályára vonatkozó rendelkezésekhez, egyúttal behatárolja a kormányzati érdekből történő áthelyezés lehetséges eseteit is.

A 18. §-hoz

[A Ktv. 31/F. § (4) bekezdése]

A törvény új szabállyal egészíti ki a rendelkezési állományba helyezett főtisztviselőkre vonatkozó rendelkezéseket. A rendelkezési állományba helyezett főtisztviselő kormányzati érdekből, de az általános szabályok szerint is áthelyezhető másik közigazgatási szervhez, s ezzel egyidejűleg a rendelkezési állományba helyezését is meg kell szüntetni.

A 19. §-hoz

[A Ktv. 39. § (1) bekezdése]

A szövegpontosítás az önkormányzatokat érintően megteremti az összhangot az önkormányzati törvény azon rendelkezésével, miszerint a polgármester a jegyző javaslatára előterjesztést nyújt be a képviselő-testületnek a hivatal belső szervezeti tagozódásának, munkarendjének, valamint ügyfélfogadási rendjének meghatározására. A települések életritmusához igazodóan lehetőséget kell adni a képviselő-testületnek a törvényben meghatározott hivatali munkarendtől való eltérésre.

A 20. §-hoz

[A Ktv. 41. § (10) bekezdése]

A törvény a rekreációs szabadságot azok számára is biztosítja, akik életkoruknál fogva, bár eshetőlegesen több évtizedes közszolgálati jogviszonnyal rendelkeznek, de a szabadság kiadására vonatkozó hatályos rendelkezések alapján jogosultságot szerezni nem tudnak. Ezen hátrányos helyzet kiküszöbölése akként oldható fel, hogy az öregségi nyugdíjra való jogosultság megszerzését megelőzően egy évvel - a közigazgatási szerv működésének fenntartása mellett - sor kerülhet a rekreációs szabadság kiadására.

Nem változott az a főszabály, amely szerint a szabadságot az esedékesség évében kell kiadni. A munkáltatói jogkör gyakorlója szolgálati érdekből ezt a tárgyévet követő év január 31-éig, különösen fontos szolgálati érdekből március 31-éig teheti meg. A munkáltatói jogkör gyakorlójának a felelőssége, hogy rendeltetésszerűen gyakorolja ezt a jogát.

A 21. §-hoz

[A Ktv. 42. § (4) bekezdése]

Az ügykezelők illetményének megállapításához szükséges, hogy önálló besorolási osztályba tatozzanak, mely csak fizetési fokozatokra tagolódik. Az ügykezelőt kinevezésekor a III. besorolási osztályba kell sorolni, s a fizetési fokozatát pedig a közszolgálati jogviszonyban töltött időtől függően kell megállapítani.

A 22. §-hoz

[A Ktv. 44. § (1) bekezdése]

A módosítás a 2003. évi III. törvénnyel létrehozott Állambiztonsági Szolgálatok Történeti Levéltáránál foglalkoztatott köztisztviselők illetménykiegészítését egyértelműen határozza meg.

A 23. §-hoz

[A Ktv. 44/A. § (1)-(2) és (5) bekezdése]

Az illetménykiegészítés az önkormányzatok esetében jelenleg a források hiánya miatt alanyi jogon nem biztosítható, ezért a törvény továbbra is fenntartja a helyi önkormányzat képviselő-testületének döntési szabadságát az illetménykiegészítés bevezetésére, s a mértékre vonatkozóan csak a felső határt állapítja meg. A törvény egységes illetménykiegészítés megállapíthatóságát teszi lehetővé a középiskolai végzettségű köztisztviselők számára is. Az önkormányzat az illetménykiegészítést a saját forrásai terhére vezetheti be, és a törvény megszünteti a tárgyévre vonatkozó megállapítás szabályát. Ugyanakkor garanciális okokból a képviselő-testület döntési szabadságát korlátozza abban az értelemben, hogy a már bevezetésre került illetménykiegészítés mértékét később a testület nem csökkentheti.

A 24. §-hoz

[A Ktv. 45. § (7)-(8) és (9) bekezdése]

A törvény a fővárosi illetékességű közigazgatási szervek vezetői szintjeinek számát eggyel megnöveli. A szerv vezetője és a szervezeti egységek vezetői főosztályvezetői, főosztályvezető-helyettesi és osztályvezetői jogállású vezetők, illetményük megkülönböztetésére a vezetői illetménypótlék eltérő mértéke szolgál. A törvény a legalább tízezer főt foglalkoztató közigazgatási szerveknél megemeli a vezetői szintek számát, s a vezetői szintek közötti különbséget a pótlék mértékében juttatja kifejezésre.

A 25. §-hoz

[A Ktv. 46. § (4)-(5) és (8)-(10) bekezdése]

Az önkormányzatok esetében a törvény az illetménykiegészítésre vonatkozó szabályozással hasonlóan rendelkezik az önkormányzati vezetők részére megállapítható vezetői pótlékról. A törvény megszünteti a tárgyévre vonatkozó megállapíthatóságot, oldja a mértékre vonatkozó szigorú szabályozást, egyértelművé teszi a 3000-nél kevesebb lakosú városra vonatkozó rendelkezéseket. A vezetői pótlék mértékének maximálásával fenntartja ezen illetményelem egységességét, ugyanakkor figyelemmel van az önkormányzati forrásokra is. A törvény kizárja a már megállapított vezetői illetménypótlék csökkentésének a lehetőségét.

A helyi önkormányzatok esetében a körjegyző körjegyzői pótlékának, a körjegyzői feladatot ellátó városi jegyző körjegyzői feladat-illetménypótlékának mértéke a települések számától, a jegyző alapilletményének, az önkormányzatok vezetői szintjeinek meghatározása, a jegyző vezetői illetménypótlékának, az önkormányzatnál bevezethető vezetői illetménypótlék mértéke a település lakosságszámától függ. Ennek ellenére a felsorolt körülményekben bekövetkezett negatív változások következményeit jogszabály eddig nem rendezte. Ezért a törvény a lakosságszámtól függő illetményelemek változását a normatív támogatásoknál figyelembe vett lakosságszámhoz, a változásból eredő alkalmazhatóságot a tárgyév január 1-jéhez köti.

A 26. §-hoz

[A Ktv. 47. § (1) bekezdése]

A törvény a miniszter és a politikai államtitkár illetményének meghatározására vonatkozóan pontosítást tartalmaz.

A 27. §-hoz

[A Ktv. 48. § (5)-(8) bekezdése]

A törvény az államilag elismert nyelvvizsga egységes követelményrendszeréhez igazítja a nyelvpótlék megállapítására vonatkozó rendelkezéseket. Pontosan meghatározza, hogy milyen típusú nyelvvizsga esetén, milyen mértékű nyelvpótlék állapítható meg, a kiemelt idegen nyelvek esetében a középfokú C típusú nyelvvizsgára vonatkozó pótlék mértékét 10%-al megemeli, s ezáltal ösztönzi az A és B típusú középfokú nyelvvizsgával rendelkezőket, hogy azokat C típusúként ismertessék el. A törvény a kiemelt nyelvekből az alapfokú C típusú nyelvvizsgára is állapít meg pótlékot, s a kiemelt nyelvek után járó nyelvpótlék maximumát eltörli. A törvény kizárja az azonos típusú, de különböző fokozatú nyelvvizsgák esetében a pótlékok halmozódását és a magasabb mértékű pótlékra jogosultságot határozza meg.

A 28. §-hoz

(A Ktv. 49/G. §-a)

A törvény a köztisztviselők ruházati költségtérítés mértékét az illetményalap kétszeresében határozza meg.

A 29. §-hoz

(A Ktv. 49/H. §-a)

A törvény a köztisztviselőknek adható juttatások körét kiegészíti a Magyar Üdülési alapítvány által kibocsátott névre szóló üdülési csekk adhatóságával. A köztisztviselő részére döntési szabadságot biztosít a törvény, hogy az üdülési hozzájárulást a korábbi mérték szerint pénzben, vagy a személyi jövedelemadóról szóló törvénnyel összhangban üdülési csekkben kapja meg.

A 30. §-hoz

(A Ktv. 49/I. §-a)

A törvény az állami készfizető-kezesség vállalásáról szóló törvényi rendelkezéseket kiegészíti, pontosan megjelöli a kezességvállalást igénybe vehetők körét. Pontosan meghatározza a törvény, hogy az állami kezességvállaláshoz a közigazgatási szerv vezetőjének milyen tartalmú igazolást kell kiadnia. A törvény a kezességvállalással kapcsolatban a köztisztviselő részére bejelentési kötelezettséget ír elő. A köztisztviselői kezességvállalás nyújtásához a közszolgálati jogviszony meghatározott tartalmi elemeinek teljesülése szükséges. (Pl.: határozatlan idejű közszolgálati jogviszony, legalább három éves közigazgatási gyakorlat.)

Amennyiben a köztisztviselő közszolgálati jogviszonya saját kezdeményezésére, vagy neki felróható okból megszűnik, indokolt egyszeri kezességvállalási díjat fizetnie. Ennek mértéke a kezességgel biztosított, még fennálló kölcsönösszeg 2%-a.

Az állami kezességvállalással biztosított hitelt továbbra is minden olyan hitelintézetnél igénybe lehet venni, amellyel a hitelintézet kezdeményezésére a Pénzügyminisztérium szerződést kötött.

Ha a köztisztviselő hiteltartozását nem törleszti, és az állami készfizető kezesség érvényesítésre kerül, akkor e tartozást adók módjára kell behajtani.

Az anyagi jogi szabályok mellett eljárási jellegűekkel is kibővíti a törvény, amely elsősorban a kezességvállalással összefüggő nyilvántartási kérdéseket rendezi.

A 31. §-hoz

(A Ktv. 67-69. §-a)

A törvény a Ktv. új fejezeteként az ügykezelőkre vonatkozóan csak azokat a rendelkezéseket tartalmazza, amelyek eltérnek a köztisztviselőkre vonatkozó általános szabályoktól.

Rendelkezik az ügykezelői alapvizsgáról, az alapvizsga letétele alóli mentesítésről, illetőleg költségeinek viseléséről, lehetővé teszi az ügykezelő osztályvezetői megbízását olyan szervezeti egységnél, ahol ügykezelőket foglalkoztatnak, rendelkezik az ügykezelők tevékenységének ötévenkénti értékeléséről. Meghatározza az illetményrendszer ügykezelőkre vonatkozó alapelveit.

A 32. §-hoz

[A Ktv. 71. § (2) bekezdése]

Annak érdekében, hogy a szakszervezetek a munkaszervezeteken belül eredményesen működhessenek, a törvény lehetővé teszi, hogy a szakszervezet érdekében eljáró, de a munkáltatóval munkaviszonyban nem álló személy a munkáltató területére beléphessen, ha a szakszervezet a munkáltatóval munkaviszonyban álló taggal rendelkezik. A munkáltató a szakszervezet érdekében eljáró személy kérését nem tagadhatja meg. A törvény kiegészíti továbbá a Munka Törvénykönyvéből alkalmazni rendelt szabályokat az országos érdekegyeztetésre vonatkozó rendelkezésekkel.

A vezetői megbízás visszavonására vonatkozó megváltozott szabályokkal összhangban felmentési tilalmakra és korlátokra vonatkozó rendelkezés alkalmazását kizárja a törvény abban az esetben, amikor a felajánlott állást a köztisztviselő nem fogadja el.

A 33. §-hoz

[A Ktv. 72. § (1) és (6) bekezdése]

A törvény a közszolgálati jogviszonyban töltött idő számításánál figyelembe vehető időtartamok körét kiegészíti a hivatásos szolgálati jogviszonyban töltött idő mellett a szerződéses jogviszonyban töltött idővel.

A törvény a Ktv. átmeneti rendelkezési körében csak azokat a szabályokat módosítja, illetve egészíti ki, amelyeket az ügykezelők esetében alkalmazni kell. A törvény pontosítja a Ktv.-nek a fogalom megfeleltetésre vonatkozó szabályait.

A 34. §-hoz

[A Ktv. 75. § (7) bekezdése]

A törvény az ügykezelői alapvizsga letétele alól mentesíti azokat a jogviszonyt létesítő ügykezelőket, akik kinevezésükkor vagy jogviszonyváltásukkor már öregségi nyugdíjra jogosultságot szereztek.

A 35. §-hoz

[A Ktv. 80. § (1) bekezdése]

A törvény a Ktv. személyi hatályának kibővítésével összhangban kiegészíti a Kormány felhatalmazását az ügykezelők ideiglenes és tartós külszolgálatára vonatkozó szabályok, továbbá kiegészíti az állami készfizető kezesség vállalásra vonatkozó szabályok rendeletben történő megállapításával.

A 36. §-hoz

(A Ktv. 2. számú melléklete)

A törvény a Ktv. 2. számú mellékletét az ügykezelői besorolási osztállyal egészíti ki. A köztisztviselőkhöz hasonlóan az e mellékletben szereplő szorzószámokat csak 2003. július 1-jétől lépteti hatályba.

A törvény a bérfeszültségek elkerülése érdekében a közigazgatásban is az I. besorolási osztályba tartozó felsőfokú iskolai végzettségűeknél - a közalkalmazottakhoz hasonlóan - biztosítja a százezer forintos mértékű illetményt. Ennek érdekében az illetménytábla szorzószámait az első három fizetési fokozatban megemeli. A teljes mértékű szorzószámemelést azonban 2003. július 1-jén lépteti hatályba.

A 37. §-hoz

(A Ktv. 3. számú melléklete)

A törvény a köztisztviselő állami kezességvállalásra vonatkozó adatkörrel kiegészíti az alapnyilvántartás adatköreit.

A 38. §-hoz

[A Ptv. 2. § (5) bekezdése, 3. §-a, 4. § (4) bekezdése, 13. § (1) bekezdése, 13/A. §-a, 18. §-a]

Az 1994. évi LXIV. törvény (a továbbiakban: Ptv.) 2000. évi módosításakor a polgármesterek végkielégítésére vonatkozó szabályozás félreérthetően került megfogalmazásra. A módosítás egyértelműen rögzíti, hogy a főállású polgármestert foglalkoztatási jogviszonyának - a 2. § (1) bekezdés a), d), e) pontjaiban meghatározott - megszűnése esetén három havi illetményének megfelelő összegű végkielégítés illeti meg alanyi jogon, ha e tisztségét legalább két évig betöltötte. További három hónapnak megfelelő juttatást a képviselő-testület diszkrecionális jogkörében biztosíthat a polgármester számára.

A képviselőtestület a polgármesterek illetményét a Ktv. szerinti illetményalap és az e rendelkezésben szereplő szorzószámok alkalmazásával állapítja meg.

A módosítás újraszabályozza a Ptv. 13/A. §-át és kiegészíti a törvényt 13/G. §-sal.

A módosítás a polgármesterek korkedvezményes nyugdíjjogosultságának három esetét részletezi. Új szabályként a volt főállású polgármester közszolgálati járadékra jogosult, amennyiben a korkedvezményes nyugdíj szabályai rá nem vonatkoznak.

A Ptv. jelenlegi rendelkezése szerint a polgármesternek a polgármesteri tisztség ellátásával összefüggő, általa előlegezett, számlával igazolt és szükséges költségeit átalány formájában is megállapíthatja a képviselő-testület. E rendelkezés alkalmazása során több esetben fordult elő, hogy az átalány alapjául elszámolható költségek körét különböző formában és módon határozták meg a képviselő-testületek. A módosítás szerint a polgármester választhat a tételes költségelszámolás vagy a költségátalány között.

A 39. §-hoz

[Hszt. 36. § (2) bekezdése]

A hatáskörök gyakorlásának rendjére vonatkozó pontosítást tartalmaz kiküszöbölve a törvényben levő ellentmondásokat.

A 40. §-hoz

[Hszt. 37. § (2) bekezdése]

A szerződéses állományból hivatásos állományba vétel merev szabályainak (5 év eltelte) oldását jelenti a módosítás, annak érdekében, hogy aki már a fegyveres szervnél szolgál az ne kerüljön hátrányos helyzetbe a polgári életből bekerülőkkel szemben.

A 41. §-hoz

[Hszt. 43. § (2) bekezdése]

A más szervekhez vezényelt hivatásos állománnyal szembeni a munkáltatói jogok gyakorlásának rendjét pontosítja a javasolt módosítás.

A 42. §-hoz

[Hszt. 56. § (2) bekezdése]

A rendelkezés felmentés szabályait kiterjeszti azokra, akik a vezetői kinevezés visszavonását követően a részükre felajánlott beosztást nem fogadják el.

A 43. §-hoz

[Hszt. 57. § (1) bekezdése]

A törvény lehetővé teszi az eddigi kötött felmentési idő csökkentését a hivatásos állomány tagjának kezdeményezése alapján.

A 44. §-hoz

[Hszt. 63. § (6) bekezdése]

A végkielégítésre jogosultság szabályainak egyértelművé tételét szolgálja a törvény. Ennek lényege, hogy a nyugdíjjogosultságot szerzettek nem jogosultak végkielégítésre függetlenül a felmentés indokától, jogcímétől.

A 45. §-hoz

[Hszt. 64. § (1) bekezdése]

A hivatásos szolgálatba történő visszavétel lehetőségének biztosítása azok esetében is, akik korábban közös megegyezéssel, illetve a vezetői kinevezés visszavonását követően felmentéssel szűntették meg szolgálati viszonyukat.

A 46. §-hoz

(Hszt. 79. §-a)

A törvény pontosítja az előléptetést kizáró okokat és egyértelmű szabályt ad a kizáró okok megszűnése után a soron következő rendfokozatba léptetésre.

A 47. §-hoz

[Hszt. 84. § (4) bekezdése]

A szolgálati tapasztalatok figyelembevételével szükségessé vált, hogy a törvény egyértelműen meghatározza a készenléti jellegű beosztásokban a heti időkerettől való eltérést. A rendelkezés szerint az ilyen beosztásokban éves keretben kell megállapítani a szolgálati idő mértékét.

A 48. §-hoz

[Hszt. 86. § (6) bekezdése]

Az általános munkajogi szabályokkal egyezően rögzíti a javasolt módosítás, hogy a munkaszüneti napon végzett tevékenységért a hivatásos állomány tagját az illetményén túl távolléti díj is megilleti.

A 49. §-hoz

(Hszt. 94. §-a)

A rendelkezés a szülőt megillető egészségügyi szabadság szabályait pontosítja, összhangba hozva a társadalombiztosítás általános szabályaival, a vonatkozó egyéb törvényekkel.

Az 50. §-hoz

(Hszt. 96. §-a)

Az illetménynélküli szabadság engedélyezésének lehetőségét határozza meg a parancsnok mérlegelési jogkörében, illetve a szülő nő számára biztosítandó illetménynélküli szabadság rendjét igazítja a megváltozott szociális jogszabályokhoz.

Az 51. §-hoz

[Hszt. 97. § (4) bekezdése]

A más szervhez vezényelt, illetve véglegesen áthelyezetett hivatásos állományt megillető szabadság kiadásának, vagy pénzbeni megváltásának, továbbá az évi rendes szabadság kiadásának rendjét határozza meg a Ktv. rendelkezéseivel összhangban.

Az 52. §-hoz

[Hszt. 98. § (1) bekezdése]

A törvény a saját elhatározás alapján tanulni kívánók előzetes bejelentési kötelezettségét és az állományilletékes parancsnok bizonyos, a szolgálati érdeket védő korlátozó lehetőségét tartalmazza.

Az 53. §-hoz

[Hszt. 101. § (4) bekezdése]

A törvény a teljesítményértékeléssel kapcsolatos szabályozással összhangban rendelkezik az illetmény eltérítés lehetőségére, egyidejűleg átemelve a szabályozást az általános részbe.

Az 54. §-hoz

(Hszt. 103. §-a)

A rendelkezés az illetménykiegészítésre vonatkozó szabályokat kiegészíti oly módon, hogy a helyi szervek állománya is részesüljön illetmény kiegészítésben.

Az 55. §-hoz

(Hszt. 104. §-a)

Az idegennyelv-tudási pótlék mértékének a Ktv. szabályaival egyező átalakítása, illetve a különböző típusú és az alapfokú nyelvvizsga esetén, a jelenlegi kedvezőbb szabályok megtartása, bizonyos átmeneti szabály (szankció) beiktatásával.

Az 56. §-hoz

[Hszt. 107. § (1) bekezdése]

A beosztásból történt felfüggesztés esetén az illetmény visszatartás szabályainak kiegészítését, pontosítását tartalmazza, bevezetve a Ktv.-ben és a Kjt.-ben meglevő azt a szabályt, hogy elbocsátás fegyelmi büntetés kiszabása esetén, annak jogerőre emelkedéséig a teljes illetményt vissza kell tartani.

Az 57. §-hoz

(Hszt. 115/A. §-a)

A törvény a hivatásos állomány tagja lakáshoz jutásának támogatása érdekében a Ktv. szabályaival egyező állami készfizető kezességvállalás rendjének bevezetésére vonatkozó szabályokat tartalmaz.

Az 58. §-hoz

[Hszt. 119. § (1)-(2) bekezdése]

A törvény a fegyelmi eljárás alapjául szolgáló kötelezettségszegés meghatározását pontosítja, valamint a szolgálattal összefüggő szabálysértések tekintetében összhangba hozza a jelenlegi szabályozást a szabálysértési törvénnyel.

Az 59. §-hoz

[Hszt. 120. § (2) bekezdése]

Csekély súlyú fegyelemsértés esetén egyszerűsíti a parancsnok helyzetét, miután ilyen esetekben a módosítás lehetővé teszi a fegyelmi eljárás mellőzését.

A 60. §-hoz

(Hszt. 127/A. §-a)

A fegyelmi jogkörök gyakorlásának rendjét pontosítja a más szervhez vezényeltek, illetve a minisztériumi szervekhez berendeltek vonatkozásában.

A 61. §-hoz

[Hszt. 128. § (1)-(3) bekezdése]

A pontosítás a 66. § rendelkezésével összhangban ad lehetőséget a fegyelmi jogkört gyakorló elöljárónak a fegyelmi elrendelésére, illetve annak mellőzése esetén a figyelmeztetésre.

A 62. §-hoz

[Hszt. 132. § (3), (5)-(8) bekezdése]

A fegyelmi eljárás alá vont felfüggesztésének szabályait pontosítja. Meghatározza többek közt a felfüggesztés alatt álló jogait és kötelezettségeit, jogorvoslati lehetőségeit.

A 63. §-hoz

[Hszt. 134. § (1) bekezdése]

A fegyelmi eljárás lefolytatásával kapcsolatos eljárási szabályokat pontosítja.

A 64. §-hoz

(Hszt. 137. §-a)

A törvény az egyszerűsített fegyelmi eljárás szabályait határozza meg.

A 65. §-hoz

[Hszt. 140. § (1) bekezdése]

A fegyelmi eljárás megszüntetésnek szabályait pontosítja a törvény.

A 66. §-hoz

[Hszt. 143. § (1) bekezdése]

A fenyítés ellen benyújtott panaszügyekben másodfokon eljáró vezető hatáskörének, az általa tehető intézkedéseknek pontosítását tartalmazza a törvény.

A 67. §-hoz

[Hszt. 145. § (1) bekezdése]

A szabálysértési ügyekben alkalmazott eljárási szabályok pontosítására vonatkozik. A pénzbírság kiszabása esetén lehetővé teszi a részletfizetés engedélyezését.

A 68. §-hoz

[Hszt. 146. § (2) bekezdése]

A kiszabott fegyelmi büntetés jogerőssé válásának szabályait pontosítja.

A 69. §-hoz

(Hszt. 149. §-a)

A törvény a szolgálattal nem összefüggő bűncselekmény elkövetőjének méltatlanná válását megállapító szabályt pontosítja.

A 70. §-hoz

[Hszt. 182. § (4) bekezdése]

A teljes összegű szolgálati nyugdíj folyósításának eseteit pontosítja, kiterjesztve azt a vezetői kinevezés visszavonása következtében felmentettekre is.

A 71. §-hoz

[Hszt. 187. § (3) bekezdése]

A törvény a társadalombiztosítási nyugellátásról szóló 1997. évi LXXXI. törvénynek (a továbbiakban: Tny. tv.) özvegyi nyugdíjjal kapcsolatos rendelkezések módosítását követő rendelkezést tartalmaz.

A 72. §-hoz

[Hszt. 194. § (2) bekezdése]

A törvény - szemben a jelenlegi szabályozással, amely az elévülési időn belül nem korlátozza a szolgálati panasz előterjesztését - a jelentősebb, első sorban a szolgálati viszonyt érintő munkáltatói intézkedésekkel szemben rövid, 15 napos határidőt szab a panasz előterjesztésére a Ktv. rendelkezéseihez hasonlóan.

A 73. §-hoz

[Hszt. 197. § (5) bekezdése]

A munkajogi ügyekben eljáró bíróságok döntési lehetőségeit az Mt. rendelkezéseivel hozza összhangba, eltörölve a kétszeres végkielégítés kötelező szabályát.

A 74-75. §-hoz

(Hszt. 245/D. §-a)

A Ktv. módosításával összhangban a vezetői kinevezés visszavonását követő, illetve az arról történő lemondás esetén alkalmazandó eljárási szabályokat tartalmazza, amelyek a korábbinál kedvezőbbek, illetve a jogbiztonságot szolgálják.

A 76. §-hoz

(Hszt. 245/H. §-hoz)

A módosítás révén lehetővé válik, hogy a helyi szervek vezetőinek besorolása a szervezetek nagyságának, szakmai súlyának megfelelően differenciáltan kerüljön meghatározásra.

A 77. §-hoz

(Hszt. 247. §-a)

A módosítás az időközben bekövetkezett szervezeti változások miatti pontosítás mellett alapvetően azt a célt szolgálja, hogy a decentralizálás érdekében állományilletékes parancsnokként a helyi szervek vezetői is rendelkezzenek munkáltatói jogkörökkel.

A 78. §-hoz

[Hszt. 251. § (2) bekezdése]

A törvény kiterjeszti rendvédelmi oktatási intézményekben tanuló és az első évet eredményesen befejezők hivatásos állományba vételének szabályait a fejezet hatálya alá tartozó valamennyi fegyveres szervre.

A 79. §-hoz

(Hszt. 255-256. §, 256/A-256/D. §)

A Hjt. hatályba lépésével egyidejűleg hatályukat vesztették a Hszt XIX. fejezetének szerződéses állományra vonatkozó szabályai is, amelyet a többi fegyveres szerv (pl.: határőrség, tűzoltóság) szerződéses állományára is alkalmazni kellett. A törvény ennek megoldására a határőrség hivatásos és szerződéses állományára vonatkozó különös rész újraszabályozását tartalmazza, amelyet a polgári védelem állományára vonatkozóan is alkalmazni rendel.

A 80. §-hoz

[Hszt. 258. § (1) bekezdése]

A hivatásos rendőri szolgálati jogviszony létesítésének feltételei közül a közeli hozzátartozókra, illetve az egy háztartásban élőkre vonatkozó szigorú életviteli előírásokat - nem korlátlanul - enyhíti. Jogviszony ilyen esetben is csak akkor létesíthető, ha az a szolgálat törvényes és befolyástól mentes ellátását nem veszélyezteti.

A 81. §-hoz

[Hszt. 265. § (3) bekezdése]

A szerződéses állomány tekintetében a törvény meghatározza az alkalmazandó szabályokat.

A 82. §-hoz

[Hszt. 293. § (1) bekezdése]

A törvény a korábbi szabályozás hiányosságát kiküszöbölve a polgári nemzetbiztonsági szolgálatoknál is bevezetésre javasolja az egyéb veszélyességi pótlékot.

A 83-84. §-hoz

[Hszt. 308. §, 325. § (2) bekezdése]

A Vám és Pénzügyőrségre vonatkozó különös részt pontosításokat tartalmaz, tételesen meghatározva az egyes vezetői kategóriák és szervezetek és a veszélyes munkakörök tartalmát.

A 85. §-hoz

[Hszt. 328. § (4) bekezdése]

A szolgálati idő számításának szabályait egészíti ki, meghatározva a pótszabadság mértéke és a jubileumi jutalom szempontjából elismerhető idő tartalmát is.

A 86. §-hoz

(Hszt. 342. §-a)

A miniszter számára korábban is meglévő felhatalmazás kiegészítését tartalmazza, arra vonatkozóan, hogy a fegyelmi eljárás részletes szabályait rendeletben határozza meg.

A 87. §-hoz

(Hszt. mellékletei)

A Hszt 2. számú mellékletének módosítása a kiemelt munkáltatói jogkörök gyakorlásának rendjét tartalmazó és bizonyos decentralizációt is magában foglaló pontosítást tartalmaz.

A Hszt 6/A. számú mellékletének módosítása a Ktv. tervezett módosításával összhangban mindkét besorolási osztályban (a közalkalmazotti diplomás minimálbér mértékére és a legkisebb munkabérre figyelemmel) a pályakezdő, illetve a legmagasabb beosztotti kategóriában biztosítja az illetményszorzóinak kisebb növelését.

A 88. §-hoz

(Hszt. 7. számú melléklete)

A személyügyi nyilvántartásban a fegyelmi eljárással összefüggésben nyilvántartandó adatkörök pontosítását szolgálja.

A 89. §-hoz

[A Hjt. 2. §-ának (32) bekezdése]

Az alkalmazás típusú kiküldetés nem jelenik meg a Hjt-ben annak ellenére, hogy mind az Alkotmány, mind a Hvt. (259/A. §) tartalmaz az ilyen jellegű tevékenységet. Indokolt, hogy a kiküldendő szempontjából is törvényi szinten megfogalmazásra kerüljön a legnagyobb intenzitású konfliktusokat magába foglaló, kikényszerítő jellegű műveletek lehetősége. Az alkalmazás előfordult az Öböl-háborúban részt vett a magyar orvoscsoport esetében, illetve így minősült volna a magyar katonák vagy a magyar kontingens részvétele jugoszláv területen az ott 1999-ben folyt NATO műveletekben. A jövőbeni jogalkalmazás az egyértelmű hivatkozással e kérdésben is, biztonságosabbá válhat. Az alkalmazás fogalma magában foglalja a jelenlegi a) pont szerinti kollektív védelmi feladatokat is, ugyanakkor pontosítást nyer, hogy a kollektív védelmi, de belföldi feladatok nem minősülnek külföldi szolgálatnak.

A 90. §-hoz

[A Hjt. 36. § (2)-(3) bekezdései]

Az Mt. időközi módosításával összefüggésben a szakszervezeti tisztségviselők munkaidő-kedvezményével kapcsolatos új rendelkezéseket a Hjt-be is indokolt felvenni.

A 91. §-hoz

[A Hjt. 41. § (3) bekezdése]

A módosítás összhangba hozza a honvédségi ösztöndíj folyósításának időtartamával az arra tekintettel vállalandó legrövidebb szerződéses szolgálat időtartamát.

A 92. §-hoz

[A Hjt. 46. § (3) bekezdés h) pontja]

A módosítás a katonai felsőoktatási intézmény más szerves státuszát, ezáltal az ott szolgálatot teljesítőkre vonatkozó rendelkezési állományba helyezési kötelezettséget szűnteti meg annak érdekében, hogy a felsőoktatásra vonatkozó szakmai törvényi szabályok mellett a Hjt. rendelkezése megfelelően alkalmazhatók legyenek. A módosítás következtében az intézmény állományában szolgálatot teljesítők egyenlő eséllyel vehetnek részt az előmeneteli versenyben, és kedvezőbb feltételekkel módosíthatnak pályát. Azonos okú módosítás a Hjt. 49. §-a (6) bekezdésének, valamint a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény (a továbbiakban: Hft.) 4. §-a (3) bekezdésének korrekciója is.

A 93. §-hoz

[A Hjt. 51. § (1) bekezdés c) pontja és (4) bekezdése]

A korábbi szabályozás szerint a Hjt-ben meghatározott esetekben kötelező érvényű a rendelkezési állományba helyezés, amely azonban az állomány tagjának beleegyezése nélkül végrehajthatatlan. A módosítás célja, hogy a törvény 48. § és 50. § közötti összhang megteremtésével biztosítsa a felmerült problémák megoldását.

A 94. §-hoz

[A Hjt. 52. § (4) bekezdése]

A korábban hatályos szövegben a képzésre, illetve a nemzetközi pályázat útján külföldi munkavégzésre való utalás szükségtelen, mivel azok a Hjt. 2. § (32) bekezdésének g) és h) pontja alapján részei a külföldi szolgálatnak. Szükséges ugyanakkor a 3 hónapos időtartam felvétele, hiszen a hatályos szöveg szerint az ennél rövidebb időtartamú feladatokra (képzés, gyakorlat stb.), melyek a fenti bekezdés szerint külföldi szolgálatnak (ideiglenes kiküldetésnek) minősülnek, miniszteri vezénylés szükséges, amely indokolatlanul magas döntési szint. Összefüggő tartalmú módosítást tartalmaz a Hjt. 3. számú mellékletének második pontosítása is.

A 95. §-hoz

(A Hjt. új 52/A. §-a)

A korábbi törvényi szabályozási állapot részbeni visszaállítását szolgáló új rendelkezés egyértelműsíti, hogy melyek azok a külföldi tevékenységgel összefüggő szolgálat-teljesítési formák, amelyekhez az állomány tagjának beleegyezése nem szükséges. Mindez a szolgálati érdekkel hangolja össze a méltányos egyéni érdekeket.

A 96. §-hoz

[A Hjt. 53. § (4) bekezdése]

A Hjt. megbízással foglalkozó 53. §-a három megbízási okot említ, úgymint a megüresedett szolgálati beosztás ellátását, a szolgálat ellátásában tartósan akadályozott személy helyettesítését, valamint az állomány tagja szolgálati beosztásához nem tartozó feladatkör ellátását. Ezzel szemben a (4) bekezdésben csak az első két esetre volt meghatározva a helyettesítési díj mértéke, amelyet a jelen módosítás pótol.

A 97. §-hoz

[A Hjt. 59. § (2)- (3) bekezdései]

A módosítás egyértelművé teszi, hogy a nyugdíjjogosultság megszerzésekor - előmenetel hiányában - csak az általános előmeneteli rendbe tartozó szolgálati viszonyát kell felmentéssel megszűntetni, mivel a speciális beosztásban szolgálatot teljesítők esetében a beosztás jellegéből adódóan ilyen irányú kötelezettség nincs.

A további pontosítások a felmentés jogkövetkezményét alkalmazzák az áthelyezést alapos ok nélkül megtagadók esetében.

A 98. §-hoz

[A Hjt. 67. § (5) bekezdése]

Az állomány tagja általános szabályként a végkielégítés felére jogosult, ha további szolgálata biztosított lenne, de az áthelyezéshez, kinevezéshez nem járult hozzá. A módosítás a Hjt. 51. § és 59. § módosításával összefüggő szövegpontosítás, amely a szolgálati érdek fogékony magatartás tanúsítása irányába orientál.

A 99. §-hoz

[A Hjt. 69. § új (7) bekezdése]

A módosítás a visszavétel alkalmazása esetén eddig felmerült bizonytalanságokat szünteti meg azzal, hogy kimondja a 47. éves felső korhatár figyelmen kívül hagyásának lehetőségét, egyebekben pedig egyértelműsíti, hogy a szolgálati viszony létesítéséhez előírt feltételeknek a visszavétel esetén is meg kell felelni.

A 100. §-hoz

[A Hjt. 78. §-ának új (8) bekezdése]

A Hjt. alkalmazása során felmerült problémák megoldására szolgáló módosítás, amely biztosítja, hogy a magasabb rendfokozati állománycsoportba a honvédség állományából történő kinevezéskor szabályozottan kerüljön megállapításra az új rendfokozat. Az új rendelkezés a diploma-szerzőként tiszti állományba kerülő tiszthelyettesek esetében lesz alkalmazandó, kiküszöbölve a polgári végzettséggel állományba lépőkkel szemben fennálló hátrányos helyzetet.

A 101. §-hoz

[A Hjt. 82. § új (7) bekezdése]

Az egészségi, pszichikai és fizikai alkalmasságra vonatkozó adatok, a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 2. §-ának 2. b) pontja alapján különleges adatnak minősülnek. Az Avtv. 3. § (2) bekezdése értelmében e különleges adatok akkor kezelhetők, ha az adatkezeléshez az érintett írásban hozzájárul, vagy azt törvény elrendeli. Az adatkezelés célját a Hjt. eddig is meghatározta, de nem tartalmazott olyan törvényi előírást, amely lehetővé tenné, hogy a parancsnok az alkalmassági vizsgálatot, illetve felülvizsgálatot végző szerv számára adatokat szolgáltasson.

A 102. §-hoz

[A Hjt. 84. § (4) bekezdése]

A módosítás alapján egyértelművé válik, hogy a speciális beosztást betöltők csak a várakozási idő leteltével léptethetők elő.

A 103. §-hoz

[A Hjt. 87. § (1) bekezdése)

A hatályos szöveg szerint egyes speciális beosztásokat (százados, főtörzsőrmester) csak a nyugdíjjogosultság megszerzéséig lehet betölteni. Ez ellentétes a speciális beosztás lényegével és hátrányos úgy a munkáltató, mint az állomány tagja részére. A módosítás biztosítja, hogy a sajátos végzettséget, képzettséget igénylő beosztások hosszú ideig megfelelő szakemberekkel legyenek feltöltve.

A 104. §-hoz

[A Hjt. 89. § (6) bekezdése]

A kisebb létszámú katonai szervezeteknél a Hjt. jelenlegi szabályai szerint lehetetlen egyes előmeneteli bizottságokat létrehozni, mivel bizonyos rendfokozatot viselők nem állnak rendelkezésre. A módosítás az előmeneteli bizottság elnöke és tagjai vonatkozásában rendfokozatban a felfelé történő eltérést, ezáltal a kijelölést és a működést teszi lehetővé.

A 105. §-hoz

[A Hjt. 91. § (2) és (4) bekezdése]

A Hjt. módosítását a más törvényekkel való terminológiai egységesítésen túl a (4) bekezdés hatályos szövegében indokolatlanul meglévő éves időkeret elhagyása indokolja.

A 106. §-hoz

[A Hjt. 92. § (3) és (4) bekezdése]

A 24 órás őr- és ügyeleti szolgálat, valamint a lakáson kívül eltöltött készenlét után, a szolgálatot követő pihenőnapon felül járó jelenlegi 1-2 szabadnap - figyelembe véve, hogy ezek a szolgálatok a miniszter által meghatározott körben készenléti jellegűek - túlzottnak tűnik, ami esetenként a katonai kiképzés folytatását akadályozhatja. A törvény szerint a Hjt. a szolgálatok utáni szabadnapokat kiadható és differenciált módon állapítja meg.

A 107. §-hoz

[A Hjt. 94. § (3)-(4) bekezdései]

A Hjt. 94. § (3) bekezdése meghatározza azokat az eseteket, amikor a túlszolgálat jogszabály szerinti felső határát (a jelenlegi 450 órát) nem kell betartani. A szigorító jellegű szabályozás az eddigi példálózó felsorolást taxációvá módosítva megakadályozza, hogy a felmentési okok kiterjesztő értelmezéséből jogalkalmazási bizonytalanság eredjen.

A Hjt. 94. § (4) bekezdésének szövegét pontosító rendelkezés egyértelműsíti, hogy a külföldi napidíjra, illetőleg a devizaellátmányra tekintettel, sem az ideiglenes, sem pedig a tartós külszolgálatot teljesítőknek nem jár a túlszolgálati díj a külföldi szolgálat időtartamára.

A 108. §-hoz

[A Hjt. 104. § új (7) bekezdése]

A kiegészítés egyértelműsíti, hogy a tartósan képzésre vezényeltek esetében - hasonlóan a pedagógusok kötelező szünetbeli szabadság-kiadási szabályához - hány napig számítandók be a tanulmányi szünetek az éves szabadság terhére.

A 109. §-hoz

[A Hjt. 111. § (1) bekezdés felvezető szövege]

A Hjt. hatályos 111. § (1) bekezdése nem fogalmaz egyértelműen, a jogszabályi szöveg értelmezhető úgy is, hogy azok a hivatásos katonák, akiknek az általuk betöltött beosztások elnevezésében szerepel a „vezető” szó, alanyi jogon vezetői illetménypótlékra tarthatnak igényt. A módosítás egyértelműsíti, hogy a végrehajtási rendelet szerinti felsorolás konstituálja a vezetői illetménypótlékra való jogosultságot.

A 110. §-hoz

[A Hjt. 112. § (2)-(4), (6) és (7) bekezdései]

A Hjt. 112. § foglalkozik az idegen nyelv tudás kapcsán kifizetendő nyelvpótlékokkal, a szöveghelyek az idegen nyelv tudás megítélése szempontjából pontatlannak tekinthetők, de csakis ebből a szempontból. A törvény szövege állami nyelvvizsgát ismer el, de a mai besorolás szerint „államilag elismert nyelvvizsgák” vannak az idegen nyelv tudást igazoló, államilag elismert nyelvvizsgáztatás rendjéről és a nyelvvizsga bizonyítványokról szóló 71/1998. (IV. 8.) Korm. rendelet szerint.

Ezen túl a Hjt. a STANAG 6001 nyelvvizsgát említ, ami nem államilag elismert nyelvvizsga, hanem a NATO szabványnak megfelelő követelményrendszer. A módosítás egyenértékűsíti a nyelvvizsgákat az illetménypótlékok folyósítása szempontjából.

A törvény - szinkronban a Ktv. módosításával - az angol, francia, német nyelvek középfokú ismerete után fizetendő nyelvpótlék havi mértékét 10%-kal emeli.

A 111. §-hoz

[A Hjt. 114. § (1) bekezdés j), s) és t) pontjai]

A Hjt. 114. § (1) bekezdésének j) pontja szerint a katonaorvosok óránkénti ügyeleti díja a köztisztviselői illetményalap (ebben az évben változatlanul 33 000 Ft) 0,3%-ától 3,0%-áig terjed, vagyis az óradíj 99-990 Ft. Ez az összeg a Hjt. hatályba lépésekor igazodott a honvédség közalkalmazott orvosainak az ügyeleti díjához, sőt valamelyest meg is haladta azt. A közalkalmazottak ügyeleti díja - mivel az az alapbérük %-ában van meghatározva - a 2002. szeptember 1-jei igen jelentős illetményemelés következtében bizonyos esetekben ma már meghaladja a katonaorvosokét, mely feszültséget okoz a két állománycsoport között, s ennek megszüntetése érdekében a katonaorvosok ügyeleti díját 50%-kal indokolt felemelni.

Az új egészségügyi pótlékok bevezetését a nemzetközi együttműködés követelményeinek megfelelő új katonai egészségügyi szervezetek kialakítása és feltölthetősége teszi szükségessé.

A 112. §-hoz

(A Hjt. 123. § második mondata)

A Hjt. 114. § (1) bekezdésének r) pontja szerinti gépjárművezetői pótlék teljesítménytől függő, vagyis esetenkénti pótlék, ezért ezt a pótlékot ki kell venni a rendszeres pótlékok közül, az egészségügyi munkahelyi pótlékot viszont szerepeltetni szükséges.

A 113. §-hoz

(A Hjt. új 126/A.§-a)

A törvény - összhangban a Hszt. kiegészítésével - a Magyar Honvédség hivatásos állományú katonái esetében is lehetővé teszi az állami garanciával történő lakáshitel-konstrukció alkalmazását.

A 114. §-hoz

[A Hjt. 132. § (2) bekezdése]

Nemzetközi kötelezettségvállalásaink alapján számos országban teljesítenek szolgálatot a magyar fegyveres erők, illetve a rendőrség hivatásos (szerződéses) állományába tartozó személyek, akik közül nem egy olyan jogsértést is elkövet, ami a magyar jog szerint szabálysértésnek minősül. Mivel az Sztv. területi hatálya annak 2. §-a szerint - ha a törvény kivételt nem tesz - csak a belföldön elkövetett szabálysértésre terjed ki, e kriminatív jellegű jogsértések miatt jelenleg felelősségre vonást nem lehet alkalmazni.

Ezt a problémát kívánja a törvény megoldani a Hjt. 132. §-a (2) bekezdésének kiegészítésével, amit az Sztv. 2. §-án kívül lehetővé tesz az is, hogy az érintett hivatásos (szerződéses) állomány külföldi szolgálatait szabályozó SOFA egyezmények mindegyike e személyekre nézve a magyar joghatóságot írja elő.

A 115. §-hoz

(A Hjt. 217. §-a)

A munkajog (szolgálati jog) - csakúgy, mint más jogágak - ismeri az általános elévülési időnél rövidebb jogvesztő határidők alkalmazását, különösen a jogorvoslati eljárásokban.

A törvény a jogbiztonság erősítését szolgálja, mert ha egy régmúltban bekövetkezett eseményt, körülményt korlátlan ideig vitatni lehet, az mindig nehézkes, gyakran más jogviszony bizonytalanná tételével lehetséges, a bizonyítás pedig egyre nehezebbé válik.

A 116. §-hoz

[A Hjt. 224. § (8) bekezdésez]

A Hjt. 224. §-ának (6) bekezdése a szolgálati viszony megszüntetésének egy speciális esetét szabályozza. Ezen bekezdés része jelenleg a munkáltató megtérítési kötelezettségét korlátozó szabály, amelyet - a Ktv. vonatkozó rendelkezésének átemelésével - általános szabállyá szükséges tenni.

A 117. §-hoz

[A Hjt. 228. § (1) bekezdés d) és f) pontja]

A törvény - a szolgálati feladatok szintje és jellege szerint differenciált módon - pontosítja a személyi alapnyilvántartásba betekintésre jogosult elöljárók és szolgálati személyek körét.

A 118. §-hoz

[A Hjt. 259. § (2) bekezdése]

A törvény jelenleg hatályos 259. §-ának (2) bekezdése társadalombiztosítási szabályra [261. § (1) bekezdés] utaló rendelkezést tartalmaz a szolgálati viszonyba beszámítható idők vonatkozásában. Az utaló szabály az eljáró bíróságok ítélkezési gyakorlatában is tapintható értelmezési zavart okoz. Az értelmezési (munkaügyi) viták jövőbeni elkerülése érdekében indokolt a Hjt. 259. § (2) bekezdését felülvizsgálni.

A 119. §-hoz

(A Hjt. 270. §-a)

A módosítás lehetővé teszi, hogy a Hjt. hatályba lépésekor a viselt rendfokozatnál alacsonyabb rendfokozattal rendszeresített beosztást betöltők az előmenetelre vonatkozó szabályok alkalmazása nélkül rendfokozatuknak, képzettségüknek megfelelő beosztásba kerülhessenek. A módosítás biztosítja, hogy ilyen esetekben is megteremtődhessen a törvényben meghatározott határidőre a beosztások és rendfokozatok összhangja.

A 120. §-hoz

[A Hjt. 272.§-ának (1) bekezdése]

A szövegpontosítás egyértelműsíti, hogy a Hjt. hatályba lépésekor magasabb rendszeresített rendfokozattal járó beosztást betöltők előmeneteli kötelezettsége csak az egyéb (tipikusan végzettségi) követelményeknek megfelelés esetén érvényesül.

A 121. §-hoz

(Hjt. 287. §-a)

A törvény az állami készfizető kezesség vállalására vonatkozó további szabályok megalkotására hatalmazza fel a Kormányt.

A 122. §-hoz

(A Hjt. 3. számú mellékletének módosításai)

A módosítás az egyes kiemelt személyügyi jogkörök gyakorlásának szabályait pontosítja a külszolgálat, illetve a szolgálati idő módosítása vonatkozásában.

A 123. §-hoz

[A Hft. 4. § (3) bekezdése]

A Hft. 4. §-a (3) bekezdésének módosítása egyértelműsíti, hogy a katonai felsőoktatási intézménybe csak a nem katona állományú személyek kerülnek vezénylésre.

A 124. §-hoz

(A Hft. melléklete)

A rendelkezés a Zrínyi Miklós Nemzetvédelmi Egyetem 5. évfolyamos hallgatói illetmény-számítási szorzóját határozza meg, a törvény mellékletének kiegészítésével.

A 125. §-hoz

[A Hvt. 103. § (1) bekezdés n) pontja]

A módosítás egyértelműsíti, hogy mind a fegyveres erők, mind pedig a Hszt. hatálya alá tartozó többi fegyveres szerv hivatásos és szerződéses állományába való tartozás behívási akadályt jelent.

A 126. §-hoz

[A Hvt. 114. § (2) bekezdés j) pontja]

A módosítás - a Hszt. hatálya alá tartozó szervek analógiájára - lehetővé teszi a váltási rendtől gyorsabb leszerelést a Honvédség hivatásos vagy szerződéses állományába lépés esetén.

-----STARTING---POINT---VEGE---

A 127-139. §-hoz

Az ügykezelők jogviszonyváltása szükségessé teszi a Munka Törvénykönyve indokolt mértékű módosítását, ezért a törvény a Munka Törvénykönyve egyes rendelkezéseinek a hatályon kívül helyezését tartalmazza.

A törvény a polgármesteri tiszteletdíj megállapításánál is az államigazgatásban érvényes illetményalapot tekinti kiinduló mértéknek, ezért rendelkezik a szükséges mértékű hatályon kívül helyezésről.

A törvény tiszteletben tartja a 2001. július 1-jét megelőzően hatályos jogszabályok szerint megállapított önkormányzati illetményalapokat, ezért az átmeneti rendelkezések körében a polgármesteri illetmények, illetve tiszteletdíjak megállapításánál kizárja annak csökkenthetőségét.

A törvény az ügykezelők jogviszonyváltásához kapcsolódó hatályba léptető és átmeneti rendelkezéseit tartalmazza.

A hatályba léptető rendelkezések az illetményrendszer szerinti illetményekre történő átállást a köztisztviselők és az ügykezelők esetében egyaránt 2003. július 1. napjában határozza meg.

A törvény az átmeneti szabályok körében - többek között - rendelkezik az ügykezelők eskütételi, vagyonnyilatkozat tételi kötelezettségéről, a munkáltatói jogkör gyakorlói részére határidőhöz kötötten állapítja meg azokat az intézkedési kötelezettségeiket, amelyeket az ügykezelők jogviszonyváltásához kapcsolódóan szükségszerűen kötelesek megtenni.

A záró rendelkezések szövegpontosító jellegű részleges módosításokat és hatályon kívül helyezéseket tartalmaznak. Ezek közül kiemelkedik a Hjt. 209. § (3) bekezdésének és 211. § (6) bekezdésének módosítása, amelyet az özvegyi nyugdíj mértékének 2002. évi felülvizsgálata tett szükségessé. A társadalombiztosítási nyugellátásról szóló 1997. évi LXXXI. törvénynek az özvegyi nyugdíjjal kapcsolatos rendelkezései ez év november hó 1-jétől módosulnak, azoknak az özvegyi nyugdíja, akik saját nyugellátással is rendelkeznek 20%-ról 25%-ra emelkedik. Ezt a Hjt-ben is indokolt érvényesíteni.