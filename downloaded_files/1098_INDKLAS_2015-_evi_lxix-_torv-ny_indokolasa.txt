2015. évi LXIX. törvény indokolása

a Visegrádi Szabadalmi Intézetről szóló megállapodás kihirdetéséről

Általános indokolás

1. A találmányok szabadalmi oltalmát jelenleg országonként külön-külön kell megszerezni, és a megszerzett jogi védelem is a szabadalmat megadó (vagy a szabadalmat hatályosító) ország területéhez kötődik. A szabadalmi oltalom e territoriális jellegének meghaladása nélkül is létrehozott a nemzetközi közösség olyan rendszereket, amelyek - igazodva a globális és európai gazdaság körülményeihez és a vállalkozások igényeihez - megkönnyítik a találmányok oltalmának több országban történő biztosítását. Ezek közül jelentőségében kiemelkedik a Szabadalmi Együttműködési Szerződés (Patent Cooperation Treaty, széles körben használatos angol rövidítésével: PCT).

2. A PCT-nek jelenleg 148 szerződő állama van, köztük Magyarország és a visegrádi együttműködés többi országa is. Hazánk 1980 júniusa óta részese a szerződésnek. A PCT-t az 1980. évi 14. törvényerejű rendelet hirdette ki. A PCT működtetéséről az ENSZ szakosított intézménye, a Szellemi Tulajdon Világszervezete (World Intellectual Property Organization, WIPO) gondoskodik. A PCT rendszerének elterjedtségét és a bejelentők körében élvezett népszerűségét mutatja, hogy 2011-ben a WIPO már a kétmilliomodik nemzetközi bejelentés (azaz PCT-bejelentés) mérföldkövének eléréséről tudósíthatott. 2014-ben 214 100 nemzetközi szabadalmi bejelentést fogadtak a PCT rendszerében, 4,3%-kal többet, mint az előző évben.

3. A PCT révén egyetlen nyelven, egyetlen átvevő hivatalnál tett bejelentéssel szabadalmat lehet igényelni valamely találmányra a PCT több - a bejelentő által megjelölt - tagállamában vagy akár összes tagállamában. E nemzetközi bejelentés joghatásában megfelel egy-egy nemzeti (illetőleg regionális) bejelentésnek azokban a szerződő államokban, amelyeket a bejelentő a nemzetközi bejelentésben megjelölt. A PCT keretein belül a szabadalom megadására irányuló eljárás két szakaszban folyik. Az eljárás az ún. nemzetközi szakasszal veszi kezdetét, amelyet az ún. nemzeti szakasz követ.

A nemzetközi bejelentést a PCT rendelkezései értelmében az ún. átvevő hivatalnál kell benyújtani. Az átvevő hivatal megvizsgálja, hogy a bejelentés megfelel-e a nemzetközi bejelentési nap elismeréséhez szükséges feltételeknek, majd a szabályszerűnek talált bejelentést továbbítja a WIPO Nemzetközi Irodájához és a nemzetközi kutatási szervhez.

A nemzetközi szakaszban a nemzetközi kutatási szerv és elővizsgálati szerv (PCT-hatóság) nemzetközi kutatási jelentést és külön kérelemre nemzetközi elővizsgálati jelentést készít. A nemzetközi kutatás és elővizsgálat a bejelentő számára fontos információt nyújt szabadalmaztatási stratégiájának kidolgozásához. „Erős”, megalapozott szabadalmak megadását segíti elő, továbbá hozzájárul ahhoz is, hogy a nemzeti és regionális iparjogvédelmi hatóságok a párhuzamos kutatás fölösleges többletterheitől megszabaduljanak.

A bejelentés nemzetközi közzétételére a WIPO Nemzetközi Irodájánál, a bejelentés elsőbbségi napjától számított 18. hónap elteltével kerül sor. A nemzetközi közzétételnek - bizonyos feltételek teljesítése esetén - ugyanolyan hatálya van, mint amilyet az érintett szerződő állam nemzeti joga a még nem vizsgált nemzeti bejelentések kötelező nemzeti közzétételéhez fűz.

A PCT rendszerében a nemzetközi szakaszt nemzeti szakasz követi. Ez utóbbi során a megjelölt, illetve kiválasztott nemzeti vagy regionális hivatalok előtt kell tovább folytatni a szabadalom megadására irányuló eljárást, országonként, illetve hivatalonként külön-külön. E nemzeti szakaszban - bizonyos megkötésekkel és feltételekkel - a szerződő államok már saját nemzeti jogukat alkalmazzák (illetve a regionális hatóságok a rájuk irányadó nemzetközi szerződés szerint járnak el). A bejelentőnek az elsőbbség napjától számított harminc hónapon belül kell teljesítenie a megjelölt hivatalnál a nemzeti szakaszba lépéshez szükséges eljárási cselekményeket. Hazánkban a Szellemi Tulajdon Nemzeti Hivatala (SZTNH) megjelölt hivatalként jár el azoknak a nemzetközi szabadalmi bejelentéseknek az ügyében, amelyekben Magyarországot a szerződés értelmében megjelölték, és kiválasztott hivatalként azokban az ügyekben, amelyekben a bejelentő Magyarországot kiválasztotta olyan szerződő államként, ahol az elővizsgálat eredményeit fel kívánja használni; kivéve, ha a nemzetközi bejelentés Magyarországra is kiterjedő hatályú európai szabadalom megadására irányul.

A PCT rendszere tehát nem teremt „világszabadalmat”, a nemzetközi bejelentés, illetve a nemzetközi eljárás (kutatás, közzététel, elővizsgálat) összességében végül nem vezet el sem a megjelölt országokra vonatkozó nemzeti szabadalmak nemzetközi szintű, „központi” megadásához, sem pedig több országra vonatkozó, egységes „nemzetközi szabadalom” engedélyezéséhez. A szabadalom megadása a nemzeti vagy regionális hivatalok előtt történik. A PCT a bejelentők számára mégis számos gyakorlati könnyebbséget nyújt, időt nyerhetnek vele és számottevő költség-megtakarítást érhetnek el az igénybevételével. Ez magyarázza a PCT globális sikerét, amit a már idézett statisztikai adatok meggyőzően támasztanak alá.

4. A PCT az európai szabadalmi rendszerrel is összekapcsolódik. Az Európai Szabadalmi Egyezmény (ESZE) regionális szabadalmi szerződésnek minősül a PCT 45. cikk (1) bekezdése értelmében. Ebből következik, hogy az ESZE-nek a PCT rendelkezéseivel összhangban kell állnia. Az ESZE - amelynek Magyarország is részese 2003. január 1-je óta - megteremtette a szerződő államok közös, egységes, de a nemzeti szabadalmi joguktól elkülönülő jogrendjét a szabadalmak megadására vonatkozóan. Ennek köszönhetően az ESZE szerint egyetlen bejelentés alapján, egyetlen nyelven lefolytatott, egyetlen, egységes eljárásban lehet szabadalmat - európai szabadalmat - szerezni az egyezmény több vagy akár valamennyi tagországára kiterjedően. Az európai szabadalmi rendszerben - szemben a PCT rendszerével - tehát egy bejelentéssel, egyetlen eljárásban nemcsak igényelni lehet szabadalmat több országra vonatkozóan, hanem azt meg is lehet szerezni.

Másfelől az egyetlen, egységes európai eljárásban megadott európai szabadalmak a megadásukat követően azokban az országokban, amelyekre a hatályuk kiterjed, nemzeti szabadalmakként élnek tovább, vagyis azokat úgy kell tekinteni, mintha az adott ország nemzeti hivatala előtti eljárásban megadott szabadalmak volnának, azzal azonban, hogy számos kérdésben rájuk az egyezménnyel egységesített, európai szinten megállapított anyagi jogi szabályok vonatkoznak.

Ez azt is jelenti, hogy az európai szabadalom annyiban nem haladta meg az oltalom territoriális jellegét, hogy megadását követően is szupranacionális, több ország területére egységesen kiterjedő hatályú szabadalomként funkcionálna. Ez utóbbit az egységes hatályú európai szabadalom küszöbön álló bevezetése fogja elérni és biztosítani.

Az ESZE által létrehozott jogrend, illetve az európai szabadalmak megadására irányuló eljárás a szerződő államok nemzeti szabadalmi jogával és nemzeti szabadalomengedélyezési eljárásaival párhuzamosan érvényesül. Az európai szabadalmi rendszer tehát együtt él a nemzetivel, az utóbbit nem váltja fel, nem teszi fölöslegessé. Az európai út megnyílása csupán bővítette a bejelentők előtt álló eljárási választékot, nem zárta ki azonban azt, hogy találmányukra a nemzeti hivatalok előtti eljárásban szerezzenek szabadalmat. A bejelentő szabadon dönt arról, hogy találmányára európai (esetleg „euro-PCT”) vagy nemzeti úton (közvetlenül vagy a PCT-n keresztül) igényel-e szabadalmat. Az ESZE és a PCT közötti fontos összefüggés, hogy a PCT keretében lehetséges európai szabadalmi bejelentést (ún. euro-PCT bejelentést) is kezdeményezni. Ez azt jelenti, hogy a nemzetközi bejelentésben az egyezmény összes - vagy a bejelentő választása szerinti egy vagy több - tagállama is megjelölhető annak feltüntetésével, hogy ezekben az államokban európai szabadalmat kívánnak szerezni. Ilyen esetben a PCT szerinti eljárás nemzeti szakaszát az Európai Szabadalmi Hivatalnál (az ESZH-nál) kell kezdeményezni és az egyezmény szabályai szerint kell lefolytatni. Az ESZH ilyen esetben mint megjelölt vagy kiválasztott hivatal jár el az ESZE 153. cikkével összhangban. Az ESZH emellett átvevő hivatali funkciót is betölt (ESZE 151. cikk), valamint - amint arra a 3. pont és az 1) lábjegyzet már utalt - nemzetközi kutatási és elővizsgálati szervként is eljár (ESZE 152. cikk).

5. A PCT 16. cikk (1) bekezdése értelmében nemzetközi kutatási szerv lehet akár nemzeti hivatal, akár kormányközi szervezet, amelynek hatáskörébe tartozik a szabadalmi bejelentések tárgyát képező találmányok vonatkozásában a technika állásával kapcsolatos dokumentációs kutatási jelentések készítése. Az Európai Szabadalmi Szervezet (ESZSZ) a példa olyan kormányközi szervezetre, amelynek saját munkaszerve - az ESZH - végzi a nemzetközi kutatást; a dán, izlandi és norvég részvétellel működő Északi Szabadalmi Intézet (Nordic Patent Institute, NPI) pedig arra teremtett - immár nemzetközileg is elfogadtatott - modellt, hogy a nemzetközi kutatást a kormányközi szervezet tagállamainak nemzeti hatóságai végzik, és a kormányközi szervezet munkaszerve csupán koordinációs és külső képviseleti feladatokat lát el.

Az átvevő hivatal jelöli meg azokat a nemzetközi kutatási szerveket, amelyek a nála benyújtott nemzetközi bejelentések vonatkozásában a nemzetközi kutatás elvégzésére illetékesek [PCT 16. cikk (2) bekezdés].

A nemzetközi kutatási szerveket a PCT Unió közgyűlése jelöli ki. Bármely nemzeti hivatal és bármely kormányközi szervezet, amely eleget tesz az előírt követelményeknek, kijelölhető nemzetközi kutatási szervként.

A kijelölés az érintett nemzeti hivatal vagy kormányközi szervezet beleegyezésétől és a közgyűlés által jóváhagyandó olyan megállapodástól függ, amelyet az említett hivatal vagy szervezet és a Nemzetközi Iroda kötnek egymással. A megállapodás meghatározza a felek jogait és kötelességeit, különösen az említett hivatal vagy szervezet kifejezett kötelezettségvállalását arra nézve, hogy a nemzetközi kutatás valamennyi közös szabályát alkalmazza és betartja.

A PCT Végrehajtási Szabályzata (PCT VSZ) írja elő a nemzetközi kutatási szervre azokat a minimális követelményeket, különösen a személyzet és a dokumentáció vonatkozásában, amelyeket kijelölése előtt minden hivatalnak vagy szervezetnek ki kell elégítenie, és amelyeknek továbbra is eleget kell tennie mindaddig, amíg a kijelölés fennáll. Ezek a következők:

(i) a nemzeti hivatalnak vagy a kormányközi szervezetnek legalább száz főállású, a kutatások elvégzéséhez elegendő műszaki képzettségű alkalmazottal kell rendelkeznie;

(ii) e hivatalnak vagy szervezetnek rendelkeznie kell legalább az előírt, a kutatás céljainak megfelelően elrendezett minimumdokumentációval papíron, mikrohordozón vagy elektronikus eszközön tárolva, vagy számára hozzáférhető kell, hogy legyen ilyen dokumentáció;

(iii) e hivatalnak vagy szervezetnek rendelkeznie kell olyan személyzettel, amely el tudja végezni a kutatásokat a vonatkozó műszaki területeken, és nyelvi képzettségénél fogva meg tudja érteni legalább azokat a nyelveket, amelyeken az előírt minimumdokumentáció készült, vagy amelyekre azt lefordítják;

(iv) e hivatal vagy szervezet a nemzetközi kutatás közös szabályainak megfelelően minőségbiztosítási rendszerrel rendelkezik és belső felülvizsgálati intézkedések működését biztosítja;

(v) e hivatal vagy szervezet nemzetközi elővizsgálati szervvé való kijelöléssel rendelkezik.

A kijelölés határozott időtartamra szól és meghosszabbítható. Mielőtt a közgyűlés akár a nemzeti hivatal vagy a kormányközi szervezet kijelölése, akár a kijelölés meghosszabbítása tekintetében határozna, vagy mielőtt hozzájárulna, hogy a kijelölés hatályát veszítse, meghallgatja a kérdéses hivatalt vagy szervezetet, és kikéri az ún. műszaki együttműködési bizottság (angol rövidítésével: CTC) véleményét [PCT 16. cikk (3) bekezdés].

A nemzetközi elővizsgálati szervként történő kijelölésre a nemzetközi kutatási szervként történő kijelölés eljárási rendje és követelményei irányadók [PCT 32. cikk (3) bekezdés; PCT VSZ 63. szabály].

6. Az ESZSZ-en belül speciális feltételek és megszorítások érvényesülnek a tekintetben, hogy az ESZE szerződő államai igényelhetnek-e, és ha igen, miként, milyen esetben, PCT-hatósági státuszt nemzeti szabadalmi hivatalaik számára. E feltételeket és megkötéseket az ESZE egyik jegyzőkönyve, az európai szabadalmi rendszer központosításáról és annak bevezetéséről szóló jegyzőkönyv (a központosításról szóló jegyzőkönyv) rögzíti.

A jegyzőkönyv I. szakaszának (2) bekezdésében és II. szakaszában kimondott főszabály szerint a szerződő államok lemondtak az ESZH javára a nemzeti hivatalaik által nemzetközi kutatási vagy elővizsgálati szervként folytatott, illetve folytatható bármely tevékenységről, vagyis arról, hogy nemzeti szabadalmi hivatalaik PCT-hatóságként járhassanak el.

Ez a főszabály azonban csak a jegyzőkönyv III. szakaszában tett kivétellel érvényesül, ami azt eredményezi, hogy valójában csak azokra a szerződő államokra terjed ki, amelyek valamelyik hivatalos nyelve megegyezik az ESZH valamelyik hivatalos nyelvével (e nyelvek: angol, francia, német). A III. szakasz szerint ugyanis bármely olyan ESZE-tagállam központi iparjogvédelmi hatósága, amelynek hivatalos nyelve nem az ESZH valamely hivatalos nyelve, jogosult arra, hogy a PCT szerinti nemzetközi kutatási szervként és nemzetközi elővizsgálati szervként működjön.

E felhatalmazás azzal a megkötéssel érvényesül, hogy az érintett állam a hivatala által végzett PCT-hatósági tevékenységet az olyan nemzetközi bejelentésekre korlátozza, amelyeket az érintett állam állampolgárai vagy ebben az államban lakóhellyel vagy székhellyel rendelkező személyek, továbbá az ezzel az állammal szomszédos és az ESZE-ben részes bármely más állam állampolgárai vagy ott lakóhellyel vagy székhellyel rendelkező személyek nyújtanak be. Ezen kívül az ESZE-ben részes állam PCT-hatóságának az ESZH-val együtt kell működnie a nemzetközi kutatási tevékenység összehangolása céljából, és erről külön megállapodást is kell kötnie az ESZH-val különösen a következő témákra kiterjedően: kutatási eljárások és módszerek, a vizsgálók alkalmazására és képzésére vonatkozó minősítések, a hivatalok közötti kutatások és egyéb szolgáltatások közötti cserét szabályozó iránymutatások, továbbá a kívánt ellenőrzés és felügyelet létrehozásához szükséges valamennyi egyéb intézkedés. Emellett az ESZE 153. cikk (7) bekezdése alapján az ESZSZ Igazgatótanácsa a szükséges határozatok meghozatalával csökkenti az ESZH által az euro-PCT bejelentések tekintetében - a kiegészítő kutatási jelentések kapcsán - kirótt kutatási díjat azokban az esetekben, amikor az ESZE-ben részes állam PCT-hatósága készítette el az ESZH előtti eljárásban is felhasználni kívánt nemzetközi kutatási jelentést. Ezzel válik biztosítottá, hogy a bejelentők számára anyagilag, a költségek szempontjából reális alternatíva maradjon az ESZE-ben részes államok PCT-hatóságainak igénybevétele.

Az ESZSZ-en belül az ismertetett rendben és feltételekkel Finnország, Spanyolország és Svédország nemzeti hivatalai működnek PCT-hatóságként; Dánia, Izland és Norvégia pedig az NPI révén élt e lehetőséggel. Speciális helyzetben van az osztrák szabadalmi hivatal, amely az Ausztria ESZE-csatlakozása során megkötött megállapodás felhatalmazása alapján az Európán kívüli fejlődő országok bejelentői számára végez PCT-hatósági munkát.

7. A magyar szellemitulajdon-védelmi szakdiplomáciának évek óta prioritásként kezelt célja a kelet-közép-európai térség PCT-hatóságának létrehozása. E célkitűzés hangsúlyosan szerepel a szellemi tulajdon védelmére irányuló - az 1666/2013. (IX. 23.) Korm. határozattal elfogadott - nemzeti stratégiában, a Jedlik-tervben is (lásd e terv 4.1.2.2. pontját).

A régiós PCT-hatóság - mint nemzetközi szervezet - létrehozása érdekében 2009 nyarán kezdődtek az előzetes, szakértői szintű egyeztetések az SZTNH és az Osztrák Szabadalmi Hivatal (Austrian Patent Office, APO) között. Az akkor még Dunai Szabadalmi Intézet (a továbbiakban: DSZI) munkacímen futó kezdeményezés tárgyában az SZTNH és az APO terveik és szándékaik megerősítéseképpen közös nyilatkozatot is elfogadtak 2011 áprilisában. Ennek alapján a Nemzeti Kutatási, Innovációs és Tudománypolitikai Tanács 2011. május 13-i ülésén állásfoglalást fogadott el, amelynek figyelembevételével 2011. június 12-én és szeptember 20-án kelt leveleiben a közigazgatási és igazságügyi miniszter engedélyezte a nemzetközi szerződés előkészítésének megkezdését. A regionális nemzetközi együttműködés előnyeit felismerve - 2011 őszén - a Román Állami Találmányi és Védjegy Hivatal (State Office for Inventions and Trademarks, SOIT) is jelezte részvételi szándékát. Az emiatt szükségessé vált további előkészítő megbeszélések alapján 2012. március 27-én írták alá az SZTNH, az APO és a SOIT vezetői az újabb - immár háromoldalú - szándéknyilatkozatot a DSZI megalapításáról.

E szándéknyilatkozatot követően 2012 őszén került sor a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 5. § (1) bekezdése alapján a DSZI-ről szóló megállapodás létrehozására adott felhatalmazásra. Az erről szóló 127/2012. (X. 17.) ME határozat 2. és 3. pontjai alapján kapott kijelölést az SZTNH elnöke a megállapodás létrehozatalára irányuló tárgyalásokon való részvételre és a tárgyalások alapján előálló tervezet kézjegyével való ellátására (a közigazgatási és igazságügyi miniszter 2012. október 31-i levelével). E felhatalmazás alapján az SZTNH vezetése megkezdte a nemzetközi szerződés létrehozására irányuló tárgyalásokat is. A tárgyalások motorja mindvégig a magyar fél volt, de 2013 első félévére egyértelművé vált, hogy erőfeszítéseinkkel egyedül maradtunk.

Mindazonáltal 2013 kora őszén a visegrádi országok hivatalainak vezetőivel lefolytatott bilaterális találkozók azzal az örvendetes eredménnyel zárultak, hogy a V4 iparjogvédelmi hivatalok kifejezték érdekelődésüket egy regionális PCT-hatóság létrehozatala iránt. Új partnereink teljes egészében elfogadták a létrehozandó nemzetközi szervezet tekintetében kidolgozott koncepciót. Vagyis csak a partnereink változtak meg (és e tekintetben az említett ME határozat nem tartalmazott semmilyen megkötést, sőt, az alapjául szolgáló felterjesztés utalt is a partneri kör változásának lehetőségére), maga a létrehozni kívánt nemzetközi szervezet viszont tartalmilag ugyanaz maradt. Ugyanakkor az új partnerek kívánságával egyetértve megváltoztattuk a létrehozandó PCT-hatóság elnevezését Visegrádi Szabadalmi Intézetre. Ennek a döntésnek a fő indoka, hogy a kezdeményezéssel szembeni bizalom kiépítését régiónkban mintegy szavatolja a visegrádi összefogás pozitív üzenete. A visegrádi országok iparjogvédelmi hivatalvezetői ilyen megfontolások mentén 2013. október 16-án írták alá a Visegrádi Szabadalmi Intézet (VSZI) létrehozatalára irányuló elkötelezettségüket kinyilvánító szándéknyilatkozatot. E szándéknyilatkozat alapján a négy részt vevő ország szabadalmi hivatalainak szakértőiből munkacsoport alakult, amely kidolgozta a Visegrádi Szabadalmi Intézetről szóló megállapodás (VSZI-megállapodás) tervezetét és az intézet működésének első három évére szóló üzleti tervet. A megállapodás tervezetének aláírásra bocsátható szövegéről a felek között 2014. október 28-án jött létre a megegyezés. A VSZI-megállapodást 2015. február 26-án írták alá Pozsonyban a visegrádi országok képviselői. Magyarország esetében az ehhez szükséges felhatalmazást az 1713/2014. (XII. 5.) Korm. határozat 1-3. pontja adta meg.

8. A VSZI létrehozásának fő célja, hogy a részt vevő országok és egyes szomszédos államok feltalálói és vállalkozásai számára az eddigieknél előnyösebb feltételekkel tegye lehetővé a PCT rendszerének igénybevételét, a globális szabadalmi rendszerbe történő bekapcsolódást.

Ezt egyrészt a jelenleginél kedvezőbb nyelvi-nyelvhasználati rezsimmel éri el. A VSZI létrehozásáról és működéséről szóló, a WIPO Nemzetközi Irodájával megkötendő megállapodásban ugyanis - többek között - meg kell határozni azokat a nyelveket, amelyeken a VSZI a nemzetközi kutatást és elővizsgálatot elvégzi. Bizonyos, hogy e nyelvek között szerepelni fog az angol mellett minden egyes részt vevő ország hivatalos nyelve (vagyis a cseh, a lengyel, a magyar és a szlovák nyelv) is. E nyelvek közül a bejelentő szabadon választhatja ki a számára leginkább megfelelőt. A VSZI tehát a nemzetközi kutatást és az elővizsgálatot magyar nyelven is lefolytathatja. A VSZI ezzel lehetőséget biztosítana a térségi bejelentők számára, hogy nemzetközi szabadalmi bejelentésüket magyar nyelven tegyék meg, míg a bejelentésnek a PCT-ben előírt közzétételi nyelvek valamelyikére történő fordítását csupán a nemzetközi közzététel érdekében a bejelentés napjától számított 14, illetve 16 hónap elteltével kellene benyújtaniuk. Emellett a bejelentőknek lehetőségük nyílna arra, hogy a VSZI-vel mint nemzetközi kutatási és elővizsgálati szervvel a nemzetközi szakasz teljes időtartama alatt - mind szóban, mind írásban - a nemzetközi bejelentés nyelvén (tehát adott esetben, választásuk szerint akár magyar nyelven) kommunikáljanak, és valamennyi beadványt és más iratot e nyelven bocsássák a VSZI rendelkezésére.

A VSZI tehát lehetőséget nyújtana a régióban élő magyar ajkú bejelentők számára, hogy az oltalom megszerzésére irányuló eljárás - több mint egyéves - nemzetközi szakaszában anyanyelvükön eljárva szerezzenek szabadalmi oltalmat a PCT közel másfélszáz tagállamában vagy ezek egy részében.

A VSZI emellett a földrajzi közelség előnyét is kínálja a személyes kapcsolatot és konzultációt igénylő bejelentők - különösen az egyéni feltalálók és a kkv-k - számára.

A VSZI a részt vevő országok nemzeti hatóságainál elkészíttetett nemzeti kutatási jelentések felhasználása kapcsán biztosított díjkedvezmények révén költséghatékony opciót kínál a PCT rendszerébe való belépésre.

A VSZI lehetővé teszi továbbá, hogy a V4 országok iparjogvédelmi hatóságai megőrizzék, sőt, továbbfejlesszék a helyi ipar, a régióbeli vállalkozások magas színvonalú kiszolgálásához szükséges szabadalmi kutatási és vizsgálati szakértelmüket, ami különösen fontossá válik majd az egységes hatályú európai szabadalom bevezetésével megnyíló lehetőségek és fokozódó verseny viszonyai közepette.

A VSZI működésétől mindezen előnyök biztosítása révén az várható, hogy előmozdítja és serkenti az innovációt és a kreativitást, továbbá elősegíti a gazdasági növekedést és javítja a versenyképességet a közép- és kelet-európai régióban.

9. A PCT 16. cikkével összhangban a VSZI kormányközi szervezetként jön létre. A VSZI alapvető feladata az lesz, hogy a PCT szerinti nemzetközi kutatási és elővizsgálati szervként járjon el. A VSZI az NPI modelljét követi annyiban, hogy a kormányközi szervezet munkaszerve - a VSZI titkársága és igazgatója - csupán koordinációs és külső képviseleti feladatokat lát el, a nemzetközi kutatást és elővizsgálatot pedig a kormányközi szervezet tagállamainak nemzeti hatóságai végzik. A VSZI irányításáról és működésének felügyeletéről a tagállamok képviselőiből álló Igazgatótanács gondoskodik. A VSZI székhelye Budapesten lesz.

A VSZI-t a Cseh Köztársaság, Magyarország, a Lengyel Köztársaság és a Szlovák Köztársaság alapítja meg, ezek az államok lesznek a megállapodás első szerződő felei, amikor az hatályba lép. Mindazonáltal a megállapodás nem korlátozza a szerződő felek körét csupán a V4 országaira, a csatlakozás lehetősége a régió többi országa előtt is nyitva áll. Bár a VSZI-t a visegrádi országok hozzák létre, az jogi értelemben nem a Visegrádi Együttműködés intézménye.

10. A VSZI üzleti modellje - hasonlóan az NPI-éhoz - arra az alapelvre épül, hogy a VSZI-hez a nemzetközi kutatási és elővizsgálati munka fejében befolyó díjakból a nemzeti hatóságok részesednek, és ezáltal térülnek meg a kutatási és vizsgálati feladatok ellátásával felmerülő költségeik.

A VSZI üzleti terve a működés első három évének munkaterhét illetően - visszafogott és konzervatív becsléssel, fokozatos „felfutást” valószínűsítve - mintegy 100, 150 és 200 olyan nemzetközi szabadalmi bejelentéssel számol, amelyek kapcsán a VSZI végezné el a nemzetközi kutatást (elővizsgálatot). Az egyes hivatalok maguk vennék munkába a saját országuk bejelentőitől származó bejelentéseket, míg a környező országokból érkező nemzetközi bejelentéseket alapvetően az előbbi bejelentések számával arányosan osztanák meg maguk között, szükség szerint figyelembe véve kapacitásaik sajátosságait is.

A jelenlegi PCT-kutatási díj (1875 euró) és a bejelentők számára a nemzeti kutatási jelentések felhasználására tekintettel biztosított kedvezmény (várhatólag 40%-os kedvezmény az esetek 75%-ában) összességében - az előbbiekben jelzett munkaterhet feltételezve - a működés első három évében mintegy 134 ezer, 200 ezer és 267 ezer euró bevételt hozhat a VSZI számára. A VSZI felállításának kezdeti költségét (kb. 14 ezer eurót) a felek egyenlő arányban fedezik és az első évi működés költségei között számolják el. A nemzetközi kutatás költségét a felek egységes módon és mértékben határozzák meg, azonos „unit cost” és munkaóra-igény alapulvételével, annak függvényében is, hogy a bejelentő szolgáltat-e korábban készült, a nemzetközi kutatáshoz felhasználható nemzeti kutatási jelentést. E számítás alapján a részt vevő hivatalok 800, illetve (az említett kedvezményes esetekben) 480 euró összegű költségtérítésre tarthatnának igényt minden egyes általuk elkészített nemzetközi kutatási jelentés után. A VSZI saját működési költségeit az üzleti terv az első évben 12 ezer, a második és harmadik évben 29 ezer euró körüli összegre teszi (a VSZI szervezetének „karcsúságát” jelzi, hogy az üzleti terv részmunkaidőben foglalkoztatott igazgatóval és titkársági alkalmazottal számol csupán; a VSZI elhelyezése az SZTNH épületében biztosítható és a VSZI működéséhez szükséges infrastruktúra is épülhet az SZTNH eszközeire). Mindezek alapján a VSZI a működése első három évében 5 ezer, 23 ezer és 55 ezer eurós többlettel zárhat. E többletet a részt vevő hivatalok között alapvetően az általuk elvégzett nemzetközi kutatási munka arányában osztják majd fel.

11. A VSZI-megállapodást 2015. február 26-án írták alá Pozsonyban a visegrádi országok képviselői. Alapvető érdek, hogy a megállapodás ratifikációja mielőbb - de legkésőbb a PCT Unió közgyűlésének 2015. októberi üléséig - megtörténjen.

A PCT Unió közgyűlése dönt ugyanis a PCT-hatóságként történő kijelölésről. Miközben ennek kezdeményezéséhez elegendő az aláírt VSZI-megállapodás is, magához a kijelöléshez már a megállapodásnak a szerződő államok által történő megerősítése (ratifikációja) is szükséges. A kihirdetett és hatályos nemzetközi szerződés pedig az előfeltétele annak, hogy a VSZI megköthesse a PCT szerinti kijelölést követően - a WIPO Nemzetközi Irodájával - azt a megállapodást, amely megállapítja működésének részletes feltételeit. Ennek alapján kezdheti meg a működését az új PCT-hatóság.

A PCT-hatóságok kijelölésének eljárási szabályait a PCT Unió közgyűlésének legutóbbi (2014 szeptemberi) ülésén módosították. Ennek alapján 2015. március 1-jéig volt szükséges előterjeszteni a VSZI nemzetközi kutatási és elővizsgálati szervvé történő kijelölése iránti kérelmet (ez kellő időben meg is történt a WIPO főigazgatójához intézett levél formájában).

A kérelmet és a hozzá kapcsolódó - a kijelölés feltételeinek való megfelelést igazoló - dokumentációt a műszaki együttműködési bizottság (CTC) vizsgálja meg várhatólag 2015 májusában vagy júniusában. A CTC véleménye alapján a PCT Unió közgyűlése 2015. októberi ülésén dönthet a VSZI kijelöléséről, majd pedig ezt követően születhet meg a WIPO Nemzetközi Irodája és a VSZI között a megállapodás a nemzetközi kutatási és elővizsgálati munka részleteiről.

Emellett az európai PCT-hatóságoknak további feltételeket is teljesíteniük szükséges. Ezeket az ESZE alapján az ESZSZ Igazgatótanácsa bírálja el (lásd a 6. pontban foglaltakat).

A VSZI az összes feltételt teljesíteni tudja, de e tekintetben is még a működés megkezdése előtt el kell érni az ESZE 153. cikk (7) bekezdése szerinti - az ESZH által végzett kiegészítő kutatás díját a VSZI által készített nemzetközi kutatási jelentés esetében csökkentő - határozat meghozatalát, valamint meg kell kötni az ESZH-val a központosítási jegyzőkönyv III. szakasz (2) bekezdésében előirányzott együttműködési megállapodást a nemzetközi kutatási munka harmonizálása érdekében. Ezek megvalósulása is szükséges ahhoz, hogy - a V4 országok szabadalmi hatóságainak terveivel összhangban - a VSZI legkésőbb 2016 első félévében megkezdhesse működését.

12. A VSZI-megállapodás olyan tárgykört szabályoz, amelyről törvény rendelkezik [a találmányok szabadalmi oltalmáról szóló 1995. évi XXXIII. törvény (Szt.) határozza meg a szabadalmi oltalom alapvető jogintézményeit és főbb szabályait, köztük a PCT-hez kapcsolódó ún. illeszkedési szabályokat, továbbá a PCT-t is törvénnyel egyenértékű jogforrás hirdette ki]. Emellett a megállapodás - Magyarország részvételével - új nemzetközi szervezetet hoz létre. Mindezekre tekintettel a VSZI-megállapodás kötelező hatályának elismerésére az Országgyűlés adhatja meg a felhatalmazást és a VSZI-megállapodást törvényben kell kihirdetni [Nsztv. 7. § (1) bekezdés a) pont, 7. § (3) bekezdés b) pont és 9. § (1) bekezdés]. A megállapodás alkalmazásához emellett arra is szükség lesz, hogy Magyarország székhely-megállapodást kössön a VSZI-vel [VSZI-megállapodás 5. cikk (3) bekezdés]. A megállapodás végrehajtásához kapcsolódó további teendők következnek abból, hogy a VSZI-megállapodással összefüggő letéteményesi feladatokat Magyarország Kormánya fogja ellátni [VSZI-megállapodás 16. cikk (2) bekezdés, 17. cikk (2) bekezdés, 23. cikk (1) bekezdés, 25. és 26. cikk].

Részletes indokolás

Az 1. §-hoz

A törvény az Nsztv. 7. § (1)-(3) bekezdésének és 10. § (1) bekezdés a) pontjának megfelelően tartalmazza a VSZI-megállapodás kötelező hatályának elismerésére adott országgyűlési felhatalmazást.

A 2-3. §-hoz

A törvény az Nsztv. 10. § (1) bekezdés b) pontjával és 10. § (2) bekezdésével összhangban rendelkezik a VSZI-megállapodás kihirdetéséről, valamint tartalmazza a megállapodás hiteles angol szövegét és annak hivatalos magyar nyelvű fordítását.

(A VSZI-megállapodás 1-3. cikke)

A PCT 16. cikkével összhangban a megállapodás kormányközi szervezetként definiálja és hozza létre a VSZI-t, a preambulumban összefoglalt célokat és megfontolásokat követve (1. cikk). A 2. cikk a megállapodás alkalmazásában irányadó fogalom-meghatározásokat és a PCT-vel való összhangot biztosító értelmezési alapelvet tartalmazza. A VSZI főbb sajátosságait, feladatait és felépítését meghatározó 3. cikk kitér annak megerősítésére is, hogy a VSZI létrehozása és működése semmilyen módon nem érinti a nemzeti hivataloknak a nemzeti szabadalmakra vagy a velük azonos hatályú (vagyis a náluk hatályosított európai) szabadalmakra vonatkozó kizárólagos hatáskörét.

(A VSZI-megállapodás 4-7. cikke)

A megállapodás rendezi a VSZI jogállását és képviseletét (4. cikk). A VSZI székhelye Budapesten lesz, főszabályként kirendeltségekkel a többi szerződő állam mindegyikében. A VSZI székhely-megállapodást köt Magyarországgal (5. cikk). A VSZI számára a megállapodás biztosítja a feladatai ellátásához elengedhetetlenül szükséges kiváltságokat és mentességeket (6. cikk). A VSZI szerződéses és szerződésen kívüli felelősségére alkalmazandó jogot a megállapodás elsődlegesen az Európai Unió e tárgykörben irányadó rendeleteire hivatkozva határozza meg (7. cikk).

(A VSZI-megállapodás 8. cikke)

A megállapodás 8. cikke határozza meg a VSZI fő tevékenységi irányait és e tevékenységek elvégzésének alapvető feltételeit.

A VSZI a PCT értelmében vett nemzetközi kutatási szervként és nemzetközi elővizsgálati szervként jár el - a WIPO Nemzetközi Irodája és a VSZI közötti megállapodásnak megfelelően - a VSZI-megállapodásban részes bármely állam átvevő hivatalához, illetve bármely részes állam nevében eljáró átvevő hivatalhoz benyújtott bejelentések vonatkozásában. Ehhez kapcsolódóan a VSZI-megállapodás 20. cikke előírja, hogy a VSZI-nek kérnie kell a PCT Unió közgyűlésétől, hogy a PCT rendelkezéseinek megfelelően jelöljék ki nemzetközi kutatási szervvé és nemzetközi elővizsgálati szervvé. A VSZI-megállapodás szerződő államai kötelesek segíteni a VSZI-t ebben a folyamatban.

A Nemzetközi Iroda és a VSZI közötti megállapodás rendelkezhet úgy, hogy a VSZI a PCT bármely más szerződő államának átvevő hivatalához vagy a PCT bármely szerződő állama nevében eljáró átvevő hivatalhoz benyújtott más bejelentések vonatkozásában is eljár, ha az érintett állam átvevő hivatala erre a célra a VSZI-t megjelöli.

A WIPO Nemzetközi Irodájával való megállapodás megkötésekor és végrehajtásakor a VSZI-nek be kell tartania azokat a kötelezettségeket, amelyeket a VSZI-megállapodás szerződő államai az ESZE és a központosításról szóló jegyzőkönyv alapján vállaltak.

A VSZI által nemzetközi kutatási szervként és nemzetközi elővizsgálati szervként, továbbá a VSZI-re bízott bármely más feladattal összefüggésben végzett tevékenységeket a VSZI nevében a nemzeti hivatalok végzik az Igazgatótanács által meghatározott feltételek és szabályok szerint. Az Igazgatótanács határozza meg azokat a kritériumokat is, amelyek szerint a VSZI által elvégzendő munkát a nemzeti hivatalok között meg kell osztani. Ezeknek a kritériumoknak tisztességeseknek, méltányosaknak és lényegeseknek kell lenniük, és olyanoknak, amelyek biztosítják a kiegyensúlyozott megosztást (lásd e tekintetben az általános indokolás 10. pontját). A nemzeti hivatalok e tevékenységük után költségtérítést kapnak (lásd e tekintetben is az általános indokolás 10. pontját). E költségtérítés részletes szabályait a VSZI Pénzügyi Szabályzata fogja megállapítani.

(A VSZI-megállapodás 9-13. cikke)

A VSZI munkaszervezete a titkárságból és az azt vezető igazgatóból áll. Amint arra az általános indokolás 10. pontja utalt, a VSZI üzleti terve az igazgató mellett egyetlen titkársági alkalmazottal számol, aki - akárcsak az igazgató - csupán részmunkaidőben dolgozna. A VSZI tevékenységének megszervezéséért az igazgató tartozik felelősséggel. A titkárság biztosítja az adminisztratív támogatást, továbbá ellátja az Igazgatótanács titkársági feladatait is.

A titkárságot az igazgató vezeti, aki tevékenységéért az Igazgatótanácsnak tartozik felelősséggel. A megállapodás különösen a következőket utalja az igazgató feladat- és hatáskörébe:

(i) megteszi a VSZI feladatainak hatékony ellátásához szükséges valamennyi intézkedést, ideértve a belső igazgatási előírások megalkotását is;

(ii) javaslatot terjeszthet az Igazgatótanács elé a Végrehajtási Szabályzat módosítására, valamint olyan döntésekre vonatkozóan, amelyek az Igazgatótanács hatáskörébe tartoznak;

(iii) előkészíti és végrehajtja a költségvetést és annak módosításait, valamint a pótköltségvetést;

(iv) évente tevékenységi jelentést terjeszt az Igazgatótanács elé.

A VSZI belső és külső ügyeiben az igazgató az Igazgatótanács utasításainak megfelelően jár el.

A nemzeti hivatalok a szükséges mértékben és az Igazgatótanács által megállapított feltételeknek megfelelően segítik az igazgatót és a titkárságot feladataik teljesítésében (9. cikk).

A VSZI igazgatóját az Igazgatótanács nevezi ki négy évet meg nem haladó, határozott időtartamra. Kinevezése megújítható. Az első kinevezés és az esetleg azt követő kinevezések időtartamát, valamint a kinevezés minden egyéb feltételét az Igazgatótanács határozza meg (10. cikk).

Az Igazgatótanács a szerződő államok képviselőiből és azok helyetteseiből áll. Az Igazgatótanácsba mindegyik szerződő Állam egy képviselőt és egy helyettes képviselőt jogosult kinevezni. Az Igazgatótanács munkanyelve az angol lesz. Az Igazgatótanács az általa megállapított eljárási szabályzat (ügyrend) szerint fog működni (11. cikk).

A megállapodás szerint az Igazgatótanács hatáskörébe tartozik, hogy elfogadja és módosítsa

(i) a Végrehajtási Szabályzatot;

(ii) a Pénzügyi Szabályzatot;

(iii) a titkárság alkalmazottainak alkalmazási feltételeit; és

(iv) a saját eljárási szabályzatát.

Emellett az Igazgatótanács hatáskörébe tartozik a VSZI igazgatójának felhatalmazása arra, hogy a VSZI nevében tárgyalásokat folytasson, és hogy az Igazgatótanács jóváhagyásával megállapodást kössön államokkal és kormányközi szervezetekkel (12. cikk).

A megállapodás 13. cikke az Igazgatótanács döntéshozatali rendjét szabályozza. Főszabályként a konszenzusra való törekvést követeli meg; szavazás esetén természetesen mindegyik szerződő állam egy-egy szavazattal rendelkezik. Az igazgatótanácsi határozatok meghozatalához általában kétharmados többségre van szükség; egyes döntések azonban csak egyhangúlag hozhatók meg.

(A VSZI-megállapodás 14. cikke)

A megállapodás pénzügyi rendelkezései abból az alapvető követelményből indulnak ki, hogy a VSZI költségvetésének egyensúlyban kell lennie. Amint az az általános indokolás 10. pontjából kitűnik, a VSZI működésének első három évére szóló üzleti terv szerint ez garantálható, sőt, a VSZI várhatólag pénzügyi többletet produkál majd.

A VSZI költségvetését a Pénzügyi Szabályzatban meghatározott, általánosan elfogadott számviteli elvekkel összhangban kell elkészíteni. Szükség esetén a költségvetés módosítható vagy pótköltségvetés készíthető. A VSZI kiadásainak fedezetéül saját forrásai, valamint szükség esetén a szerződő államok rendkívüli pénzügyi hozzájárulásai szolgálnak, amelyek összegét a Pénzügyi Szabályzatnak megfelelően az Igazgatótanács határozza meg. A VSZI saját forrásai a díjakból és egyéb forrásokból származó valamennyi bevétel, továbbá - ha a VSZI rendelkezik tartalékokkal - a tartalékai is. A VSZI-megállapodás alapján elvégzett feladatokért és lefolytatott eljárásokért a VSZI díjat róhat ki. A Végrehajtási Szabályzat határozza meg e díjak összegét és megfizetésük módját. A díjak összegét úgy kell megállapítani, hogy az azokból származó bevétel biztosítsa a VSZI költségvetésének egyensúlyát. Ha azonban a VSZI e feltételek mellett sem tudja biztosítani költségvetésének egyensúlyát, a szerződő államok rendkívüli pénzügyi hozzájárulást fizetnek a VSZI-nek, amelynek összegét a Pénzügyi Szabályzatnak megfelelően az Igazgatótanács határozza meg. Ha azonban a hiánynak vagy egy részének az ideiglenes fedezete más módon biztosított, az Igazgatótanács határozhat úgy, hogy a hiányt továbbgörgeti, és a szerződő államoktól nem kéri hozzájárulás fizetését. Ha pedig a VSZI pénzügyi helyzete megengedi, az Igazgatótanács határozhat úgy, hogy az előzőek alapján fizetett hozzájárulást a befizető szerződő államok részére visszatéríti.

A Pénzügyi Szabályzat eltérő rendelkezése hiányában a költségvetésben foglalt kiadások engedélyezése egyetlen beszámolási időszak tartamára vonatkozik. A beszámolási időszak január 1-jétől december 31-ig tart.

A költségvetés tervezetét a VSZI igazgatója a Pénzügyi Szabályzatban előírt határidőn belül terjeszti az Igazgatótanács elé. A költségvetést, annak módosítását, valamint a pótköltségvetést az Igazgatótanács fogadja el. A VSZI bevételi és kiadási kimutatását, valamint mérlegét olyan könyvvizsgálók ellenőrzik, akiknek a függetlenségéhez nem férhet kétség.

Az Igazgatótanács ötéves időtartamra nevezi ki őket; a kinevezés megújítható vagy időtartama meghosszabbítható. A könyvvizsgálók minden beszámolási időszak lezárását követően aláírt könyvvizsgálói véleményt tartalmazó jelentést készítenek.

A VSZI igazgatója minden évben az Igazgatótanács elé terjeszti az előző beszámolási időszakra vonatkozó beszámolót a költségvetésről és a VSZI vagyonkimutatást tartalmazó mérlegéről, amelyhez csatolja a könyvvizsgálók jelentését is. Az Igazgatótanács hagyja jóvá az éves beszámolót a könyvvizsgálók jelentésével együtt, valamint nyilvánítja teljesítettnek a VSZI igazgatójának feladatát a költségvetés végrehajtását illetően.

A megállapodás értelmében a Pénzügyi Szabályzat különösen a következőket határozza meg:

(i) a költségvetés elfogadásának és végrehajtásának rendjét, valamint a könyvvitel és a könyvvizsgálat rendjét;

(ii) a rendkívüli pénzügyi hozzájárulások összegének meghatározására szolgáló módszert, valamint annak rendjét, ahogy ezen összegeket a Szerződő Államoknak a VSZI rendelkezésére kell bocsátaniuk;

(iii) a nemzeti hivatalok számára az általuk a VSZI javára végzett tevékenységért járó költségtérítés összegének meghatározására szolgáló módszert, valamint annak rendjét, ahogy ezen összegeket a VSZI-nek e hivatalok rendelkezésére kell bocsátania;

(iv) a VSZI működése során esetleg keletkezett többletnek a szerződő államok közötti felosztására vonatkozó szabályokat;

(v) az általánosan elfogadott számviteli elveket, amelyeken a költségvetés és az éves pénzügyi kimutatások alapulnak.

(A VSZI-megállapodás 15?26. cikke)

A megállapodás a szokásosnak nevezhető intézményi és záró rendelkezéseket tartalmazza. Ezek közül kiemelendő, hogy a megállapodáshoz Végrehajtási Szabályzat fog kapcsolódni, amelyet az Igazgatótanács fogad el és módosíthat (15. cikk), továbbá hogy a megállapodás hatálybalépéséhez szükség lesz mind a négy visegrádi ország ratifikációs okmányának letétbe helyezésére (18. cikk). Szintén fontos elem, hogy a megállapodás nem korlátozza a szerződő felek körét csupán a V4 országaira, a csatlakozás lehetősége a régió többi országa - sőt, elvileg, jogi értelemben bármely európai állam - előtt is nyitva áll (17. cikk). Kiemelést érdemel az is, hogy a VSZI-megállapodással összefüggő letéteményesi feladatokat Magyarország Kormánya fogja ellátni [VSZI-megállapodás 16. cikk (2) bekezdés, 17. cikk (2) bekezdés, 23. cikk (1) bekezdés, 25. és 26. cikk].

A 4. §-hoz

A törvény - főszabályként - a kihirdetését követő napon lép hatályba. A 2. és 3. § esetében mindazonáltal a hatálybalépést a VSZI-megállapodás hatálybalépéséhez szükséges igazítani. A VSZI-megállapodás - a 18. cikk (1) bekezdése értelmében - két hónappal azt követően lép hatályba, hogy a Cseh Köztársaság, Magyarország, a Lengyel Köztársaság és a Szlovák Köztársaság letétbe helyezték megerősítő okiratukat. Ennek naptári napját - amint az ismertté válik - a külpolitikáért felelős miniszter haladéktalanul megállapítja a Magyar Közlönyben közzétett közleményével. A VSZI-megállapodás végrehajtásáról hazánkban az SZTNH elnöke gondoskodik.