1997. évi CXVIII. törvény indokolása

a Budapest főváros közigazgatási területéről és kerületi beosztásáról szóló 1994. évi XLIII. törvény mellékleteinek módosításáról

-----STARTING---POINT---ALTALANOS--- 
-----STARTING---POINT---RESZLETES---

A főváros  közigazgatási területének és kerületi beosztásának teljes körű szabályozására 1994. évben került sor. Ennek előzményeként az akkor a főváros XX. kerületéhez tartozó Soroksáron helyi népszavazást tartottak, amelyen a soroksári választópolgárok kezdeményezték új, huszonharmadik kerület alakítását. Az új kerület létrehozása szükségessé tette Budapest közigazgatási területének és kerületi beosztásának törvényi rendezését.

A helyi önkormányzatokról szóló 1990. évi LXV. törvény 93.§ (4) bekezdése szerint az Országgyűlés dönt az állam területi tagozódásáról, a fővárosi kerületek kialakításáról. 1994-ben a fővárosi kerületek területi beosztásáról még a 4349/1949. (XII. 20.) MT rendelet volt hatályban. Az Országgyűlés elfogadta a Budapest főváros közigazgatási területéről és kerületi beosztásáról szóló 1994. évi XLIII. törvényt, egyúttal hatályon kívül helyezte a korábbi szabályozást. Az új törvény 1. számú melléklete rögzítette a kerületek határait, a 2. számú melléklet pedig a XX. kerület és a belőle kiváló XXIII. kerület határait. A törvény előkészítése a kerületek számának növekedéséből adódó változásra, az új kerület határainak megállapítására koncentrálódott. Ekkor nem történt meg a kerületi határok részletes és átfogó felülvizsgálata.

A törvény elfogadását követően vált nyilvánvalóvá, hogy hibás, pontatlan a Ferihegyi repülőtér területi hovatartozásának megállapítása. Az 1994. évi XLIII. törvény 1. számú melléklete - az 1949. évi szabályozás szövegezését átvéve - a repülőtér területét a XVII. kerülethez tartozóként említette meg.

Az 1994. évi előterjesztés hiányossága miatt ez több okból  hibás:

Az Országgyűlés a fővárosi kerületek közigazgatási területe tekintetében érvényes kerületi határokon - a XX. és XXIII. kerületet érintő kivétellel - nem változtatott.

Az 1994. évi XLIII. törvény 3. § (1) bekezdése szerint: „az Országgyűlés a fővárosi kerületek közigazgatási területét ..... az e törvény hatálybalépésekor érvényes közigazgatási határok szerint állapítja meg.” Ekkor azonban az érvényes határok már nem voltak azonosak az 1949. évi határokkal.

A Ferihegyi repülőtér területét döntően érintette a Népköztársaság Elnöki Tanácsának (NET) 17/1968. határozata, amellyel mintegy 1417 kh nagyságú területet a XVII. kerülettől a XVIII. kerülethez csatolt át. A NET rendelkezett e döntés meghozatalához szükséges hatáskörrel, a határozatot azonban 1994-ben már nem tartalmazták a hatályos jogszabálygyűjtemények, így az 1994. évi szabályozás előkészítésénél figyelmen kívül maradt.

A Ferihegyi repülőtér a bővítés - a 2. számú terminál megépítése - következtében  részben már a főváros területén kívül, Vecsés nagyközség közigazgatási területén terül el.

Ebben az esetben az a jogszerű eljárás, hogy ki kell javítani a hibás mellékletet.

Több más kerület egyes határszakaszainak megállapítása is ellentmondásos. Ennek oka, hogy az 1949. évi és az 1994. évi szabályozás közötti időszakban különböző államigazgatási szervek is módosították a kerületi határok egyes szakaszait. E szervek esetenként hatáskör hiányában jártak el, azonban a változásokat az ingatlan-nyilvántartáson átvezették.

A feltárt ellentmondások szükségessé teszik a főváros közigazgatási területére és kerületeinek határaira vonatkozó szabályozás átfogó módosítását. A módosítás alapvető célja a kerületek határainak pontos, az ingatlan-nyilvántartáson alapuló leírása.

A módosítás következetesen érvényesíti az ingatlan-nyilvántartáshoz való hűség elvét. Ezen túlmenően szem előtt tartja a településszerkezeti jellemzőket, a közlekedési, infrastrukturális kapcsolatokat. Mindezekre tekintettel a repülőtér Budapest területén fekvő része túlnyomórészt a XVIII. kerülethez tartozik, ennek megfelelően rögzítettek az érintett kerületek határai.

-----STARTING---POINT---VEGE---

A módosítás - mivel a kerülethatárok megállapítása alapul szolgál az 1998. évi választókerületek kialakításához - 1997. december 31. napján lép hatályba.