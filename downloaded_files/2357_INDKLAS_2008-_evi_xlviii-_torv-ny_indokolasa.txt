2008. évi XLVIII. törvény indokolása

a gazdasági reklámtevékenység alapvető feltételeiről és egyes korlátairól

-----STARTING---POINT---ALTALANOS--- 

1. A gazdasági reklámtevékenységről szóló 1997. évi LVIII. törvény (a továbbiakban: Grtv.) módosítása elsődlegesen a közösségi jognak való megfelelés céljából, a belső piacon az üzleti vállalkozások fogyasztókkal szemben folytatott tisztességtelen kereskedelmi gyakorlatairól, valamint a 84/450/EGK tanácsi irányelv, a 97/7/EK, a 98/27/EK és a 2002/65/EK európai parlamenti és tanácsi irányelvek, valamint a 2006/2004/EK európai parlamenti és tanácsi rendelet módosításáról szóló 2005/29/EK irányelv (a továbbiakban: 2005/29/EK irányelv) átültetése, valamint ezen irányelvnek a megtévesztő és összehasonlító reklámra vonatkozó szabályozást (utóbb a megtévesztő és összehasonlító reklámról szóló 2006/114/EK irányelvben egységes szerkezetbe foglalt szövegben) módosító rendelkezései miatt vált szükségessé.

A 2006/114/EK irányelv mind hatályát, mind a megtévesztő reklámozásra vonatkozó rendelkezéseit tekintve szorosan összefügg a 2005/29/EK irányelv hatályával és szabályaival. Míg a 2005/29/EK irányelv az üzleti vállalkozásoknak a fogyasztókkal szembeni (a továbbiakban: b2c) üzleti magatartásához kapcsolódó kereskedelmi kommunikációt, addig a 2006/114/EK irányelv az üzleti vállalkozások egymás közötti ügyleteit, a versenytársakat érintő (a továbbiakban: b2b) tevékenységét, a b2b vonatkozású megtévesztő és összehasonlító reklámot szabályozza.

A 2005/29/EK irányelv, valamint a 2006/114/EK irányelv átültetése következtében szükségessé vált a megtévesztő reklámra vonatkozó szabályozás tekintetében a Grtv.-ben megjelölt személyi hatály szűkítése a b2b kapcsolatokra. A b2c kapcsolatok tekintetében a reklámozásban történő visszaéléseket is a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény (a továbbiakban: Fttv.) szabályozza. Ez a változás olyan mélységű volt, hogy közvetlenül érintette a Grtv. fogalmi rendszerét és felelősségi szabályait.

2. A Grtv. módosítása és újragondolása a megtévesztő és összehasonlító reklámot érintő részeken kívüli, egyéb pontjaiban is szükségességé vált. A módosítások terjedelme következtében és az áttekinthető szabályozás fenntartása érdekében új törvény megalkotása vált szükségessé.

3. A törvény egyes tilalmainak értelmezéséhez elengedhetetlen a fogalmak pontos, egyértelmű meghatározása. Ezért a jogalkalmazási tapasztalatok alapján szükséges azok módosítása, illetve új fogalmak megalkotása.

Módosításra kerül a gazdasági reklám fogalma, rendezésre kerül az „áru”, „termék”, „szolgáltatás” fogalmak viszonya, valamint tisztázásra kerül az, hogy az egyes, a gazdasági reklámfogalom részét képező tényállások nem konjunktív viszonyban állnak egymással.

A hatályos Grtv. alkalmazása során, a point-to-point jellegű reklámok esetében kérdésként jelentkezett, mi értendő a közzététel (értelmező rendelkezések között nem megadott) fogalma alatt. A bírósági gyakorlatban körvonalazódott az az álláspont, hogy a reklám közzététele annak megismerhetővé tételében definiálható, függetlenül attól, hogy a reklám nagy nyilvánosság számára vagy egyes fogyasztók számára vált elérhetővé. Az egyes eljárásokban azonban továbbra is vita alakult ki ebben a kérdésben, különösen olyan esetekben, amikor a reklám megismerhetővé tétele egyedileg előzetesen kérelmezett, közvetlen üzletszerzés körébe tartozó levelezés útján történik. Ez tette szükségessé a közzététel fogalmának meghatározását, annak tisztázását, hogy a közzététel nem csak a reklám nagyobb nyilvánosság, hanem egyedi címzett számára történő megismerhetővé tételét is magában foglalja.

A fogyasztó-fogalomra is kiterjedő terminológiai egységesítés szükségessé teszi a fogyasztó helyett a reklám címzettje fogalmának megalkotását, és a törvényben ezen fogalom alkalmazását.

4. A reklámozásra vonatkozó szabályok, tilalmak áttekinthetősége érdekében az egyes ágazati törvényekben (a magzati élet védelméről szóló 1992. évi LXXIX. törvényben, a közoktatásról szóló 1993. évi LXXIX. törvényben, az egészségügyről szóló 1997. évi CLIV. törvényben, a szerencsejáték szervezéséről szóló 1991. évi XXXIV. törvényben, az állatok védelméről és kíméletéről szóló 1998. évi XXVIII. törvényben, valamint a temetőkről és a temetkezésről szóló 1999. évi XLIII. törvényben) foglalt közrendi típusú rendelkezések a törvényben jelennek meg, ezzel összhangban az érintett törvények vonatkozó rendelkezései módosításra, illetve hatályon kívül helyezésre kerülnek.

5. A termékspecifikus reklámtilalmak módosulnak két, a jogalkalmazás során különösen problémásnak minősülő területen.

A fegyver, lőszer, robbanóanyag és a közbiztonságra különösen veszélyes eszköz reklámtilalma tekintetében a jelenleg hatályos szabályok alkalmazásánál problémát jelentett a kivételt engedő szakmai célú és eladási helyi reklámozás fogalmának tisztázatlansága, ezért az erre vonatkozó szabályok részletezésre kerülnek.

A dohánytermékek reklámozása a jogalkalmazási tapasztalatok alapján kiemelten vitás kérdés volt. A fegyverreklámhoz hasonlóan az eladási hely és a szakmai cél fogalmának értelmezése eredményezett vitás helyzeteket, nem egységes jogértelmezést. További probléma volt a bemutatás fogalmának tisztázatlansága.

A törvény a továbbiakban is fenntartja az általános dohányreklám-tilalmat, ugyanakkor a kivételek között a Grtv.-hez képest további módosításokat tartalmaz. A módosítások esetében feltétlenül érvényesülő kiindulási alap az volt, hogy azok ne sértsék a tagállamok dohánytermékek reklámozására és szponzorálására vonatkozó törvényi, rendeleti és közigazgatási rendelkezéseinek közelítéséről szóló 2003/33/EK irányelvben foglalt európai uniós előírásokat. Ugyanakkor mivel a közösségi jogi szabályozás nem ír elő teljes dohányreklám-tilalmat - miként azt a hazai szabályozás teszi -, hanem csak egyes, határon átnyúló vonatkozású médiumok tekintetében tiltja meg a dohánytermékek reklámozását, a közösségi szinten nem szabályozott médiumok, így különösen a forgalmazás helyén történő reklámozás esetében a nemzeti jogalkotó döntésétől függ, hogy megengedi-e vagy tiltja a reklámozást. E tekintetben egy másik nemzetközi kötelezettség jelöli ki még a lehetőségeket: az Egészségügyi Világszervezet Dohányzás-ellenőrzési Keretegyezménye.

A törvény az általános dohányreklám-tilalom alól kivételként említi a kizárólag a dohánytermék forgalmazóinak szóló szakmai célú, és a nem az Európai Gazdasági Térségről szóló megállapodásban részes államok területén nyomtatott és kiadott sajtótermékben megjelenő reklámot. További kivételt jelent a dohánytermék forgalmazási helyén történő reklámozás, szigorúan körülírt feltételek és a nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény  betartása mellett, kiemelt figyelemmel az egészségügyi szempontokra.

A törvény a mindenkori forgalmazási szabályokhoz igazodva állapítja meg a dohánytermékek reklámozására vonatkozó szabályokat. A dohányreklámra vonatkozó új szabályok - amelyek nem kapcsolódnak a 2005/29/EK irányelv átültetéséhez - megfelelő átmeneti idő biztosításával, 2009. március 1-jétől lépnek hatályba, megfelelő időt biztosítva így a reklámozóknak, reklámszolgáltatóknak, reklámközzétevőknek a szabályoknak való megfelelésre.

6. A törvény rendelkezéseinek megsértése esetén alkalmazandó eljárási szabályok − módosításokkal - továbbra is a fogyasztóvédelmi hatóság, a megtévesztő reklámozás tekintetében a Gazdasági Versenyhivatal (a továbbiakban: GVH), az összehasonlító reklámozás kapcsán pedig a bíróság hatáskörébe utalják az eljárást. A két hatóság eljárásait a fogyasztóvédelemről szóló 1997. évi CLV. törvény (a továbbiakban: Fgytv.), illetve a tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) szabályozzák, a törvénytervezetben foglalt, részben a terület sajátosságaiból, részben pedig a vonatkozó közösségi jogi követelményekből eredő eltérésekkel.

-----STARTING---POINT---RESZLETES---

Az 1. §-hoz

A törvény tárgyi hatálya a reklámtevékenységben részt vevők által végzett gazdasági reklámtevékenységre, a szponzorálásra, valamint az ezek tekintetében alkalmazott, a szakmai önszabályozás keretében megalkotott magatartási kódexekre terjed ki. Ennek megfelelően kiemelendő, hogy a törvény csak a gazdasági reklámtevékenység vonatkozásában alkalmazható, a politikai vagy társadalmi célú reklámtevékenységre nem.

A (2) bekezdés lehetőséget ad arra, hogy más törvény, illetve törvényi felhatalmazáson alapuló rendelet egyes árukra, illetve egyes kommunikációs eszközök útján megvalósuló reklámtevékenységre külön szabályokat állapíthasson meg.

Amennyiben ezen eltérő rendelkezésekhez nem kapcsolódik önálló eljárási rezsim, akkor e törvény eljárási szabályait kell alkalmazni. A törvény hatáskör-telepítési és eljárási szabályozásának ilyen általános jellegét egyértelművé tevő rendelkezés a Grtv.-ből hiányzott, jóllehet a jogalkalmazási gyakorlat eddig is így járt el a különös anyagi jogi szabályok kikényszerítésére.

Ilyen különös szabályokat tartalmaz például a biztonságos és gazdaságos gyógyszer- és gyógyászati segédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény a gyógyszerek és gyógyászati segédeszközök reklámozására vonatkozóan; vagy a kommunikációs eszköz sajátosságaira figyelemmel az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény az elektronikus hirdetésre vonatkozóan.

A (3) bekezdés meghatározza a törvénynek a rádiózásról és televíziózásról szóló 1996. évi I. törvénnyel (a továbbiakban: médiatörvény) való viszonyát. Amennyiben a médiatörvény a rádió és televízió műsorszolgáltatásában közzétett reklámok vonatkozásában e törvénytől eltérő rendelkezéseket állapít meg, akkor az előbbi törvényben foglalt szabályok érvényesülnek. Speciális szabályok hiányában azonban a törvény szabályai a rádió és televízió műsorszolgáltatásában közzétett reklámra is alkalmazandók.

A 2. §-hoz

A rendelkezés az 1. §-hoz képest szűkíti a törvény hatályát a megtévesztő reklámok tekintetében. Abban az esetben, amikor a megtévesztő reklám címzettje az itt meghatározottól eltér (tehát önálló foglalkozásán vagy gazdasági tevékenységén kívül eső célok érdekében eljáró természetes személy), az Fttv. szabályai alkalmazandóak.

Ennek oka, hogy a 2005/29/EK irányelv a reklámtevékenységre is kiterjedően védi a fogyasztókat a megtévesztéssel szemben, s ennek megfelelően a megtévesztő reklámozásra vonatkozó speciális közösségi jogi rendelkezések hatályát a vállalkozások közötti viszonylatokra korlátozta.

A 3. §-hoz

Ezen § meghatározza azokat a fogalmakat, amelyek a törvény rendelkezéseinek alkalmazását megkönnyítik.

A jogalkalmazási tapasztalatok alapján, valamint jogharmonizációs kötelezettségek következtében a korábbi reklámszabályozáshoz képest új fogalmak kerülnek bevezetésre, valamint egyes fogalmak változnak. Így a fogalmak között kerül meghatározásra a vállalkozás és a magatartási kódex definíciója. A fogyasztó fogalom jelentős, egyéb jogszabályokban történő módosulása a törvényben szükségessé teszi a fogyasztó helyett a reklám címzettje fogalmának megalkotását. A korábbi, különösen a point-to-point típusú reklámoknál jelentkező jogértelmezési problémák tették indokolttá a közzététel fogalmának meghatározását. Azon fogalmak azonban, melyek csak a törvény egy adott rendelkezéséhez kapcsolódnak, az érintett rendelkezésnél kerülnek kifejtésre.

A gazdasági reklámtevékenység fogalmával kapcsolatban a meghatározás pontosításával egyértelművé válik, hogy a tájékoztatás lehetséges céljai (áru értékesítésének vagy más módon történő igénybevételének előmozdítása; a vállalkozás neve, megjelölése, tevékenysége népszerűsítése; áru vagy árujelző ismertségének növelése) a fogalomnak vagylagos elemei, tehát ha bármelyik cél önmagában kimutatható, a tájékoztatás, közlés, megjelenítési mód reklámnak minősül. Mindazonáltal egy vállalkozásnak vagy annak tevékenységének bemutatása csak azáltal válik reklámmá, ha ez közvetlenül összefügg a vállalkozás árui értékesítésének előmozdításával, a vállalkozás nem ilyen célú megnyilvánulásairól (így pl. társadalmi kötelezettségvállalásáról, jótékonysági akcióiról) vagy pusztán a létezéséről való híradás nem tekinthető gazdasági reklámnak. Ugyanígy, egy áruról való tényszerű tájékoztatás sem feltétlenül reklám, amennyiben annak közvetlen kapcsolata az értékesítés előmozdítására irányuló szándékkal nem mutatható ki.

A 4. §-hoz

A szakasz a 2006/114/EK irányelvnek megfelelően tiltja azt, hogy magatartási kódex a törvény rendelkezéseibe ütköző magatartásra ösztönözzön.

A rendelkezés jellegéből következően szükséges, hogy az általánostól eltérő felelősségi szabály kerüljön megállapításra a 23. §-ban. A magatartási kódex felelőse önálló felelősségének előírása lehetővé teszi a fellépést még azt megelőzően, hogy a kódex hibás előírását követve a magukat annak alávető vállalkozások ténylegesen hibás reklámozási gyakorlatot alkalmaznának.

A 5. §-hoz

A törvény meghatározza a reklám közzétételének általános és alapvető feltételeit. Ezeknek a szabályoknak a reklám címzettjei védelme érdekében, másrészt a felelősség megállapításának megkönnyítése szempontjából van jelentőségük.

A törvény itt meghatározott előírásait a 23. § (3) és (4) bekezdésében szereplő felelősségi szabályokkal összhangban kell alkalmazni. Ennek megfelelően az adatok és nyilatkozatok meglétéért az általános felelősségi szabályok szerint egyetemlegesen felelnek az érintett felek, az adatok és a nyilatkozatok tartalmáért és valódiságáért egyedül a reklámozó felel. A szabadtéri reklámhordozóval kapcsolatosan előírt rendelkezések tekintetében kizárólag a reklám közzétevőjének felelőssége merülhet fel.

A reklámjelleg felismerhető feltüntetése kötelezettségének előírására jelen törvényben azért nincs szükség, mert az ennek kapcsán történő visszaéléséket a fogyasztók és vállalkozások (b2c) kapcsolatában az Fttv. 5. § (1) bekezdése, a vállalkozások közötti kapcsolatok (b2b) vonatkozásban pedig a Tpvt. üzleti döntések befolyásolására vonatkozó rendelkezései is lefedik.

A 6. §-hoz

A törvény 6. §-a a közvetlen üzletszerzéssel (direkt marketing) történő reklámozást korlátozza. A törvény biztosítja, hogy reklámot csak azok kapjanak közvetlen megkeresés módszerével, akik ehhez előzetesen kifejezetten hozzájárultak. A reklámozó, a reklámszolgáltató, valamint a reklám közzétevője köteles nyilvántartást vezetni azokról a személyekről, akik ilyen hozzájáruló nyilatkozatot tettek náluk. E nyilvántartások harmadik személyek részére csak az érintett személy előzetes hozzájárulásával adhatók át.

A törvény a hozzájáruló nyilatkozatok későbbi visszavonhatóságát is biztosítja.

A 7. §-hoz

A törvény ezen rendelkezése, az erőszaktól való tartózkodás, a személyes vagy közbiztonság, környezet és természet védelme érdekében a reklám címzettjeinek széles körét óvja.

A 8. §-hoz

A törvény szabályai védik a gyermek- és fiatalkorúak érdekeit. Az, hogy a törvény szövege eltér a korábbi reklámtörvénytől, nem jelenti azt, hogy a védelem köre szűkül. Azon gyermek- és fiatalkorúaknak szóló reklám, mely „tapasztalatlanságuk vagy hiszékenységük kihasználásával közvetlen felszólítást tartalmaz arra, hogy a felnőtt korúakat áru vásárlására ösztönözzék”, a továbbiakban az Fttv. szabályai alapján lesz tiltott.

Ugyanakkor e § (1)-(3) bekezdése továbbra is tiltja az olyan reklámot, amely a gyermek-és fiatalkorúak fizikai, szellemi és erkölcsi fejlődését károsítja, továbbá tiltja az erőszakra, szexualitásra utaló gyermek-és fiatalkorúaknak szóló reklámokat is, vagy azokat, amelyek gyermek-és fiatalkorúakat veszélyes, erőszakos, vagy a szexualitást hangsúlyozó helyzetben mutatja be.

A (4) bekezdés egyes oktatási intézményekben folytatott reklámtevékenységet tilalmazó rendelkezést veszi át módosított tartalommal. Fontos, hogy az elsősorban a - reklámok hatásának fokozottan kitett - gyermek-és fiatalkorúak oktatására szolgáló intézményekben a vállalkozások népszerűsítésre csak egyes meghatározott tevékenységekkel (egészséges életmód, környezetvédelem, neveléssel összefüggő kérdések, közéleti, kulturális tevékenység) összefüggésben kerülhessen sor.

A 9. §-hoz

E § biztosítja a szexualitást bemutató, illetve szexualitásra vagy szexuális szolgáltatásra utaló reklámok elleni hatékony fellépés lehetőségét azzal, hogy tiltja a pornográf reklámot, valamint a szexuális szolgáltatás és a szexuális ingerkeltésre szolgáló áru reklámját. A korábbi rendelkezésektől eltérően nem jelenik meg külön a szexuális ingerkeltésre irányuló emeltdíjas távközlési szolgáltatás reklámjának tilalma. Azonban ez nem jelent változást annak következtében, hogy a szolgáltatás része az áru fogalmának, és így a szexuális ingerkeltésre irányuló áru reklámjának tilalma értelemszerűen vonatkozik a szexuális ingerkeltésre irányuló emeltdíjas távközlési szolgáltatás reklámjára is.

A 10-11. §-hoz

E § a korábbi szabályozással egyezően tiltja az olyan áruk reklámozását, amelyeknek előállítása vagy forgalmazása jogszabályba ütközik, illetve a fogalmak között, a 3. §-ban meghatározott tudatosan nem észlelhető reklámot. A korábbi szabályozással szemben azonban nem jelenik meg a burkolt reklám tilalma, tekintettel arra, hogy annak alkalmazását az Fttv. rendelkezései tiltják, mivel megtévesztő kereskedelmi gyakorlatnak minősül.

A 12. §-hoz

A törvény - a 2006/114/EK irányelv 3. cikkének megfelelően - tiltja a megtévesztő reklámot, és meghatározza a reklám megtévesztő jellegének megállapításának legalapvetőbb kritériumait.

A törvény ezen rendelkezései a megtévesztő és összehasonlító reklámról szóló 2006/114/EK európai parlamenti és tanácsi irányelv rendelkezéseit ültetik át. Ennek megfelelően - jelen törvény 2. §-ában foglaltak szerint - a megtévesztő reklámra vonatkozó rendelkezések csak abban az esetben alkalmazandóak, ha a reklám címzettje kizárólag vállalkozás, vagy gazdasági vagy szakmai tevékenységén kívül eső célok érdekében eljáró nem természetes személy.

A 13. §-hoz

E § - a 2006/114/EK irányelv 4. cikkének megfelelően - meghatározza az összehasonlító reklám közzétételének kritériumait, amelynek során elsősorban a vállalkozások sérelmére elkövetett összehasonlító reklámot tiltja, amely sérti más vállalkozás jó hírnevét, cégnevét és árujelzőjét.

Meghatározza, hogy összehasonlító reklám csak azonos rendeletetésű áruk tárgyilagos összehasonlításában lehetséges, továbbá szabályozza a védjegy használatának lehetőségeit az összehasonlító reklámban.

A 14-17. §-hoz

A törvény egyes áruk vonatkozásában teljes tilalmat állapít meg, illetve korlátok közé szorítja a reklámozást.

A fegyver, lőszer, robbanóanyag és a közbiztonságra különösen veszélyes eszköz tekintetében a törvény a korábbi szabályozásnál részletesebb rendelkezéseket tartalmaz. Ennek oka a szakmai célú reklám és az eladás helyén történő reklámozás fogalma tekintetében az értelmezési nehézségek megszüntetése.

A reklámozásra vonatkozó szabályok, tilalmak áttekinthetősége érdekében az új reklámtörvényben kerülnek szabályozásra egyes áruspecifikus, ágazati törvényekben foglalt rendelkezések, ezzel összhangban az érintett törvények vonatkozó rendelkezései módosításra, illetve hatályon kívül helyezésre kerülnek. Így a reklámtörvény tiltja a veszélyes eb és az állatviadal, az emberi szerv és szövet, a terhesség-megszakítás, terhesség-megszakítást végző intézmény és arra alkalmas eszköz vagy szer reklámját, korlátozza továbbá a szerencsejáték és a temetkezési szolgáltatás reklámját. Ezen reklámok tilalmát ill. korlátozását gyermekvédelmi, egészségvédelmi valamint állatvédelmi okok, illetve kegyeleti okok indokolják.

A 15. § a veszélyes eb tekintetében az állatok védelméről és kíméletéről szóló 1998. évi XXVIII. törvény 24/A. § (2) bekezdésének a reklámozásra vonatkozó szabályát veszi át. A hivatkozott rendelkezés (1) bekezdésénél fogva veszélyes ebnek minősül a Kormány által rendeletben meghatározott, az életre és a testi épségre természetes hajlamainál fogva fokozottan veszélyes eb.

Az állatviadal tekintetében az említett törvény 24/B. § (1) bekezdésének tartalma alapján, amely az állatok között olyan viadal, illetve az állatok egymás elleni uszításával olyan küzdelem, amely az állatok sérülését vagy elpusztulását okozhatja (állatviadal) kapcsán több magatartásformát megtilt, szintén indokolt az ilyen tartalmú reklám tilalmának kimondása.

A terhesség-megszakítás, a terhesség-megszakítást végző intézmény, arra alkalmas eszköz reklámozásánál szükséges visszautalni a 3. §-hoz kapcsolódóan, a gazdasági reklámtevékenység fogalmával összefüggésben kifejtettekre. Az az eset tehát, ha például egy szakmai kiadványban kerül sor új módszerek, eszközök, eljárások ismertetésére, a népszerűsítés kifejezett szándéka nélkül, nem tekinthető reklámnak.

A 18. §-hoz

A törvény tiltja a gyermek-és fiatalkorúaknak szóló, vagy azokat bemutató alkoholtartalmú ital reklámját, továbbá tiltja ezt a reklámot a sajtótermékek borítólapjának első külső oldalán, színházban, moziban a 20 óra előtti, vagy a gyermek-és fiatalkorúaknak szóló műsorszámok előtt és közvetlenül utána, továbbá a közoktatási és egészségügyi intézményekben, illetve az ezektől 200 méteres távolságban lévő szabadtéri reklámhordozókon. E rendelkezések egyértelműen a gyermek-és fiatalkorúak védelmét szolgálják.

A 19-20. §-hoz

A törvény az egészséghez és az egészséges környezethez való alkotmányos jog biztosítása érdekében korlátozza a dohánytermékek reklámozását. Szintén alkotmányos okokból azonban a kereskedelmi kommunikáció teljes körű tilalmának lehetősége sem merülhet fel ezen legálisan forgalmazható termékek vonatkozásában.

A dohányreklámozás tekintetében a törvény általános reklámtilalmat határoz meg, amely alól - szűk körben - kivételeket is megállapít.

A jogalkotónak a dohánytermékek reklámozásának szabályozásakor úgy kell alkotmányos keretek között maradnia, hogy a közösségi és az Egészségügyi Világszervezet Dohányzás-ellenőrzési Keretegyezményében vállalt kötelezettségeknek is megfeleljen.

Az Egészségügyi Világszervezet Dohányzás-ellenőrzési Keretegyezménye (a továbbiakban: Keretegyezmény), amely 2003. június 16-i aláírása után a 2005. évi III. törvénnyel került beiktatásra a magyar jogrendszerbe, arra kötelezi Magyarországot, hogy megfelelő jogalkotási lépéseket tegyen a dohánytermékek reklámozásának visszaszorítása érdekében. A Keretegyezmény 13. cikkének 2. pontja a részes államokat arra kötelezi, hogy alkotmányukkal vagy alkotmányos elveikkel összhangban teljes tilalmat vezessenek be minden dohányreklámozásra, promócióra és szponzorálásra. Ezzel szemben a Keretegyezmény 13. cikkének 3. pontja azon Felek számára, amelyek alkotmányuk, alkotmányos elveik következtében nincsenek abban a helyzetben, hogy teljes tilalmat vezessenek be, a 4. pontban megfogalmazott minimális korlátozásokat, így többek között minden valótlan, félrevezető, megtévesztő dohányreklám megtiltását vagy a nemzetközi eseményeken részt vevő dohánygyárak általi szponzoráció tilalmát vagy korlátozását írja elő.

A 2005. évi III. törvény indoklása a következőképpen fogalmaz:

„A Keretegyezmény megerősítése előtt elvégzett alkotmányossági vizsgálat alapján megállapításra került, hogy hazánkban nincs lehetőség a 13. cikk (2) bekezdése szerinti teljes reklám tilalom bevezetésére, így a 13. bekezdés (3) bekezdése tekinthető irányadónak.”

A dohányáru reklámozása korlátozásának alkotmányjogi megítélésével az Alkotmánybíróság is foglakozott a 37/2000. (X. 31.) AB határozatában. E határozat megvizsgálta az Alkotmányban rögzített egészséges környezethez való jog, valamint a lehető legmagasabb szintű testi és lelki egészséghez való jog és a véleménynyilvánítás, továbbá a vállalkozás szabadságának összefüggéseit a dohányáruk reklámjának teljes tilalmával összefüggésben. Mérlegelésének eredményeként az Alkotmánybíróság kimondta, hogy az Alkotmányból nem vezethető le a dohányáruk reklámjának teljes tilalma.

A dohányreklámozásra, valamint szponzorációra vonatkozó szabályok tekintetében a tagállamok dohánytermékek reklámozására és szponzorálására vonatkozó törvényi, rendeleti és közigazgatási rendelkezéseinek közelítéséről szóló 2003/33/EK európai parlamenti és tanácsi irányelv rendelkezéseinek is szükséges megfelelni, ennek következtében kerül sor a közvetett reklám és a dohánytermékkel kapcsolatos szponzorálás tilalmára, valamint a szakmai célú reklámokra és egyes sajtótermékekre vonatkozó kivételek meghatározására.

A korábbi szabályok alkalmazásánál az eladási hely és az árubemutatás fogalmának értelmezése okozott nehézségeket, jogvitákat. Ezért a törvény a korábbi szabályoknál részletesebben határozza meg a legális forgalmazáshoz kapcsolódó reklámozási lehetőségeket, különbséget téve a szaküzletben, illetve az egyéb üzletben történő reklámozás között, ugyanakkor nem megengedőbb a korábbi szabályozáshoz képest. A szabályozás a nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény dohánytermékek forgalmazására vonatkozó szabályait hívja föl háttérszabályul, így ezen szabályok esetleges változása a reklámozást is érinti, ugyanakkor nem teszi szükségessé a reklámszabályozás módosítását.

A 19. § (6) bekezdése a forgalmazási helyen történő reklámozásra vonatkozó tartalmi korlátokat tartalmaz, a korábbi szabályozást átvéve és azt a mozgókép, hang- vagy szaghatás alkalmazásának tilalmával kibővítve.

Az új dohányreklámozási szabályok bevezetése szükségessé tesz egy átmeneti időszakot, hogy a reklámozók, a reklámszakma szereplői és a reklámközzétevők alkalmazkodni tudjanak a változásokhoz. Ezért ezen § tekintetében a 39. §-ban a törvény egyéb részeire vonatkozótól eltérő hatályba lépési időpont kerül megállapításra.

A 21. §-hoz

A gyermek-és fiatalkorúak védelmét szolgálja a törvénynek ez a rendelkezése, amely tiltja e korosztálynak a szerencsejátékban való részvételre való felhívást.

A 22. §-hoz

Kegyeleti okokból tiltja a törvény a temetkezési szolgáltatás reklámját az egészségügyi intézmény területén, falán, kerítésén, valamint a temető területén, amely tilalom természetesen nem vonatkozik a vállalkozás címének, elérhetőségének, valamint a szolgáltatások és azok díjainak közlésére és a „temetkezés” szóra

A 23. §-hoz

A törvény e §-a a korábbi szabályozáshoz hasonlóan megállapítja a rendelkezései megsértéséért fennálló felelősség megállapításának szabályait.

Főszabályként a reklámozó, a reklámszolgáltató és a reklám közzétevője a törvényi előírások megszegéséért együttesen, az így okozott kárért pedig egyetemlegesen felelős.

A törvény a főszabály mellett meghatározza azokat az eseteket, amikor az együttes felelősség megállapítása nem releváns, tehát ezekben az esetekben csak meghatározott személyi kör tartozik felelősséggel.

Amennyiben a magatartási kódex e törvénybe ütköző magatartásra ösztönöz, e jogsértésért a magatartási kódexet kidolgozó, a kódex felülvizsgálatáért, illetve a magukat a kódexnek alávető vállalkozások általi betartása ellenőrzéséért felelős személy vagy személyek felelnek.

A reklámozó felel a reklám megrendelésekor a reklámszolgáltató, ennek hiányában a reklám közzétételének megrendelésekor a reklám közzétevője részére megadott adatok és a minőségvizsgálati vagy megfelelőség-tanúsítási kötelezettséghez kapcsolódó nyilatkozat tartalmáért és valódiságáért, illetve a megtévesztő és az összehasonlító reklámra vonatkozó rendelkezések megsértéséért.

A reklám közzétevője felel a szabadtéri reklámhordozón közzéteendő adatokkal kapcsolatos kötelezettségek megsértése miatt. A dohánytermékre vonatkozóan nyújtott szponzorálás esetében mind a nyújtó, mind az elfogadó vállalkozás felelős.

A 24-29. §-hoz

A törvény értelmében a fogyasztóvédelmi hatóság jár el főszabály szerint az e törvényben megállapított rendelkezések ellenőrzése és megsértése esetén, alkalmazva az Fgytv. rendelkezéseit az e törvényben foglalt eltérésekkel.

A megtévesztő és összehasonlító reklámra vonatkozó rendelkezések megsértése esetén a GVH és a bíróság jár el a Tpvt.-t alkalmazva az e törvényben foglalt eltérésekkel. A bíróság kizárólag a jó hírnevet és a szerzői jogi kérdéseket érintő esetekben jár el az összehasonlító reklám és az ilyen magatartásra ösztönző magatartási kódex esetében.

A Nemzeti Hírközlési Hatóság jár el a közvetlen üzletszerzésre (direkt marketing) vonatkozó rendelkezések megsértése esetén, ha a reklám az információs társadalommal összefüggő szolgáltatás és − a beszédcélú telefonhívás kivételével − elektronikus hírközlés útján valósul meg. Ebben az esetben az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvényben meghatározott eljárás és intézkedések kerülnek alkalmazásra.

A törvény a fentiek mellett lehetővé teszi, hogy a felmerült polgári jogi igényt a sérelmet szenvedett fél bíróság előtt érvényesítse.

Tiltott szponzorálás esetében ügyfélként a nemdohányzók védelmét ellátó társadalmi szervezetek is kezdeményezhetnek eljárást.

A törvény szerinti eljárás a törvényben meghatározott időponttól számítottan három éven belül indítható meg, ezen túl nincs rá lehetőség. Ez a szabály igazodik az Fttv.-ben foglalt eljárási határidőkhöz.

A törvény az Fgytv.-ben foglaltak és ezáltal a fogyasztóvédelmi hatóság eljárásának lehetővé tétele miatt kimondja, hogy a törvény mely részei minősülnek fogyasztóvédelmi rendelkezésnek.

Az eljáró hatóság egyes speciális intézkedéseit külön nevesíti a törvény, így a törvény által kötelezően előírt nyilvántartások esetében azok bemutatását, szemletárgyként történő lefoglalhatóságát, a még közzé nem tett reklám közzétételének megtiltását, a reklám részét képező tényállás valóságának vállalkozás általi igazolásának hatósági bekérését.

A 30-31. §-hoz

A Tpvt. 70. §-a tartalmazza azokat a feltételeket, melyek fennállása szükséges ahhoz, hogy a GVH megindítsa az eljárását. A törvény hatálya alá eső ügyekben ezt a szabályt azzal az eltéréssel kell alkalmazni, hogy nem kell külön vizsgálni azt a kérdést, hogy indokolja-e a közérdek az eljárás megindítását, következésképpen az eljárást minden olyan esetben meg kell indítani, amikor a jogsértés valószínűsíthető, és az ügy a GVH hatáskörébe tartozik.

A (2) bekezdés egyértelművé teszi, hogy ideiglenes intézkedéssel az előzetes megtiltás is elrendelhető.

A (3) bekezdés a Tpvt. szerinti kötelezettségvállalás alkalmazhatóságát szélesíti ki. Kötelezettségvállalás esetében a jogsértés nem kerül kimondásra, bírság sincs, viszont a vitatott magatartás gyorsan és véglegesen kiiktatható a piacról, mivel a vállalkozás önként vállalja, hogy a jövőben attól tartózkodni fog. E megoldás előnye, hogy a magatartás megismétlése esetén nem kell új eljárást lefolytatni, hanem az önkéntes vállalás megszegése önmagában lehetővé teszi bírság kiszabását.

Az (4) bekezdés a Tpvt.-be 2005-ben beiktatott „amicus curiae” jogintézményét teszi alkalmazhatóvá a törvény szerinti ügyekben is. Ennek lényege, hogy ha a bíróság előtt olyan polgári per indul, amelyben e törvény rendelkezéseire alapítja felperes az igényét (vagy alperes a védekezését), akkor lehetőség van a GVH eljárásba való bevonására a bíróság munkáját segítendő. A felhívott Tpvt.-szabályok egyúttal a párhuzamos (hatóság és bíróság előtti) eljárások egymáshoz való viszonyát is rendezik.

A 32-38. §-hoz

Miután e törvényben kerülnek szabályozásra egyes áruspecifikus, ágazati törvényekben foglalt rendelkezések, ezért módosítani szükséges a magzati élet védelméről szóló 1992. évi LXXIX. törvény vonatkozó szakaszát úgy, hogy a reklámtevékenység elhagyásra kerül a törvényszövegből és csak az ösztönzés, népszerűsítés marad meg, amely tevékenységek egyébként nem minősülnek reklámnak. Hasonló okból kerül sor a szerencsejáték szervezéséről szóló 1991. évi XXXIV. törvény módosítására.

A törvény 35. §-a - a 6. §-ban foglalt új, a közvetlen üzletszerzésre vonatkozó általános, azt a reklám címzettjének előzetes hozzájárulásához kötő szabályra tekintettel - módosítja a kutatás és a közvetlen üzletszerzés célját szolgáló név- és lakcímadatok kezeléséről szóló 1995. évi CXIX. törvény (a továbbiakban: Katv.) rendelkezéseit. Egyrészt a jelen törvény fogalommeghatározásaival összhangban pontosítja a Katv. „közvetlen üzletszerzés”-fogalmát”, másrészt oly módon módosítja a Katv. erre vonatkozó szabályait, hogy az eddigi közvetlen üzletszerzési lista, illetve az ehhez kapcsolódóan a Katv.-ben szabályozott adatszerzési módok és adatkezelési felhatalmazás kizárólag a törvény 6. §-a szerinti előzetes hozzájárulás beszerzéséhez használt első kapcsolatfelvétel céljából lesznek alkalmazhatók.

A 36. § a Hpt.-nek a közrendi jellegű reklámtilalmakra vonatkozó rendelkezéseit módosítja - az Fttv.-ben foglalt módosításaira is tekintettel - oly módon, hogy azt összhangba hozza az Fttv., illetve a jelen törvény fogalomhasználatával, másrészt egyértelművé teszi, hogy e szabályok megsértése esetén a fogyasztóvédelmi hatóság jár el e törvény szabályai alapján.

A 37. § pedig - a vonatkozó uniós jogi szabályokra tekintettel - a 6. §-ban foglalt szabályokkal való összhang megteremtése érdekében módosítja a 2003. évi C. törvény (Eht.) 162. §-ának (1) és (2) bekezdését.

A további szakaszok a korábbi reklámtörvényre vonatkozó hivatkozásokat frissítik az egyes törvényekben.

-----STARTING---POINT---VEGE---

A 39-45. §-hoz

A törvény az Fttv.-hez igazodva, azzal egyidejűleg lép hatályba.

A törvény közvetlen üzletszerzésre vonatkozó szabályai, valamint a dohányreklámozásra vonatkozó szabályok, csakúgy mint a szabadtéri reklámhordozókra vonatkozó, az 5. § (4) bekezdésben megjelenő előírás alkalmazására hosszabb felkészülési, átállási időt indokolt biztosítani a reklámozók, a reklámszakma szereplői és a reklámközzétevők részére, ezért a törvény e rendelkezések tekintetében eltérő hatályba lépési időt, illetve megfelelő átmeneti szabályokat állapít meg. Figyelemmel arra, hogy az új dohányreklám-szabályok későbbi hatálybalépésére tekintettel indokolt az átmeneti idő lejártáig a hatályos reklámtörvény egyes rendelkezéseinek hatályban tartása, a reklámtörvény egészét a törvény csak ezen átmeneti idő lejártát követően helyezi hatályon kívül.

Miután e törvénybe kerülnek át áruspecifikus, ágazati törvényekben foglalt rendelkezések, a vonatkozó törvényekből törölni szükséges az átkerült szakaszokat.

Az új deregulációs elveknek megfelelően a módosító és hatályon kívül helyező rendelkezéseket a törvény a hatályba lépését követő napon hatályon kívül helyezi, és az azt követő napon e rendelkezést is törli a törvényszövegből.

Végül a törvény a jogszabály-szerkesztési követelményeknek megfelelő hivatkozást tartalmaz az Európai Unió jogának való megfelelésre.