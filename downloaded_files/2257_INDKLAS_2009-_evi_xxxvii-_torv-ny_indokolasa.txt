2009. évi XXXVII. törvény indokolása

az erdőről, az erdő védelméről és az erdőgazdálkodásról

-----STARTING---POINT---ALTALANOS--- 

Az erdő az emberi életre óriási hatást gyakorol, mivel javai és szolgáltatásai megújítható jellegénél fogva azon kevés természeti erőforrás közé tartozik, amely fenntartható módon képes alapvető szükségletek kielégítését biztosítani. Amennyiben e javak és szolgáltatások a fenntartható erdőgazdálkodás szabályainak megfelelően kerülnek igénybevételre, úgy természetbarát, előállítása során a legkisebb környezeti terhelést okozó termék állítható elő, mely bármely más helyettesítő termékhez képest jobban szolgálja a környezet védelmét, sőt egyes esetekben más káros folyamatok hatásainak részleges semlegesítésére is alkalmas.

E felismeréstől vezérelve az Európai Unió Erdészeti Stratégiája és Erdészeti Cselekvési Terve, az Európai Erdők Védelmének Miniszteri Konferenciája határozatai, valamint a FAO és az ENSZ miniszteri konferenciái, az 1992-es és 2002-es ENSZ csúcskonferenciák és az ENSZ Közgyűlés 1997-es ülésszaka is közös célul tűzte ki a fenntartható erdőgazdálkodás megvalósítását, amely olyan kiemelkedően fontos közérdekű célok megvalósítását szolgálja, mint a:

- a klímaváltozás hatásainak mérséklése,

- a biológiai sokféleség védelme,

- a fa, mint megújuló nyersanyag, és energiaforrás biztosítása,

- a vidéki lakosság munka- és megélhetési lehetőségeinek javítása,

- a termőtalaj, a mezőgazdasági területek védelme,

- az ivóvízbázisok védelme,

- az ország lakossága testi-lelki felüdülésének biztosítása,

azaz az élet minőségének javítása.

A fenti feladatok azért valósíthatók meg az erdőgazdálkodás keretében, mert valamennyi erdő három, egymástól elválaszthatatlan alapfunkcióval rendelkezik, egyszerre tölt be környezeti, gazdasági és társadalmi szerepet. Ez az alaptézis magyar javaslat alapján került elfogadásra az 1972-es Buenos Aires-i Világkongresszuson és azóta a nemzetközi erdészeti politika egyik alapkövét képezi. A három funkció egymáshoz viszonyított relatív fontossága természetesen területenként változik, amelyek kiegyensúlyozott érvényesülését a fenntartható erdőgazdálkodás során kell biztosítani.

A fenntarthatóság követelményét szem előtt tartva az erdővel kapcsolatos szakmapolitikai elvárások Magyarországon jelenleg az Európai Unió Erdészeti Cselekvési Tervével és az Európai Erdők Védelmének Miniszteri 2003-as Bécsi Konferenciája 1-es határozatával összhangban kidolgozott, az 1110/2004. (X. 27.) Korm. határozattal elfogadott Nemzeti Erdőprogramban nyertek megfogalmazást.

Az egész világon, de talán leginkább az északi félteke mérsékelt övi részén az elmúlt évtizedekben az erdők társadalmi jelentősége nagymértékben megnőtt. Az erdők környezetvédelmi szerepe, anyagi és nem anyagi jellegű szolgáltatásai iránti igény miatt az erdőgazdálkodás megítélése egyre kritikusabbá vált annak ellenére, hogy a fejlett erdőgazdálkodással rendelkező országok - köztük Magyarország - szakemberei már a múlt század vége óta tudatosan a fenti társadalmi igények kielégítésére törekedtek. Erről tanúskodnak az 1879-ben, 1935-ben, 1961-ben és 1996-ban megalkotott erdőtörvényeink is.

Valamennyi mértékadó, nagy nemzetközi szervezet (az ENSZ, az OECD, az EBESZ és az Európai Unió) is mélyrehatóan foglalkozott az erdők, az erdészet ügyével, gondjaival és ebben az átfogó nemzetközi folyamatban - amelyben Magyarország is tevékeny részt vállalt - alakultak ki azok az önkéntes kötelezettség-vállalások és követelmény-rendszerek, amelyekkel a törvény összhangban van.

A változó társadalmi igényeknek megfelelően, a természeti környezet nagymértékű veszélyeztetettsége és a biológiai erőforrások jelentőségének növekedése miatt a fejlett európai országok is átfogalmazták erdészeti politikájukat. A megfelelő gazdasági háttér ezen országokban lehetővé tette az erdők funkcióinak értéksorrendjében a védelmi és szociális szolgáltatások felértékelődését, s a színvonalas és jövedelmező faanyagtermesztést - továbbra is hangsúlyozva az erdők gazdasági életképessége fenntartásának fontosságát - ezen követelmények figyelembevételével szabályozzák.

A hazai erdők nagyobb hányada nem tekinthető önfenntartó környezeti rendszernek, mivel jelenlegi formájuk több évszázados gazdálkodás során alakult ki, fenntartásuk csak szakszerű erdőgazdálkodás keretében lehetséges. Mindamellett a korszerű erdőgazdálkodás fontos feladata azon erdőállományok területének növelése, melyekben a természetes folyamatok meghatározó szerepet játszanak.

Az erdőről, az erdő védelméről és az erdőgazdálkodásról szóló törvény felvállalja és tartalmazza mindazt a környezet- és természetvédelmi elvárást, amit a fenntartható (hosszú távú, tartamos) fejlődés elve megkövetel. Többek között ezek a körülmények indokolják a tulajdonosi jogok gyakorlásába történő arányos és szükséges mértékű, törvényi szintű beavatkozásokat is.

Az Európai Unióhoz történt csatlakozásunk, a nagyságrenddel megnövekedett erdőgazdálkodói létszám és a hazai közigazgatási reform együttesen megkövetelik az erdészeti igazgatás korszerűsítését, amely során szükséges a szolgáltató típusú, ügyfélbarát közigazgatási gyakorlat továbbfejlesztése. Ezt elsősorban az ország erdészeti politikáján alapuló, azt tükröző ágazati jogi szabályozáson keresztül lehet megvalósítani.

Az Európai Unió Erdészeti Stratégiájában foglaltak végrehajtása és az erdészeti támogatások igénybevételének - a szabályozási környezet egyszerűsítésével történő - elősegítése a természetszerű erdőgazdálkodás előtérbe kerülését és az erdők állapotának javulását eredményező fontos eszköz.

Az erdők esetében az erdészeti igazgatásnak és a kialakított tervezési-engedélyezési eljárásrendnek, a közérdek fokozott védelmével egyidejűleg elő kell segítenie a hazai erdőtulajdonosok, erdőgazdálkodók esélyegyenlőségének megteremtését és a magán-erdőgazdálkodás működőképességének javítását.

-----STARTING---POINT---RESZLETES---

I. Fejezet

Általános rendelkezések

A törvény célja és alapelvei

Az 1. §-hoz

A törvény a preambulumában foglalt erkölcsi indítékok és megfontolások alapján meghatározza azokat az erdő hármas társadalmi-, környezeti- és gazdasági funkcióján alapuló célokat és kedvező hatásokat, amelyek a törvény megalkotását szükségessé teszik. A törvény az egyes célok között nem állít fontossági sorrendet, az erdő mindegyik cél megvalósulását komplex módon szolgálja.

A 2-3. §-hoz

A törvényi célok megvalósítása csak tartamos, fenntartható erdőgazdálkodás segítségével lehetséges, melynek során a társadalmi, természeti és gazdasági követelmények optimalizálása és összehangolása megvalósulhat.

Az erdő fenntartásához és bővítéséhez fűződő közérdek érvényesítésére az állam erdészeti hatósági intézményrendszert működtet, melyen keresztül biztosítja az erdők felújítását és fenntartását, támogatást nyújt új erdők telepítésére, kedvezőbb állományszerkezet kialakítására és a fenntartható erdőgazdálkodás működési feltételeinek javítására.

A nemzetközi elvárásoknak és gyakorlatnak megfelelően erdőkkel kapcsolatos állami és társadalmi célok, feladatok és eszközök a Nemzeti Erdőprogram megalkotásán keresztül harmonizáltan valósulhatnak meg. Az EU Erdészeti Stratégiájában foglaltak az uniós elvárásoknak megfelelően a nemzeti erdőprogramokon keresztül valósulnak meg, ezért indokolt, hogy a Nemzeti Erdőprogram készítésére és az abban foglaltak végrehajtására vonatkozó rendelkezéseket törvényi szintű szabályozás rögzítse.

A 4. §-hoz

Az erdő fogalmába beletartozik az erdei termőföld és a rajta kialakult életközösség valamennyi eleme, ezért a törvény hatálya kiterjed az erdőre, annak élő és élettelen alkotóelemeivel együtt. A törvény hatálya kiterjed a külterületi fásításokra és az erdőgazdálkodási tevékenységet közvetlenül szolgáló létesítményekre és földterületekre. Ezek a területek és létesítmények közvetve és közvetlenül hozzájárulnak az erdők kedvező hatásaihoz, mindamellett számos szempontból hatással vannak az erdőkre, ezért együttes - de az eltéréseket is figyelembevevő - szabályozásuk indokolt.

A törvény hatálya nem terjed ki az olyan erdő vagy fásítás jellegű, a törvényben meghatározott területi kiterjedést el nem érő életközösségekre, melyeket speciális gazdasági cél érdekében hoztak létre vagy tartanak fenn.

Az 5. §-hoz

Ez a rendelkezés definíciót ad egyes, a törvényben meghatározó jelentőségű fogalmakra, ez a törvény egységes értelmezésének megkönnyítése, az egyértelműség miatt szükséges. Egyes kiemelten fontos és terjedelmes részletszabályozást igénylő fogalmak (erdő, fásítás, erdőgazdálkodó), követve a korábbi erdőtörvények szerkezetét, a törvényben kerültek elhelyezésre, melynek elsődleges oka a nagy terjedelmű nem tematizálható fogalom-meghatározás elkerülése.

A 6. §-hoz

A törvény újszerű, de számos más európai erdőtörvényben is alkalmazott definíciót fogalmaz meg az erdőre. Az erdő elsődlegesen az a terület, melyet az erdészeti hatóság az Országos Erdőállomány Adattárban erdőként tart nyilván, függetlenül attól, hogy a földrészletet adott időpontban faállomány borítja vagy valamely élő vagy élettelen alkotóelem átmenetileg hiányzik. Az adattárban szereplő területeken kívül erdőnek minősül minden olyan terület is, amely nem szerepel az Adattárban, de megfelel a törvényben megfogalmazott területi és állományszerkezeti követelményeknek. A törvényben meghatározott állományszerkezeti paraméterek segítségével meghatározható, hogy adott szukcessziós stádiumban lévő életközösség a törvény hatálya alá tartozik-e.

A szabályozás segítségével minden területről egyértelműen eldönthető, hogy egy adott időpontban erdőnek minősül-e, így kiterjednek-e rá e törvény előírásai.

A 7. §-hoz

A természetközeli erdőgazdálkodási módszerek bevezetéséhez, az erdők állapotát is figyelembe vevő speciális szabályozás kialakításához be kell vezetni a természetességi kategóriákat, melyhez jól köthetők a későbbiekben erdőfelújítási, erdőtelepítési, fahasználati és erdővédelmi előírások.

A 8-10. §-hoz

Az állami tulajdonban álló erdők esetén a közérdek fokozottabb érvényesítése indokolt. Minden szempontból törekedni kell az állami erdővagyon megőrzésére és bővítésére.

A 11. §-hoz

Lehetőséget kell biztosítani arra, hogy a termőföld tulajdonosok kizárólag önerőből - az erdészeti hatóságnak történő bejelentés mellett - erdei fafajokból álló, de más erdőkhöz képest a tulajdonosi rendelkezési jog gyakorlása szempontjából nagyfokú önállóságot biztosító ún. szabad rendelkezésű erdőt telepítsenek.

Az önerdősülés következtében beerdősült terület akkor minősülhet szabad rendelkezésű erdőnek, ha az önerdősülés tényét a tulajdonos az erdészeti hatóságnál bejelenti. Az erdészeti hatóság által, a körzeti erdőtervezés során felvett önerdősülés nem minősül szabad rendelkezésű erdőnek. Szabad rendelkezésű erdő csak az erdészeti hatóság engedélyével létesíthető. Szabad rendelkezésű erdő a bányatelken lévő, nem erdő művelési ágú, más célú igénybevételre engedélyezett területen létrejött önerdősülés, melynél a bányavállalkozó a bányászati tevékenység megkezdéséig nem akadályozza a szukcessziót.

Ezekben a magántulajdonú erdőkben az erdőgazdálkodóval szemben támasztott közérdekű elvárások kevésbé szigorúak, elsősorban az erdővédelmi szempontok érvényre jutatására és a kitermelendő faanyag eredetigazolására vonatkoznak. A szabályozások fontos szerepet játszanak a tulajdonosi öntudaton alapuló felelős gazdálkodási gyakorlat kialakulásában.

A 12. §-hoz

Az erdő kritériumrendszerének nem megfelelő fával borított területek valamennyi típusára egységes szabályozás kialakítása indokolt. A szabályozás elsősorban az erdővédelmi szempontok érvényre juttatására és a kitermelendő faanyag eredetigazolására vonatkozik.

A 13-14. §-hoz

Az erdőgazdálkodási tevékenységet közvetlenül szolgáló földterületek gazdálkodási és erdővédelmi szempontból az erdővel szerves egységet alkotnak. Számos erdőgazdálkodási tevékenységet közvetlenül szolgáló földterület erdőművelési ágban van, korábbi erdő helyén került kialakításra, ezért az erdészeti hatóság hatásköre mindenképpen ki kell, hogy terjedjen e területekre. Erdőgazdálkodási tevékenységet közvetlenül szolgáló földterületek az Adattárban szereplő földterületek, valamint azon területek, melyek természeti paramétereik alapján vagy az erdőgazdálkodó kérelmére az Adattárba felvételre kerülnek.

A 15. §-hoz

Az erdészeti létesítmények nemcsak az erdőgazdálkodást, hanem az erdő más funkcióinak megvalósulását is egyaránt szolgálják. Az erdőben műszaki létesítmény engedélyezése minden esetben csak az erdészeti hatóság engedélye vagy szakmai egyetértése esetén történhet. Kiemelten fontos, hogy lehetőséget kell biztosítani a használaton kívüli, funkcióval nem rendelkező erdészeti létesítmények megszüntetésének elrendelésére.

A 16. §-hoz

Az erdészeti igazgatási egységek kialakítása, az erdő térbeli rendjének meghatározása a tervezés, erdőgazdálkodás és ellenőrzés elsődleges feltétele. A felsőszintű erdészeti igazgatási egységek hagyományosan nem adminisztrációs határokat, hanem termőhelyi viszonyokat, állományviszonyokat követnek. A nagyobb egységekre készült körzeti erdőtervek a fenntartható, tartamos erdőgazdálkodás megvalósításának elsődleges eszközei, mellyel az állam már a tervezés szintjén garantálhatja az erdővel kapcsolatos közérdek megvalósulását.

A 17-18. §-hoz

Az erdőgazdálkodói nyilvántartás a tervszerű és fenntartható erdőgazdálkodás megvalósításának előfeltétele. Erdőgazdálkodóként csak az a személy vehető nyilvántartásba, aki dologi vagy kötelmi jogcímen az erdő használatára jogosult. Az erdőgazdálkodói nyilvántartás konstitutív hatályú nyilvántartás, az erdőgazdálkodói jogok csak a nyilvántartásba történő bejegyzést követően gyakorolhatók és a nyilvántartásból történő törléssel szűnnek meg, függetlenül a használati jogosultság fennállásától. A konstitutív hatály biztosítja, hogy minden időpontban megállapítható, kit terhelnek az erdőgazdálkodói-tulajdonosi kötelezettségek és kit illetnek a jogosultságok. Az erdőgazdálkodói nyilvántartás erdőművelési ágú ingatlanonként közhiteles földhasználati nyilvántartásként működik, erdő mellett az erdőgazdálkodási tevékenységet közvetlenül szolgáló földterületeket is tartalmazza.

Erdőgazdálkodó hiányában a tulajdonosok és az ingatlan-nyilvántartásba bejegyzett haszonélvezők felelnek az erdő felújításáért, fenntartásáért, az erdővédelemért és az erdő őrzéséért.

Meghatározott esetekben (közös tulajdon esetén, vagy ha az erdőrészlet és a földrészletek határai nem esnek egybe) az erdőgazdálkodók társult erdőgazdálkodás folytatására kötelesek.

A 19. §-hoz

Erdő, vagy erdőgazdálkodás célját közvetlenül szolgáló földterület használatára számos jogcímen köthető megállapodás, de szükséges egyes kógens tartalmi elemeket meghatározni. Kiemelten fontos, hogy erdőgazdálkodásban a rendes gazdálkodás a körzeti erdőterv szerinti gazdálkodással valósul meg, így indokolt, hogy a körzeti erdőtervtől történő eltérést az erdő használatára jogosult (erdőgazdálkodó) csak minősített 2/3-os tulajdonosi akarat mellett kezdeményezhesse. Ez meghaladja az egyszerű többséget, de nem követeli meg a teljes tulajdonosi akarategyezőséget, ezzel nem akadályozza az erdőgazdálkodás folyamatát.

A 20. §-hoz

Az erdőgazdálkodói haszonbérleti szerződés, mint atipikus szerződési forma definiálását az erdő más termőföldtől és haszonbérbe vehető jószágtól eltérő jellege és kezelési módja indokolja. A törvény csak kiegészítő szabályokat fogalmaz meg az erdőgazdálkodói haszonbérletre, mögöttes szabályként a földtörvény és a Ptk. haszonbérletre vonatkozó szabályait kell alkalmazni. Az erdő fennmaradása és az erdővédelem biztosítása érdekében az erdő harmadik személynek történő haszonbérbe adásához tulajdoni hányad alapján számított egyszerű többség szükséges. Az egyszerű többség lehetősége lehetővé teszi az erdőgazdálkodás megindítását nagyszámú tulajdonos esetén is. Az erdőben szakaszosan jelentkező hozamokra való tekintettel lehetőség van a haszonbérleti díj fahasználatokhoz igazított megfizetésére is.

A 21. §-hoz

Az Országos Erdő Tanács, mint véleményező, javaslattevő, tanácsadó testület kiemelten fontos szerepet játszik az erdészetpolitikai célok megfogalmazásában, az erdőgazdálkodás, erdészeti igazgatás, erdészeti kutatás szakmai és érdekképviseleti szervezetek erdészeti ágazatot érintő egységes álláspontjának megformálásában, a természet iránti felelősségteljes gondolkodás alakításában.

II. Fejezet

Az erdő rendeltetése és az üzemmód

A 22-26. §-hoz

A rendeltetésére vonatkozó szabályok biztosítják az adott erdőterület elsődleges funkciójának prioritását, meghatározzák a hosszútávú erdőgazdálkodási célt. Az erdő elsődleges rendeltetése mellett további rendeltetések is meghatározhatók, ezek figyelembevételére az elsődleges rendeltetés mellett, azzal összhangban kerülhet sor.

Az erdő sajátosságából következik, hogy bioszféra megőrző, természet- és környezetvédelmi, szociális-üdülési és gazdasági funkciója egymástól elválaszthatatlan. Az erdő elemi egységei viszont eltérő módon képesek ezeket a funkciókat teljesíteni. A funkciók és az erdőfenntartás összhangja érdekében, a gyakorlati megvalósítás során meg kell határozni az erdők rendeltetését. Az erdőfenntartás, vagy gazdálkodás fő feladatait az egyes erdőterületek rendeltetésének megfelelően kell teljesíteni. Emellett törekedni kell valamennyi lehetséges funkció minél teljesebb kibontakoztatására. A törvény szerint az erdők elsődleges rendeltetésében védelmi, gazdasági, egészségügyi-szociális, turisztikai és oktatás-kutatási célokat szolgáló erdőrészleteket kell megkülönböztetni és az erdőtervben rögzíteni.

A 27-28. §-hoz

Az erdő rendeltetésének megváltoztatását az erdészeti hatóság engedélyezi. A rendeltetés megváltoztatását közérdekből több miniszter is kezdeményezheti az egyes rendeltetéseknek megfelelően, de a kezdeményezőnek biztosítania kell az erdőgazdálkodó rendeltetésváltásból eredő többletköltségeinek és esetleges kárának megtérítését. A rendeltetés megváltoztatását az erdőgazdálkodó is kezdeményezheti.

A 29. §-hoz

A természetközeli erdőgazdálkodási módszerek előtérbe-kerülésével a vágásos erdőgazdálkodás mellett más gazdálkodási formák is egyre nagyobb szerepet kapnak. Az erdők szálaló üzemmódba történő átvezetése speciális gazdálkodást, ún. átalakító üzemmódot igényel. A faanyagtermelést nem szolgáló területeken erdővédelmi beavatkozások kivételével gyakorlatilag nem folyik erdőgazdálkodás, a területen kizárólag a természetes folyamatok zajlanak.

Az erdőrészletek üzemmódjának erdőrészletenkénti megadása feltétlenül szükséges, hiszen az eltérő üzemmódok eltérő tervezési, ellenőrzési módszereket, ezért különböző szabályozást igényelnek.

Az üzemmód kérelemre történő megváltoztatásához a tulajdonosok 2/3-ának akarata szükséges, de amennyiben az állomány szakmai szempontból nem alkalmas a kérelmezett üzemmódra, az erdészeti hatóság az üzemmód módosítását elutasíthatja.

III. Fejezet

Az erdőgazdálkodás tervszerűsége és engedélyezési rendszere

A 30. §-hoz

A körzeti erdőgazdálkodási és tervezési irányelvek, a teljes körű körzeti erdőtervezési rendszer, az Adattár és az általa megfogalmazott előírások betartását biztosító hatósági intézményrendszer, továbbá az erdőgazdálkodói nyilvántartás rendszere együttesen szolgálják a fenntartható (hosszú távú, tartamos) erdőgazdálkodás céljait.

Az erdők állapotának megőrzése, javítása nemcsak a tulajdonos, hanem társadalmunk, sőt az egész emberiség érdeke is. A modern államokban kiépítették, illetőleg új alapokra helyezve napjainkban alakítják ki a természeti erőforrásokat, köztük az erdő állapotát jellemző adattárat. Ezek az információk képezik az alapját a komplex erdőgazdálkodást szolgáló és a tulajdonos érdekét is érvényesítő állami, szakhatósági intézkedéseknek.

Az erdőgazdálkodás hagyományosan klasszikus elve a tartamosság, mely modern értelmezésben az erdei életközösség örökös fenntartását, védelmét és szociális, valamint nyersanyagtermelő funkciójának a hosszú távú megőrzését tartalmazza.

A 31. §-hoz

Az erdőterv-rendelet elsődleges szerepe az egyes erdőgazdálkodási tájakban a klimatikus, termőhelyi és állományszerkezeti viszonyoknak megfelelő, erdőtervezési körzet szintű szabályozás megteremtése.

A 32. §-hoz

A körzeti erdőtervezés lefolytatásának szabályait végrehajtási rendelet szabályozta, ám garanciális szempontok miatt indokolt a részletszabályok törvényben történő szerepeltetése.

A 33-34. §-hoz

A hosszú távú erdészeti tervezés megvalósítása a körzeti erdőterv készítéséhez kötődik. Az erdőtervek kötelező készítése feltétlenül indokolt, hiszen csupán speciális szakismeretek alapján lehet az erdők állapotát a tulajdonos és a társadalom rövid- és hosszú távú érdekeivel összhangban alakítani. Az erdőtervek tartalmazzák az ökológiai alapú erdőgazdálkodás követelményeit is, amelyek piaci folyamatokkal nem vezérelhetők. Ezek az információk így a tulajdonos és a társadalom közötti információcserében, a támogatások odaítélésében fontos szerepet játszanak. Az erdőtervezés folyamata ezért az állampolgárok részvételének, a tulajdonosi és a közérdekek ütköztetésének megfelelő háttere. Az erdők nyilvántartása, az adattár működtetése és a körzeti erdőtervek készítése állami feladat, így költségeit is az állam viseli.

Kiemelt fontosságú az erdészeti és a természetvédelmi kezelési tervek összhangját megteremteni, mellyel elkerülhető a kettős, párhuzamos tervezés, terepi felvételezés, nyilvántartás, mindamellett az erdőgazdálkodók számára is egyszerűbb hatósági eljárásrend alakítható ki. Az erdőtulajdonosok és erdőgazdálkodók egy hatósági adatbázisból megismerhetik az erdőre fennálló valamennyi előírást, lehetőséget és kötelezettséget.

A 35. §-hoz

A körzeti erdőtervezés lefolytatásának szabályait végrehajtási rendelet szabályozta, ám garanciális szempontok miatt indokolt a részletszabályok törvényben történő szerepeltetése.

A 36. §-hoz, 40-42. §-hoz

Az erdőgazdálkodás az erdőterv határozatban foglaltak betartásával az Országos Erdőállomány Adattárban nyilvántartottak szerint folytatható. Az adattárban biztosított fahasználati lehetőségek igénybevételét be kell jelenteni az erdészeti hatóságnak és az erdőrészletek számától vagy a terület nagyságától függően a bejelentést követő 31. vagy 46. naptól kezdve végre lehet hajtani. Az erdészeti hatóságnak ebben az esetben 30 vagy 45 napja van arra, hogy amennyiben az adattári előírások végrehajtása valamilyen jogszabályi akadályba ütközik, erről értesítse az erdőgazdálkodót, illetve a jogosult erdészeti szakszemélyzetet.

Az erdőben végzett más erdőgazdálkodási tevékenységeket (első kivitel, egyes talaj-előkészítések, növényvédelem) erdő-, talaj- és természetvédelmi okokból szintén köteles bejelenteni az erdőgazdálkodó, ezeket a műveleteket a fahasználatokhoz hasonlóan a bejelentést követő 31. vagy 46. naptól kezdve végre lehet hajtani.

Az új rendszer működésének fontos eleme a jogosult erdészeti szakirányítók (erdőgazdálkodó szakmai tervezési, irányítási feladatokat végző erdészeti szakember) szerepének és felelősségének növelése, tevékenységük integrálása az erdészeti hatósági eljárásokhoz. Az adattári lehetőségek alapján végzendő fakitermelések bejelentése csak az erdőgazdálkodó és a szakirányító együttes jogi aktusa lehet, melyben az erdőgazdálkodó a tulajdonosi akaratot, míg a szakirányító a szakmai indokoltságot képviseli.

A fahasználatokat és egyes erdőgazdálkodási műveletek befejezését köteles az erdőgazdálkodó bejelenteni, melynek célja az előírás vagy lehetőség teljesülésének adattárban történő átvezetése.

A 37. §-hoz

Az erdő hármas funkciójának biztosítása érdekében szükséges az erdő közjóléti/rekreációs céljainak tervszerű érvényesítése.

Az erdészeti hatóság által jelenleg is vezetett közjóléti nyilvántartás nemcsak a korábban részben állami támogatásból létrehozott turisztikai berendezések állapotának nyomon követését, hanem a támogatások ellenőrzését is szolgálja, mindamellett jelentősen segítheti az állami erdők vagyonkezelői számára a közjóléti feladatok pontos előírását.

Az erdőtervezési körzet szintű közjóléti fejlesztési terv az erdők ökoturisztikai fejlesztésének fontos eszköze lehet. Egyre nagyobb lendületet és jelentőséget kap hazánkban a területrendezési tervek készítése, amelyek elképzeléseihez és szerkezetéhez az erdészeti közjóléti tervezésnek illeszkedni kell.

A közjóléti fejlesztési tervek a körzeti erdőtervek és a területrendezési tervek közvetlen kapcsolatát teremtik meg. A közjóléti fejlesztési terveknek kiemelt jelentősége lesz a rendelkezésre álló támogatási források elosztásában is. Segítségével jól összehangolható a különböző szektorba tartozó erdőgazdálkodók közjóléti tevékenysége, elkerülhető a párhuzamos kapacitások, struktúrák kiépítése.

A 38-39. §-hoz

Az Országos Erdőállomány Adattár (a továbbiakban: Adattár) az ország erdeinek nyilvántartása, az ágazati tervezés, erdőgazdálkodás és a hatósági ellenőrzések alapja.

A körzeti erdőterveket az erdészeti hatóság készíti el, de a körzeti erdőtervek jóváhagyása nem a miniszter által történik, hanem közigazgatási eljárás keretében, erdőterv határozatban kerülnek jóváhagyásra az erdőgazdálkodásra vonatkozó szabályok. A módosítás jelentősen növeli a jogbiztonságot, önálló fellebbezési lehetőséget biztosít az erdőgazdálkodónak az előírásokkal, korlátozásokkal szemben.

Az Adattár közhitelesen tartalmazza az adott erdőben fennálló kötelezettségeket, jogosultságokat és korlátozásokat.

A törvény szabályozza az Országos Erdőállomány Adattárból történő adatszolgáltatás rendjét. Az erdőgazdálkodó minden nyilvántartott adatról kérhet ún. teljes adattári másolatot, de az adatvédelmi szabályok betartása mellett lehetőség nyílik nem erdőgazdálkodóknak is egyes adattári adatok (adott erdőállomány növedéke, fennálló korlátozások, előírások) térítés ellenében történő lekérdezésére, mellyel az erdőkkel kapcsolatos polgári jogi jogügyleteket kívánjuk elősegíteni, a forgalom biztonságának növelése mellett.

A 43. §-hoz

Az eddigi tapasztalatok alapján szükséges meghatározni az erdőgazdálkodási tevékenységeknek azt a körét, amelyek a nyilvánosság szempontjából a legmeghatározóbbak az erdőgazdálkodási tevékenység megítélése szempontjából, és az erdei életközösségre is nagy hatást gyakorolnak. E tevékenységek esetében a nyilvánosság tájékoztatása fontos, mivel ezzel egy aktív párbeszéd indul meg az erdészeti hatóság, az erdőgazdálkodó és a nyilvánosság között, amely ilyenformán elősegíti az erdőgazdálkodási tevékenység során a társadalmi érdekek széles körű érvényesülését. A közmeghallgatás eseteit szükséges specifikálni, így lehetőséget kell teremteni az erdészeti hatóság számára, hogy a mennyiben az éves erdőgazdálkodási tevékenységekkel kapcsolatban szükségesnek látja, azok megkezdése előtt, illetve amennyiben egy erdőgazdálkodási tevékenység elvégzése a lakosság körében a tájékozatlanságból fakadóan elégedetlenséget vált ki, utólagosan is közmeghallgatást tartson.

Ezek során a közvetlen, interaktív tájékoztatás lehetőséget teremt arra, hogy a lakosság által tett észrevételek gyorsan, minden érintett bevonásával kerüljenek megválaszolásra, és szükség esetén még időben meg lehessen tenni azzal kapcsolatban a szükséges intézkedéseket, így elkerülve az egyedi államigazgatási ügyek sokkal nagyobb adminisztratív terheit.

IV. Fejezet

Az erdő és fásítás telepítése

A 44-47. §-hoz

Az erdőtelepítésről és a fásításról alkotott törvényi szabályozás az ország környezeti állapotának javítását, a természeti értékek és a táj, a termőföld, a vizek és az egyes emberi létesítmények védelmét, az erdei természeti erőforrások bővítését, valamint az erdőtelepítő gazdasági érdekeit szolgálja. A racionális földhasználat szempontjából is nagy jelentőségű az új erdők telepítésének jogi szabályozása. Az egyik alapvető feltétel a megfelelő szaporítóanyag felhasználás és termőhely-feltárás követelményeinek rögzítése.

Új erdő telepítésekor, ültetvényszerű gazdálkodás esetében a mezőgazdaságilag nem hasznosítható területeken a nem őshonos fafajok alkalmazását is lehetővé kell tenni. Ezek az erdők a racionális földhasználat keretében elsősorban a faanyag termesztését és jövedelem megszerzését is szolgálják, egyúttal zöldfelületükkel kedvező hatást gyakorolnak az ország környezeti állapotára is.

A fásítások és szabad rendelkezésű erdők telepítésénél egyszerűsített tervdokumentáció szükséges, amely alapján az erdészeti hatóságnak elsősorban azt kell vizsgálni, hogy a tervezett faállomány megfelel-e az erdő- és talajvédelmi szempontoknak. Természetszerű erdők állományszerkezetének megóvása érdekében, ezen állományok közelében szükséges az idegenhonos fafajokkal történő erdőtelepítések korlátozása.

Szabad rendelkezésű erdő telepítését is be kell jelenteni, az engedély nélkül telepített erdő nem kerülhet a szabad rendelkezésű erdő kategóriába, abban az esetben sem, ha telepítéséhez nem vettek igénybe támogatást. Szintén nem minősül szabad rendelkezésű erdőnek a szukcesszió következtében beerdősült erdőterület, a szabad rendelkezésű erdő létrehozása - bányatelken lévő, nem erdő művelési ágú, más célú igénybevételre engedélyezett területen létrejött önerdősülés kivételével - mindig csak a tulajdonos tudatos cselekvésének következménye lehet.

A 48-50. §-hoz

Az engedély nélkül vagy engedélytől eltérően telepített faállományt akkor indokolt felszámolni, ha erdővédelmi vagy talajvédelmi kockázatot jelent vagy veszélyezteti a környező erdők állományszerkezetét.

Az erdőtelepítés akkor fejezhető be, ha a létrehozott faállomány fennmaradása állományszerkezet alapján hosszú távon biztosított.

V. Fejezet

Az erdőfelújítás, az erdőnevelés, valamint az erdőszerkezet átalakítása

Az 51-52. §-hoz

Az erdőfelújításról, az erdőnevelésről, valamint az erdőszerkezet átalakításáról alkotott törvényi szabályozás az ország környezeti állapotának javítását, a természeti értékek és a táj, az erdő talajának megóvását, a vizek védelmét, az erdei természeti erőforrások fenntartását és bővítését, az erdők biológiai sokszínűségének fenntartását és bővítését szolgálja.

Az európai államok erdőtörvényeiben (így hazánkban is) hagyományos és igen szigorú alapelv a kitermelt erdő felújítási kötelezettsége. A törvény ennek rögzítése mellett tartalmazza az erdők biológiai stabilitását szolgáló intézkedéseket is. A mesterséges erdőfelújításnak is alapvető feltétele a megfelelő szaporítóanyag követelményeinek rögzítése.

A kitermelést követő erdőfelújítás szabályozásának egyik alapelve, hogy az ország természetszerű erdeinek területe ne csökkenjen, az erdők stabilitása növekedjen. Ebből következik, hogy a meglévő erdőterületeken előnyben kell részesíteni a termőhelynek megfelelő ökoszisztémát alkotó fafajokat és a természetes felújítási módokat.

Az 53-55. §-hoz

Az erdőnevelési tevékenység biztosítja, hogy a faállomány minősége és fejlődési lehetősége javuljon, továbbá, hogy az erdő talaja és az erdei életközösség maradandó kárt ne szenvedjen.

Az erdőgazdálkodás az esetek többségében több évtizedes folyamatot jelent. Az erdőállományok egy része ökológiai és gazdasági szempontból az optimálisnál kedvezőtlenebb erdőszerkezettel rendelkezik.

A társadalom egyik - teherbírásától is természetesen függő - fontos feladata ökológiailag stabilabb és jövedelmezőbb erdőszerkezet kialakítása.

VI. Fejezet

Az erdőt károsító hatások elleni védekezés

Az 56. §-hoz

Az erdőt károsító hatások elleni védekezés szabályai biztosítják a teljes erdei életközösség (ökoszisztéma) - az erdő talajával és vizeivel együtt - épségének, egészségének és vitalitásának fenntartását.

Az erdők egészségi állapotának általános romlása, az ember okozta környezetszennyezés és klímaváltozás komplex hatásai miatt a környezetkímélő gazdálkodás követelményeinek és a proaktív erdővédelemnek kell érvényesülnie a korszerű szabályozásban.

A nemzetközi megállapodásoknak és gyakorlatnak megfelelően a törvény intézkedik az erdők egészségi állapotát, az erdőt károsító hatásokat figyelemmel kísérő mérő-megfigyelő rendszer kialakításáról és működtetéséről, ami állami feladat.

Az 57. §-hoz

Az erdőgazdálkodó köteles az erdő egészségi állapotát figyelemmel kísérni és az észlelt károsító hatásokat az erdészeti hatóságnak haladéktalanul bejelenteni, mivel adott esetben kizárólag így szervezhető meg vagy rendelhető el egy több erdőgazdálkodót is érintő védekezési tevékenység.

Az 58-59. §-hoz

A károsítók elszaporodásának megelőzése, megakadályozása és a karantén károsítók elleni hatékony védekezés elsődlegesen az erdőgazdálkodó, erdőgazdálkodó hiányában a tulajdonos feladata, amennyiben e kötelezettségüknek nem tesznek eleget, az államnak az erdők fenntartásához fűződő kiemelt közérdek érvényesítése és az erdővagyon megóvása érdekében el kell végeznie.

A károsítók károkozása elleni védelem területén a szabályozás összhangban van a növényvédelemről szóló jogszabályokkal.

A 60. §-hoz

A törvény kiemelten foglalkozik az erdőterületen élő vadállomány károsítása elleni védelem szabályozásával, együttműködést előírva a vadászati hatósággal. Az erdei életközösségnek a vadállomány elengedhetetlen része, de a vadállomány nem veszélyeztetheti az adott életközösség fennmaradását és egyensúlyát, ezért túl magas vadlétszám esetén indokolt az illetékes vadászati hatóságnál a vadállomány apasztásának kezdeményezése.

Vadaskertben vagy vadasparkban tartott vadállomány sem veszélyeztetheti az erdő fennmaradását, közvetve sem okozhatja a termőhely degradációját.

A 61. §-hoz

A törvény kitér a káros emberi és természeti hatások elleni védelemre. Szigorú tiltásokat tartalmaz a káros tevékenységek ellenében.

A 62-63. §-hoz

Az erdő talajának védelmével annak kiemelkedő szerepe miatt a törvény részletesen foglalkozik. Az erdőben a védelemért az erdőgazdálkodó felelős, az erdővel szomszédos területekről származó károsító hatások megszüntetéséről és következményeinek felszámolásáról a kár előidézője köteles gondoskodni.

A törvényben a talaj védelme érdekében speciális szabályozás is előtérbe kerül pl.: a talaj humuszos termőrétegének összegyűjtése és elszállítása tilos. Tekintettel arra, hogy az erdei életközösségnek elválaszthatatlan része a termőtalaj, erdőben és szabad rendelkezésű erdőben a talajvédelmi hatósági jogkört az erdészeti hatóság gyakorolja.

A 64-67. §-hoz

Az erdőtüzek megelőzése az erdőgazdálkodó, erdőgazdálkodó hiányában a tulajdonos kötelezettsége. Tekintettel arra, hogy a magyarországi erdőtüzeket magas arányban emberi tevékenység okozza, a miniszter az ország területére tűzgyújtási tilalmat rendelhet el. Tekintettel a tűzkockázat időbeli és térbeli változására, tűzgyújtási tilalmat kisebb közigazgatási egységre az erdészeti hatóság is elrendelhet. Szükség esetén tűzgyújtási tilalom alatt az erdészeti hatóság korlátozhatja az erdőbe történő belépést. Erdőben és erdő közelében tűz csak megfelelő feltételek megléte esetén gyújtható.

VII. Fejezet

Erdei haszonvételek

A 68-71. §-hoz

Az erdők javainak és szolgáltatásainak többcélú hasznosítása iránti növekvő társadalmi igényeket a törvényben megjelenő jogi szabályozás szerint, annak szem előtt tartásával lehetséges és szükséges kielégíteni.

A törvény által felsorolt különböző haszonvételek esetében érvényesíteni kell azt az alapelvet, hogy az erdő és a természeti környezet megőrzésének normáit be kell tartani. Valamennyi erdőben folytatott, és erdőn kívüli egyéb olyan tevékenység, amelynek hatásterületén erdő található, csak olymértékben megengedett, hogy az erdei ökoszisztéma fennmaradása biztosított legyen.

Erdőben fakitermelést csak az adattári előírásokkal összhangban, bejelentést követően lehet végezni. Az adattári lehetőségeknek megfelelő, bejelentett fakitermelési lehetőséget és a szakmai szabályok erdőgazdálkodóval történő ismertetését a jogosult erdészeti szakszemélyzet erdőgazdálkodási műveleti lappal igazolja.

A fakitermelési módok között az új, természetközeli erdőgazdálkodáshoz kapcsolódó fakitermelési módok is ismertetésre kerültek.

A 72. §-hoz

Amennyiben a tulajdonosok meghatározott tulajdoni hányada kérelmezi, az erdőgazdálkodó csak erdőfelújítási biztosíték nyújtása mellett végezhet véghasználati fakitermelést. A biztosíték tulajdonképpen egy államilag rendszeresített mellékkötelem, amely garantálja, abban az esetben, ha az erdőgazdálkodó nem áll helyt az erdőfelújításért, azt nem a tulajdonosok költségére, hanem a biztosíték terhére lehet elvégezni.

Egyes törvényben meghatározott esetekben az erdészeti hatóság is biztosíték nyújtásához köti a fakitermelés elvégzését.

A 73. §-hoz

A fahasználatok végrehajtását, időpontját egyes állományokban az év adott időszakára indokolt korlátozni. A megfelelő színvonalú erdőnevelési és egyes véghasználati beavatkozások érdekében a fahasználatok előtt meg kell követelni a kitermelendő fák szakszerű kijelölését.

Amennyiben az erdőgazdálkodó erdőfelújítási kötelezettségének nem tett eleget, az erdészeti hatóság az adattár szerint bejelentett fahasználati lehetőségeit is korlátozhatja a kötelezettség teljesítésének időpontjáig, hiszen amennyiben az erdőgazdálkodó korábban letermelt erdőben nem tud eleget tenni felújítási kötelezettségeinek, nem megengedhető a használatában lévő erdőterületen a felújítással érintett területek növelése. Ez a szabályozás az erdő tulajdonosok érdekét is szolgálja, hiszen mögöttes felelősség keretében, amennyiben az erdőgazdálkodó nem áll helyt, ők kötelezhetőek az erdő felújítására.

A 74-76. §-hoz

Az erdőhasználat egyik legkritikusabb pontja a fakitermelések végrehajtása, ezen belül a tarvágás. A törvény a tarvágások jelentős mértékű korlátozását tartalmazza területi és időbeli megkötésekkel, természetességi állapot és termőhelyi tényező szerinti bontásban. Ez a szabályozás is összhangban van a nemzetközi kötelezettségvállalásokkal. A tarvágások teljes kiküszöbölése nem reális célkitűzés, hiszen az ültetvényszerű erdők felújítása, a rontott természetszerű erdők átalakítása e nélkül nem valósítható meg, indokolatlanul nem szükséges a gazdálkodói szabadság korlátozása.

VIII. Fejezet

Az erdőterület igénybevétele és megosztása

A 77-85. §-hoz

A fejezet jogi szabályozása alapfogalmi szinten határozza meg az igénybevétel különböző eseteit, tartalmazza az eljárásrend szabályait. Alapvető célja a szabályozásnak az, hogy elősegítse - európai viszonylatban is alacsony erdősültségű országunk - már meglévő erdőterületeinek védelmét.

A törvény alapvetően akadályozza - indokolt esetekben pedig szabályozza - az erdőterület csökkentésének lehetőségét. Amennyiben az erdő igénybevétele indokolt, az erdővédelmi járulék összegét természetességi kategóriák, a terület fekvése, rendeltetése szerint differenciáltan szabályozza a törvény.

A törvény lehetőséget teremt az elvi igénybevételi eljárás lefolytatására, melynél nem követeli meg a tulajdonosi hozzájárulást vagy a rendelkezési jogot, így már a beruházás megindítása előtt eldönthető, lehetséges-e a tervezett igénybevétel.

Az erdő engedély nélküli vagy engedélytől eltérő igénybevétele esetén az erdészeti hatóság erdővédelmi bírság kiszabása mellett kötelezi az igénybevevőt az eredeti állapot helyreállítására.

A 86. §-hoz

Erdőt több földrészletre csak abban az esetben lehet megosztani, ha az a fenntartható erdőgazdálkodást nem veszélyezteti, a keletkező földrészletek megfelelnek a törvény által szabott területi határnak. Az erdő művelési ágú földrészletek további aprózódása jelentősen nehezíti a fenntartható erdőgazdálkodási egység kialakítását.

IX. Fejezet

Az erdőterület szállítás céljára történő igénybevétele, illetve az erdő látogatása

A 87-96. §-hoz

A társadalmi és gazdasági változások kapcsán kialakult rendkívül bonyolult birtokviszonyok és birtokszerkezet az erdő közhasznú funkcióinak fenntartása mellett szükségessé tette az erdőterületen való mozgás, az erdei termékek szállításának, az erdők látogathatóságának részletes szabályozását.

A jogi szabályozás - az erdei forgalom szükség szerinti korlátozhatósága mellett - tartalmazza mindenki számára az erdő üdülési célra történő igénybevételének lehetőségét, melyet a tulajdonos köteles tűrni.

Hazánk erdeit - annak rendeltetésétől függetlenül - üdülés és sportolás (általánosságban a rekreáció) céljából bárki látogathatja. A törvény meghatározza a látogató fogalmát, és gépjárműről járműre bővíti azon közlekedési eszközök körét, melyek csak a kijelölt utakon közlekedhetnek. A törvény az általános tiltás előírását fogalmazza meg a járműközlekedéssel szemben, tehát az erdő látogatója csak ott közlekedhet, ahol ez kifejezetten engedélyezett.

X. Fejezet

Az erdészeti munkák szakmai irányítása, az erdő őrzése

A 97-100. §-hoz

A szakszerű erdőgazdálkodási tevékenység - a hosszú távú tartamos, fenntartható gazdálkodás biztosítása érdekében - feltétlenül megkívánja az erdészeti szakember alkalmazását.

A bejelentés-engedélyezés működésének fontos eleme az erdészeti szakszemélyzet (erdőgazdálkodó szakmai tervezési, irányítási feladatokat végző erdészeti szakember) szerepének és felelősségének növelése, tevékenységük integrálása az erdészeti hatósági eljárásokhoz.

Az erdészeti szakszemélyzet jogainak és kötelezettségeinek részletes szabályozása, intézkedési jogkörének pontosítása jogbiztonsági szempontból kiemelt fontosságú.

A 101-102. §-hoz

Az erdőgazdálkodók erdőőrzési kötelezettségét pontosítja a törvény, mindamellett szigorítja az erdészeti hatósági eljárást az illegális fakitermelőkkel szemben. Az erdőgazdálkodók erdőőrzési kötelezettsége nem terjedhet túl a kötelező szignalizáción, hiszen erdő esetén, amennyiben más felelőssége nem kerül megállapításra, az erdő felújítása az erdőgazdálkodó, erdőgazdálkodó hiányában a tulajdonos kötelezettsége, amely más tulajdonhoz képest önmagában is jelentős többlet-felelősséget jelent. A magánerdő-gazdálkodók, de sokszor az állami erdőgazdálkodók sem képesek a megváltozott szocio-ökonómiai viszonyok között eleget tenni a folyamatos vagyonvédelem követelményének. Az erdő vonatkozásában fennálló fokozott közérdek érvényesítése érdekében indokolt az állam erdővagyon őrzésével kapcsolatos tevékenységének fokozása, erdővédelmi szolgálat létrehozásán és más állami szervek erdőőrzéssel kapcsolatos tevékenységének összehangolásán keresztül.

XI. Fejezet

Az erdészeti igazgatás

A 103-105. §-hoz

Az állam az erdőkhöz fűződő társadalmi közérdek érvényesítését - a hatósági feladatokat is ellátó - erdészeti igazgatási szervein keresztül valósítja meg. Az állami erdészeti igazgatás irányítási, szervezési és hatósági feladatokat lát el.

Az erdő vonatkozásában a közérdek fokozott érvényesítése érdekében indokolt az állam erdővédelemmel kapcsolatos tevékenységének fokozása. Az erdészeti hatóság szervezetében működő erdővédelmi szolgálat célja nem őrzési feladatok teljesítése, hanem az erdőgazdálkodásra és erdővédelemre vonatkozó előírások betartásának ellenőrzése, különösen az illegális fakitermelések elleni hatósági fellépés összehangolása valamint a klímaváltozás miatt növekvő erdőtüzek elleni védekezés hatékonyságának javítása.

Az erdészeti eljárások egyes esetekben speciális eljárási szabályokat igényelnek, illetve szükséges a közigazgatási eljárásról szóló törvény felhatalmazásai alapján egyes eljárások, jogintézmények engedélyezése az erdészeti hatósági eljárásokban.

XII. Fejezet

Az elrendelt erdőgazdálkodási tevékenység, az erdőgazdálkodási bírság és az erdővédelmi bírság

A 106. §-hoz

A korábbi erdőtörvény, amennyiben az erdőgazdálkodó vagy a tulajdonos az erdészeti hatóság felszólítása ellenére sem végezte el a szükséges erdőgazdálkodási munkákat, egy másik erdőgazdálkodót jelölt ki a tevékenység elvégzésére. A kijelölt erdőgazdálkodóval történő elszámolás és a kijelölés bonyolult volt, ami nehézkessé és lassúvá tette a jogintézmény működését. Az új jogintézmény az adott erdőgazdálkodási feladat elvégzését más jogszabályokhoz hasonlóan, közbeszerzésen kiválasztott vállalkozóra bízza és az adott művelet költségeit a tulajdonosokra terheli. Amennyiben fennáll a veszélye, hogy az ingatlant a tulajdonosok harmadik személynek értékesítik, az erdészeti hatóság közvetlenül kezdeményezheti elidegenítési és terhelési tilalom bejegyzését az ingatlan-nyilvántartásba.

A 107-111. §-hoz

Az erdőben, ha a gazdálkodó a társadalmi közérdeket és a hosszú távú tartamosság érdekeit sértő, engedély nélküli tevékenységet végez, erdőgazdálkodási bírságot köteles fizetni, az erdő védelmét sértő tevékenység esetén pedig erdővédelmi bírságot kell fizetni. A bírság mértékét és kiszámításának módját nem a törvény, hanem kormányrendelet fogja tartalmazni, amelynek megalkotására a törvény felhatalmazza a Kormányt. A bírságokból befolyó összeg az erdőfenntartás, erdővédelem, erdészeti kommunikáció és az erdő közcélú funkcióinak érvényesülését elősegítő fejlesztések céljaira használható fel.

-----STARTING---POINT---VEGE---

A 112. §-hoz

A törvény végrehajtásához szükséges jogszabályok megalkotására vonatkozó felhatalmazásokat tartalmazza.

A 113. §-hoz

E szakasz rendelkezései a törvény hatálybaléptetését és a törvény hatálybalépése előtt megindult eljárások lefolytatásának valamint az e törvény hatálybalépése előtt jóváhagyott tervek, engedélyek végrehajtásának, érvényességének részletes szabályait tartalmazzák.

A 114. §-hoz

E szakasz a hatályukat vesztő jogszabályok és módosuló jogszabályhelyek felsorolását tartalmazza.