2010. évi LXVIII. törvény indokolása

a helyi önkormányzatokról szóló 1990. évi LXV. törvény és a polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény módosításáról

-----STARTING---POINT---ALTALANOS--- 

A helyi önkormányzat működése során meghatározó szerepet játszó személyek közül a polgármester, a főpolgármester és a megyei közgyűlés elnöke helyettesítésére, munkájának segítésére megválasztott alpolgármester, főpolgármester-helyettes és a megyei közgyűlés alelnöke jogállására vonatkozó jogszabályi rendelkezések módosítása indokolt. Az alpolgármesteri tisztség polgármesterhez kötődő, bizalmi jellege mellett az alpolgármester személye alkalmas arra, hogy a képviselő-testületek szakmai munkáját segítse. A fentiekre tekintettel indokolatlan az a megszorító szabályozás, mely szerint alpolgármestert, a főpolgármester-helyettest, a megyei közgyűlés alelnökét kizárólag a saját tagjai közül választhassa meg az önkormányzat testülete.

A megválasztott alpolgármester, főpolgármester-helyettes, a megyei közgyűlés alelnöke jogállásáról a helyi önkormányzatokról szóló 1990. évi LXV. törvény és a polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény is tartalmaz részletes szabályozást.

-----STARTING---POINT---RESZLETES---

Az 1. §-hoz

A rendelkezés a helyi önkormányzatokról szóló 1990. évi LXV. törvény 34. §-át szabályozza újra. Rögzíti, hogy több alpolgármester megbízása esetén a képviselő-testület legalább egy alpolgármestert saját tagjai közül választ. Elhatárolja a képviselő-testület tagjai közül és a nem a képviselő-testület tagjai közül választott alpolgármester jogállására vonatkozó szabályokat, melyek során rendezést nyernek az alpolgármesteri tisztség megszűnésének egyes esetei. Emellett a nem a képviselő-testület tagjai közül választott alpolgármester jogállása vonatkozásában a szabályozás általános jelleggel rögzíti, hogy az ily módon választott alpolgármester nem tagja a képviselő-testületnek, a polgármestert elnöki minőségében nem helyettesítheti, azonban feladatainak megfelelő ellátása érdekében annak ülésein tanácskozási joggal részt vehet.

A 2-3. §-hoz

Figyelemmel arra, hogy a helyi önkormányzatokról szóló 1990. évi LXV. törvény külön rendelkezéseket tartalmaz a főpolgármester-helyettesre, és a megyei közgyűlés alelnökére is vonatkozóan, indokolt a 62. § (5) bekezdésének és a 74. § (1) bekezdésének - fentiekben megfogalmazottaknak megfelelő - azonos tartalmú módosítása is.

A 4-5. §-hoz

A nem a képviselő-testület tagjai közül választott alpolgármester sajátos jogállására tekintettel indokoltnak mutatkozik a törvény zárt ülésre vonatkozó rendelkezéseinek megfelelő módosítása.

A megbízás visszavonásának szabályozására tekintettel szükséges a 103. § (1) bekezdés a) pontjának módosítása.

A 6-7. §-hoz

Az alpolgármesteri tisztség megszűnésének eseteit a polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény rendezi, erre tekintettel indokolt ezen törvény módosítása is. Az 1994. évi LXIV. törvény 1. § (3) bekezdése szerint a jogalkotó az alpolgármester alatt a főpolgármester-helyettest és a megyei közgyűlés alelnökét is érti, ezért a kérdést egységesen lehet kezelni egy törvényhely módosításával.

A nem a képviselő-testület tagjai közül választott alpolgármester feladata a polgármester munkájának segítése, a képviselő-testület szakmai tevékenységének előmozdítása. Feladatait a polgármester irányításával látja el. Bizalmi tényezők is indokolják, hogy amennyiben a polgármester az alpolgármester feladatköreit teljes körűen elvonja vagy a polgármester tisztsége megszűnése esetén - az új polgármester megválasztásával -, a nem képviselőtestületi tag alpolgármester megbízatása megszűnjön. Garanciális szabály, az elvonás írásbeliséghez kötése.

Amennyiben a polgármester az alpolgármester által ellátott feladatokat teljes körűen elvonja - az erre vonatkozó képviselő-testületi döntés hiányában -, az alpolgármesteri megbízás tényleges feladat ellátása nélkül marad fenn mindaddig, amíg az alpolgármester a polgármestertől feladatok ellátására nem kap megbízást.

Ezen időtartam alatt indokolt az illetmény, tiszteletdíj módosítása, melynek objektív mértéke a képviselő-testületi tagok tiszteletdíjához igazodik, azzal azonos mértékű.

-----STARTING---POINT---VEGE---

A 8. §-hoz

A törvény a 2010. évi önkormányzati választást követő napon lép hatályba.