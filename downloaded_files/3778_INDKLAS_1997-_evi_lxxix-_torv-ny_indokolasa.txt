1997. évi LXXIX. törvény indokolása

a Kormány tagjai és az államtitkárok jogállásáról és felelősségéről

-----STARTING---POINT---ALTALANOS--- 

A többpártrendszeren alapuló parlamenti demokrácia fokozatos megteremtése átalakítást igényelt a központi közigazgatás felépítésében és ezzel szoros összefüggésben egyes vezető állami tisztségek jellegében is. E korszerűsítési munka egyik első eleme volt az államtitkárok jogállásának átmeneti szabályozásáról szóló 1990. évi XXXIII. törvény. A törvény azonban kettős értelemben is csak részmegoldással szolgált. Egyrészt az államtitkárok tekintetében is csupán a koalíciós kormányalakításhoz elengedhetetlenül szükséges alapvető rendelkezéseket fogalmazta meg. Másrészt a szabályozás nem terjedt ki a végrehajtó hatalom legmagasabb szintű vezető tisztségviselőire, nevezetesen a kormánytagokra.

Az Alkotmányban foglaltaknak megfelelő demokratikus állami szervezetrendszer teljeskörű kiépítése nem képzelhető el az előzőekben említett állami vezetői kör jogi helyzetére irányadó magas szintű, részletes szabályok megalkotása nélkül. Erre tekintettel írja elő az Alkotmány 39. §-ának (2) bekezdése, hogy a Kormány tagjai és az államtitkárok jogállását, díjazását, továbbá felelősségre vonásuk módját törvény szabályozza.

A díjazás tekintetében a köztisztviselők jogállásáról szóló 1992. évi XXIII. törvény megoldást jelent, egyéb tekintetben azonban a kormánytagok és az államtitkári tisztséget betöltő személyek jogállásának egységes rendezésére még nem került sor. Ez annál is inkább indokolt, mert jelenleg e tárgykörben különböző szintű, töredékes, az egységes elvet nélkülöző jogszabályok vannak hatályban.

A hatályos szabályozás az előzőekben említett államtitkárokra vonatkozó törvényen kívül alapvetően két pilléren nyugszik. Az egyik jogszabály, a jobbára már csak formálisan hatályosnak tekinthető, a Magyar Népköztársaság Minisztertanácsa tagjainak és az államtitkároknak a jogállásáról és felelősségéről szóló 1973. évi III. törvény. A tárgykört szabályozza még az állami vezetők munkaviszonyával összefüggő egyes kérdésekről szóló 1077/1987. (XII. 31.) MT határozat. Azon túlmenően, hogy mindkét szabályozás rendkívül elavult, az Alkotmánybíróság 49/1996. (X. 25.) AB határozatával alkotmányellenesnek is minősítette és 1997. június 15. napjával megsemmisítette azokat. Egyúttal megállapította, hogy az Országgyűlés mulasztásban megnyilvánuló alkotmányellenességet követett el azzal, hogy nem szabályozta törvényben az Alkotmányban foglaltaknak megfelelően a kormánytagok és az államtitkárok jogállását és felelősségét.

Az Alkotmánybíróság döntéséből eredően a hivatkozott időpontig hatályba kell, hogy lépjen a tárgykörre vonatkozó új törvényi szabályozás, ellenkező esetben az érintett személyi körre vonatkozó jogi rendezés - különösen a kormánytagok vonatkozásában - rendkívül töredékes lesz.

Tekintve, hogy a tárgykör rendezése szoros összefüggést mutat az Alkotmányban foglaltakkal a törvényben foglalt korszerű rendezés az Alkotmány bizonyos fokú korrekcióját is igényli.

A törvény az Alkotmány hivatkozott rendelkezésének végrehajtása érdekében első ízben szabályozza átfogóan törvényi szinten a kormánytagok és az államtitkárok jogállását.

-----STARTING---POINT---RESZLETES---

I. Fejezet

Általános rendelkezések

Az 1-2. §-hoz

A törvény az Alkotmány 39. § (2) bekezdésének megfelelően rögzíti a törvény személyi hatályát. A törvény meghatározza, hogy a hatálya a miniszterelnökre, a miniszterekre, a politikai és közigazgatási államtitkárokra, valamint a helyettes államtitkárokra terjed ki. Kinyilvánítja továbbá, hogy minden büntetlen előéletű, választójoggal rendelkező magyar állampolgár megválasztható miniszterelnökké, illetőleg kinevezhető más állami vezetővé. A szakmai jellegű vezetői állások esetében pedig a megfelelő szakmai színvonal biztosítása érdekében ezen túlmenően meghatározott képesítési feltételeket ír elő.

A 3-4. §-hoz

A szabályozás tárgyát képező tisztségek kiemelkedő jelentőségére tekintettel a törvény szigorú összeférhetetlenségi szabályokat állapít meg. Ennek megfelelően fő szabályként kizárt, hogy az állami vezető egyéb munkavégzésre irányuló jogviszonyban álljon. Ily módon megelőzhető, hogy a törvény hatálya alá tartozó vezetőket eljárásuk során egyéb irányú tevékenységük befolyásolja. A törvény kimondja még, hogy az állami vezető nem folytathat olyan tevékenységet, amely hivatalához méltatlan. Ezen túlmenően a közigazgatási államtitkári és a helyettes államtitkári tisztségeknél kizárt, hogy betöltőjük pártban, szakszervezetben, helyi, kisebbségi, illetőleg társadalombiztosítási önkormányzatban tisztséget viseljen, illetőleg ezek nevében és érdekében nyilvános közszereplést vállaljon, továbbá nem folytathat olyan tevékenységet sem, amely pártatlan, befolyástól mentes működését veszélyeztetné. Amennyiben a közigazgatási vagy helyettes államtitkár, országgyűlési, helyi vagy kisebbségi önkormányzati képviselői, polgármesteri, illetőleg a társadalombiztosítási önkormányzati választáson jelöltetni kívánja magát, köteles e szándékát bejelenteni, s a bejelentéstől a választás hivatalos eredményének közzétételéig, illetőleg megválasztása esetén mandátuma igazolásáig közszolgálati jogviszonya szünetel. E rendelkezés azért szükséges, mert a megválasztást s a jelölést már aktív politizálás előzi meg. A választás eredményétől függően a közszolgálati jogviszony a megválasztás napjával megszűnik vagy folytatódik.

Ha az állami vezető a megválasztásától, illetőleg kinevezésétől számított harminc napon belül nem szünteti meg a vele szemben fennálló összeférhetetlenségi okot, vagy az tisztsége gyakorlása során merült fel vele szemben, - indítványra - az összeférhetetlenség megállapítása következik, amely a megbízatás megszűnését eredményezi. Ha időközben az összeférhetetlenségi okot megszünteti, akkor vele szemben az összeférhetetlenség megállapítását mellőzni lehet.

Az 5. §-hoz

A törvény meghatározza az állami vezető jogviszonya keletkezésének időpontját. Ennek azért van jelentősége, mert a jogviszonyt keletkeztető okmányban rögzített időponttól terjed ki rá a törvény hatálya. A jogviszony keletkezését követően az állami vezető esküt tesz a törvényben foglaltak szerint. Az állami vezető csak az eskütételt követően kezdheti meg működését.

II. Fejezet

A politikai vezetők

A miniszterelnök

A 6-9. §-hoz

A törvény utal a miniszterelnök megbízatása megszűnésének esetköreire, amelyek egybeesnek a Kormány megbízatása megszűnésének eseteivel.

Az Alkotmány 39/A. §-ának (3)-(5) bekezdései rendezik a Kormány kötelező lemondásának eseteit. Természetesen a Kormány, illetve a miniszterelnök ezen túlmenően saját elhatározása alapján is lemondhat. Ennek eljárási szabályait rögzíti garanciális szempontokra tekintettel a törvény.

Annak érdekében, hogy a miniszterelnöki megbízatás megszűnését követően belátható időn belül megválasztásra kerülhessen az új miniszterelnök, a törvény határidőt állapít meg a köztársasági elnök részére az új miniszterelnök személyére vonatkozó javaslattételt illetően.

A miniszter

A 10-12. §-hoz

Garanciális jelentőséggel bír a törvény azon rendelkezése, mely szerint a miniszter jogszabályban előírt feladat- és hatáskörében önállóan jár el. Ezáltal teremthető meg ugyanis a miniszter felelősségének alapja, illetve rajzolódik ki a felelősség terjedelme. A törvény megállapítja, hogy a miniszter tekintetében törvény eltérő rendelkezése hiányában a munkáltatói jogokat a miniszterelnök gyakorolja.

A törvény részletesen rendezi a miniszter helyettesítésének szabályait azokra az esetekre, amikor a miniszter ideiglenesen akadályoztatva van feladatai ellátásában. Szükséges a differenciált helyettesítési rend megállapítása a feladatok különböző jellegére tekintettel. A szabályozás során a célszerűségi szempontokat, illetőleg a Kormány, valamint a minisztériumok megfelelő képviseletének biztosítását össze kellett hangolni a megfelelő szintű helyettesítés követelményével.

A 13-14. §-hoz

A törvény megbízatást megszüntető önálló jogcímként megállapítja a miniszter lemondásának eljárási szabályait. A lemondás - ellentétben a hatályos szabályozással - egyoldalú jognyilatkozat alapján történik, vagyis érvényességéhez nincs szükség elfogadó nyilatkozatra. Ez a megoldás felel meg az életszerűség és a korszerű szabályozás igényének, hiszen még formálisan sem kényszeríthető senki arra, hogy akarata ellenére valamilyen megbízatást továbbra is betöltsön.

A törvény a miniszterek felelősségét elsősorban politikai vetületben szabályozza. Ezt fejezi ki az a szabály, amely szerint a miniszterelnök bármikor indokolás nélkül javaslatot tehet a köztársasági elnöknek a miniszter felmentésére.

A 15. §-hoz

Hiányzó szabályozást pótol a törvény, amikor rendelkezik a miniszter kártérítési felelősségéről oly módon, hogy mögöttes szabályként a köztisztviselők jogállásáról szóló 1992. évi XXIII. törvényt jelöli meg és csak az eltérésekre tartalmaz kifejezett előírásokat. Az eltérések egyébként a tisztség kiemelkedő jelentőségére tekintettel az általánosnál szigorúbb előírásokat jelentenek.

A 16-17. §-hoz

A törvény rögzíti, hogy a miniszteri megbízatás megszűnési jogcímétől függően az új miniszter kinevezéséig a miniszter hatáskörét ki gyakorolja. Annak érdekében továbbá, hogy az új miniszter kinevezésére minél előbb sor kerüljön, határidőt állapít meg a miniszterelnök részére, hogy javaslatot tegyen az új miniszter személyére, vagy feladatainak ellátásával más minisztert bízzon meg. Természetesen ez a szabály nem vonatkozik arra az esetre, ha a miniszter megbízatásának megszűnése a Kormány megbízatásának megszűnése miatt következett be.

A politikai államtitkár

A 18. §-hoz

Az államtitkárok jogállásának átmeneti szabályozásáról szóló 1990. évi XXXIII. törvény vezette be a politikai államtitkári és a közigazgatási államtitkári funkciót. A megkülönböztetés elvi alapja a minisztériumon belüli politikai és igazgatási funkciók szétválasztása. Az eltelt időszak igazolta a két államtitkári tisztség szükségességét, ezért a törvény ezeket továbbra is fenntartja.

A törvény abból indul ki, hogy a politikai államtitkár, mint a miniszter politikai helyettese, elsősorban az Országgyűlésben és a minisztérium külső kapcsolataiban segíti a minisztert. Ezért a hatályos szabályozáshoz képest bővül a politikai államtitkár feladatköre, amely a törvény szerint alapvetően a miniszter országgyűlési képviseletének elősegítése, az Országgyűlésben képviselettel rendelkező pártok képviselőcsoportjaival, illetve a pártokhoz nem tartozó képviselőkkel való kapcsolattartás, valamint a miniszter helyettesítése, továbbá a miniszter, illetőleg a miniszterelnök által hatáskörébe utalt ügyek ellátása.

Politikai államtitkárt meghatározott feladat ellátására is ki lehet nevezni. Ebből következik, hogy ilyen kinevezésre a minisztériumokban is sor kerülhet. Ugyanakkor a törvény megszünteti a jövőre vonatkozóan a címzetes államtitkári kinevezés lehetőségét, amely tisztségre egyébként is a hatályos szabályozás lényegében a politikai államtitkárokra vonatkozó rendelkezéseket rendeli alkalmazni.

A politikai államtitkár hatáskörének gyakorlásáért a miniszterelnöknek, illetőleg a miniszternek tartozik felelősséggel.

A 19-20. §-hoz

A politikai államtitkárt a hatályos szabályozással egyezően továbbra is a köztársasági elnök nevezi ki a miniszterelnök javaslatára. A politikai államtitkári tisztség bizalmi jellegére tekintettel a miniszterelnök javaslatának megtétele előtt kikéri a miniszter véleményét.

A törvény lényegében a miniszter kártérítési felelősségére vonatkozó szabályoknak megfelelően rendezi a politikai államtitkár kártérítési felelősségének szabályait.

A 21-24. §-hoz

A törvény részletesen szabályozza a politikai államtitkár megbízatása megszűnésének eseteit. E beosztás politikai jellegét hangsúlyozza az a szabály, amely szerint a politikai államtitkár megbízatása határozott idejű, a Kormány megbízatásának megszűnéséig tart. A törvény részletesen szabályozza ezen túlmenően a megbízatás megszűnésének egyéb eseteit, és rendezi ezzel összefüggésben a köztársasági elnök, a miniszterelnök és a miniszter hatáskörét.

III. Fejezet

A szakmai vezetők

A közigazgatási államtitkár

A 25-26. §-hoz

A hatályos szabályozással egyezően továbbra is a legmagasabb rangú szakmai vezető a minisztériumon belül a közigazgatási államtitkár. A törvény a közigazgatási államtitkár feladatköre tekintetében megállapítja, hogy a közigazgatási államtitkár a miniszter irányítása alatt a minisztérium hivatali szervezetét vezeti. Mint a minisztérium első igazgatási szakembere, felelőssége alapvetően a szakapparátus irányítására terjed ki.

A politikai és a közigazgatási államtitkár egyenrangúságát fejezi ki az a szabály, amely szerint a politikai államtitkár a közigazgatási államtitkár részére utasítást általában nem adhat, kivéve, ha ezt a minisztert helyettesítő jogkörében teszi.

A törvény szerint a közigazgatási államtitkárt a miniszterelnök javaslatára a köztársasági elnök határozatlan időre nevezi ki. Tekintve, hogy a közigazgatási államtitkár megbízatása nem kötődik a Kormány megbízatásához, az adott Kormány működésétől való ilyen értelmű függetlenség miatt indokolt, hogy a miniszterelnök a kinevezés kapcsán kevésbé erős jogosítvánnyal rendelkezzen, mint a politikai államtitkár esetében. Erre figyelemmel a törvény az adott tárca vezetőjének, a miniszternek a kezdeményező szerepét hangsúlyozza, vagyis a közigazgatási államtitkár személyére vonatkozó előterjesztését a miniszterelnök a miniszter javaslata alapján teszi meg.

A 27-29. §-hoz

A törvény részletesen szabályozza a közigazgatási államtitkár közszolgálati jogviszonya megszűnésének eseteit, valamint a közigazgatási államtitkár feletti munkáltatói jogkör gyakorlásának kérdését.

A hatályos szabályozásnak megfelelően a közigazgatási államtitkár megbízatása - a politikai államtitkár megbízatásától eltérően - nem szűnik meg a Kormány megbízatásának megszűnésével. Ennek elsődleges indoka, hogy a politikai erőviszonyok esetleges megváltozása önmagában a minisztériumok szakmai apparátusát ne érintse.

A köztisztviselőkről szóló rendelkezésekkel összhangban a törvény szerint a közigazgatási államtitkár számára felmentését megelőzően - kivéve, ha arra nyugállományba helyezése miatt kerül sor - képzettségének és végzettségének megfelelő vezetői állást kell felajánlani valamely központi közigazgatási szervnél. A felajánlott állás elfogadása esetén a közigazgatási államtitkárt az új kinevezésétől számított hat hónapon keresztül megilleti a korábbi és az új illetménye közötti különbség, ha az előbbi magasabb volt. Ha a közigazgatási államtitkár a felajánlott állást nem fogadja el, hat hónapi felmentési idő és végkielégítés illeti meg.

A 30-31. §-hoz

A törvény a közigazgatási államtitkár fegyelmi ügyére vonatkozó speciális szabályokat tartalmazza. Felsorolja a kiszabható fegyelmi büntetéseket és a fegyelmi eljárásnak a köztisztviselők jogállásáról szóló 1992. évi XXIII. törvénytől eltérő szabályait.

A törvény értelmében a törvényben nem szabályozott kérdésekben a közigazgatási államtitkárra - lévén köztisztviselő - a köztisztviselők jogállásáról szóló törvényt kell alkalmazni.

A helyettes államtitkár

A 32-38. §-hoz

A minisztériumi szakmai hierarchiában a közigazgatási államtitkár után a következő szintet a helyettes államtitkári tisztség jelenti. Ezt fejezi ki az a szabály is, amely szerint a helyettes államtitkár a miniszter által meghatározott feladatkörében a közigazgatási államtitkár utasításai szerint irányítja a minisztérium adott szervezeti egységeit, és dönt a hatáskörébe utalt ügyekben.

A törvény meghatározza a helyettes államtitkár kinevezésének módját. A kinevezés - lévén szakmai állásról szó - határozatlan időre történik. A törvény szerint minisztériumonként - a minisztérium feladataihoz igazodva - a Kormány állapítja meg a helyettes államtitkárok számát. Ez a megoldás egyrészt lehetőséget ad a feladatok igényelte differenciálásra, másrészt azonban - megelőzve az esetleges túlzott igényeket - korlátot is jelent a kinevezhető helyettes államtitkárok számát illetően.

A törvény részletesen szabályozza a helyettes államtitkár megbízatása megszűnésének jogcímeit és ezek eljárási rendjét. Alapvető jellegzetessége ezeknek a rendelkezéseknek, hogy lényegében a közigazgatási államtitkárokra irányadó előírások alkalmazását rendelik el, hiszen e tisztség szakmai jellege azonos jogi garanciarendszer kiépítését igényli.

A törvény értelmében - hasonlóan a közigazgatási államtitkárhoz - a törvényben nem szabályozott kérdésekben a helyettes államtitkárra - lévén köztisztviselő - a köztisztviselők jogállásáról szóló törvényt kell alkalmazni.

A Miniszterelnöki Hivatal vezetői

A 39. §-hoz

A Miniszterelnöki Hivatal speciális helyzetére tekintettel a vonatkozó előírásokat külön cím alatt szabályozza a törvény. A Miniszterelnöki Hivatal vezetésére vonatkozóan meghatározza a Hivatalban működő állami vezetőket és a törvény rájuk irányadó rendelkezéseit.

IV. Fejezet

Az állami vezetőket megillető juttatások

A 40-48. §-hoz

Az e fejezetben található rendelkezések egy része valamennyi állami vezetőre vonatkozik, más részük csak a politikai tisztséget betöltő állami vezetőkre állapítanak meg előírásokat. A kedvezmények egy része a megbízatás megszűnéséhez kapcsolódik (pl. nyugdíjkedvezmény), ezekben az esetekben a szabályozás differenciált és kizárja a kedvezményből azt az állami vezetőt, akinek megbízatása egyértelműen önhibájából szűnt meg (pl. összeférhetetlenség miatt).

Alapvető jelentőségű, hogy a törvény alapján az állami vezetőket megillető juttatások köre zárt, a törvény valamennyi adható juttatást felsorolja. A juttatások közül a fontosabb esetekben a törvény határozza meg a részletes szabályokat, míg a kisebb jelentőségű juttatások feltételrendszerére vonatkozóan a törvény a Kormánynak ad a szabályozásra felhatalmazást.

A törvény hiányt pótolva rendelkezik a politikai tisztséget betöltő vezető (kormánytag, politikai államtitkár) társadalombiztosítási jogállásáról, külön juttatásairól, továbbá szabadságának mértékéről, illetőleg öregségi nyugdíjkedvezményéről.

A törvény biztosítja a miniszterelnök részére megbízatása idejére a miniszterelnöki rezidencia használatát, valamint rendelkezik a miniszterelnököt megbízatása megszűnését követően megillető kedvezményekről.

Az 49-51. §-hoz

A törvény az állami vezetők számára igazolvány kiállításról rendelkezik. A törvény az állami vezető számára adatszolgáltatási kötelezettséget ír elő. Az állami vezetőre vonatkozó személyi adatok nyilvántartását a Miniszterelnöki Hivatal vezeti. A törvény megállapítja továbbá, hogy az állami vezető a jogalap nélkül felvett juttatást köteles visszafizetni.

A törvény szabályozza az állami vezetőt megbízatásának megszűnése után megillető megnevezések használatát.

Az 52. §-hoz

A törvény felsorolja azoknak a kedvezményeknek a körét, amelyek az állami vezetőket a Kormány által meghatározottak szerint illetik meg. A törvény alapján a Kormány egyéni elbírálás alapján az államigazgatási szervnél fontos feladatot ellátó személynek államtitkári, a miniszterelnök pedig helyettes államtitkári illetményt, illetőleg juttatásokat biztosíthat.

-----STARTING---POINT---VEGE---

V. Fejezet

Záró rendelkezések

Az 53-54. §-hoz

A törvény egyrészt a hatályba lépésének idejét határozza meg, illetőleg a tárgykört szabályozó elavult jogi rendelkezéseket helyezi hatályon kívül. Egyúttal alapvető szabályozási hiányosságot pótolva a vonatkozó törvényi előírások módosításával megállapítja, hogy a nem kormányzati állami vezetőket milyen kedvezmények illetik meg.

A törvény végül átmeneti és értelmező rendelkezéseket állapít meg a közigazgatási szakvizsga letételével, az államtitkári besorolással, illetőleg a politikai tisztség időtartamának számításával kapcsolatban.