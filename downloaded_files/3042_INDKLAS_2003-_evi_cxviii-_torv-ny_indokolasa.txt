2003. évi CXVIII. törvény indokolása

a Munka Törvénykönyvéről szóló 1992. évi XXII. törvény és egyéb munkajogi tárgyú törvények módosításáról

-----STARTING---POINT---ALTALANOS--- 

A törvény jogalkotási kötelezettségből adódó, valamint a jogbiztonságot növelő, a foglalkoztatást rugalmasabbá tévő, és a részmunkaidős munkavállalók érdekeinek jobban megfelelő szabályokat fogalmaz meg.

A törvény tartalmazza a Munka Törvénykönyve (a továbbiakban: Mt.) és a kapcsolódó törvények legutóbbi, a 2003. évi XX. törvénnyel kihirdetett jogharmonizációs módosításához, illetőleg az európai üzemi tanácsról szóló törvényhez az Európai Bizottság által tett pontosító jellegű javaslatok átvezetését. Ezen túlmenően, a közalkalmazottak jogállásáról szóló törvény módosítását egy alkotmánybírósági határozat teszi szükségessé. A közalkalmazottak jogállásáról szóló törvényben (a továbbiakban: Kjt.) a közalkalmazott fizetési fokozata megállapításához figyelembe veendő jogosító idők között sor- illetve tartalékos katonai és a polgári szolgálat időtartamát, az Alkotmánybíróság 25/2003. (V. 21.) AB határozata alapján 2003. december 31-i határidővel fel kell tüntetni. Szükséges továbbá összhangot teremteni az Mt. és a Kjt. között a gyermek gondozására kiadandó fizetés nélküli szabadság feltételeit illetően.

A törvényben szerepel a téli és nyári időszámításra való átállás kapcsán a munkarend szabályainak tisztázása. A módosítással megteremtődik a kollektív szerződések önálló regisztrációjának törvényi alapja is, valamint megtörténik néhány korábbi törvénymódosításból eredő kodifikációs hiba kijavítása az európai uniós jogharmonizáció vonatkozásában.

-----STARTING---POINT---RESZLETES---

Az 1. §-hoz

A törvény önálló törvényi alapot teremt a kollektív szerződések regisztrációjának. A bejelentési kötelezettséget eddig végrehajtási rendelet rögzítette, az Országos Statisztikai Adatgyűjtési Programra (OSAP) támaszkodva. Ennek megfelelően eddig csupán statisztikai célú adatfelhasználásra alkalmas rendszer létezett. A kollektív szerződések nyilvántartásával kapcsolatos adatgyűjtést - mivel az alapvetően igazgatási, nyilvántartási céllal történik - szükséges az OSAP-ból kiemelve, a munka világához tartozó jogszabályi körben önállóan szabályozni. A bejelentési kötelezettség és az ehhez kapcsolódó nyilvántartásba vétel - bár nyomós közérdek teszi szükségessé - nem államigazgatási eljárás. Ezért szükségtelen az eljárási szabályokat ehhez igazodó következetességgel megfogalmazni.

A szabályozással egyúttal megteremtődik a nyilvántartásba bejelentett, letétbe helyezett - több munkáltatóra kiterjedő hatályú - kollektív szerződések nagyobb nyilvánossága. Továbbá így biztosítható, hogy a munka világához tartozó jogszabályi körben történjen a szabályozás. A részletszabályok a szociális partnerek egyetértésével miniszteri rendeletben kerülnek meghatározásra.

Az Mt-be új szabályként iktatandó 41/A. § miatt szükséges hatályon kívül helyezni a 38. § (4) bekezdését.

A 2. §-hoz

A munkáltató személyében bekövetkező jogutódlás esetén a jogelőd és a jogutód munkáltató által a munkavállalók képviselőivel való konzultáció kezdeményezésére irányuló kötelezettségét - az Európai Bizottság ezzel kapcsolatosan kifejtett álláspontjának való megfelelés céljából - szükséges volt kiegészíteni annak kifejezett megfogalmazásával, hogy a munkavállalói képviselőkkel vonatkozó konzultációt „a megállapodás érdekében” kell kezdeményezni.

A 3-4. §-hoz

Tekintettel a nyári időszámítás alkalmazására, az óraátállítással összefüggésben előállhat olyan helyzet, hogy az abban az időpontban munkát végző munkavállaló munkaideje meghosszabbodik (ősszel), vagy pihenését töltő munkavállaló pihenőideje megrövidül (tavasszal). E helyzetre a munkajog eddig nem tartalmazott speciális rendelkezést.

A törvény az európai normáknak megfelelően teszi lehetővé a munkaidő egy órával történő meghosszabbodását, illetőleg a pihenőidő egy órával való megrövidülését. Ez utóbbira azonban általában nem, csak abban az esetben van lehetőség a munkaidő megszervezésének szabályairól szóló, a 2000/34/EK irányelvvel módosított 93/104/EK irányelv értelmében, ha 17. Cikkében meghatározott, eltérésre alapot adó speciális körülmények fennállnak. Ennek megfelelően a törvény csak az általánostól eltérően foglalkoztatott - a készenléti jellegű munkakörben, a megszakítás nélküli, illetve a többműszakos munkarendben foglalkoztatott, továbbá az idénymunkát végző - munkavállaló esetében teszi lehetővé a pihenőidő csökkentését.

Az 5-6. §-hoz

A törvény kiegészíti azon munkavállalók körét, akik esetében kivételt lehet tenni az alól a szabály alól, hogy vasárnapi munkavégzésüket közvetlenül megelőző szombaton részükre munkavégzés nem rendelhető el. Erre a foglalkoztatás - munkavállalók érdekeit is szolgáló - rugalmassága érdekében van szükség. Így a két egymást követő hétvégi napon való munkavégzésre a felek megállapodása alapján részmunkaidőben oly módon történő foglalkoztatás esetén, amely kizárólag hétvégi (szombati és vasárnapi) munkavégzést jelent, valamint a rendeltetése folytán vasárnap is működő munkáltatónál nyílik lehetőség, ahol a szóban forgó szigorú szabály alkalmazása - különösen kis alkalmazotti létszám esetén - lehetetlenné tenné, hogy az ott dolgozók számára pihenőidőként egybefüggő hétvége legyen kiadható.

Összefüggésben azzal, hogy a törvény lehetővé kívánja tenni a részmunkaidőben kizárólag szombat-vasárnap történő munkavégzésről történő megállapodást, szükséges a pihenőidő kiadására vonatkozó szabályok tekintetében is az összhangot megteremteni.

A 7. §-hoz

Nem jogosult vasárnapi pótlékra az a munkavállaló, aki megszakítás nélküli munkarendben vagy munkakörben, rendeltetése folytán vasárnap is működő munkáltatónál foglalkoztatott, továbbá aki részmunkaidőben kizárólag szombat-vasárnap dolgozik, továbbá az idénymunkás

-----STARTING---POINT---VEGE---

A 8. §-hoz

A törvény hatályba lépésére 2004. január 1-jén kerül sor. A hatályon kívül helyezendő rendelkezések a kollektív szerződések regisztrációjával kapcsolatos új szabályokkal, valamint az Európai Bizottság észrevételével állnak összefüggésben.

A 9-12. §-hoz

A Kjt. 37. § (4) bekezdésének szövege nem követte az Mt. 138. § (5) bekezdése azon módosítását, amely a gyermek otthoni gondozása, ápolása céljára igénybe vehető fizetés nélküli szabadság kiadását - ha a munkavállaló, vagy a közalkalmazott gyermekgondozási segélyben részesül - a gyermek tíz éves kora helyett tizennégy éves koráig, illetőleg a gyermek betegsége esetén az otthoni ápolás érdekében a gyermek tizenkét éves koráig tette lehetővé. A jelen törvény e hiányosságot pótolja, megteremtve az összhangot a két jogszabály között.

Az Alkotmánybíróság 25/2003. (V. 21.) AB határozatában megállapította: mulasztásban megnyilvánuló alkotmányellenes helyzet jött létre annak következtében, hogy a Kjt-ben a közalkalmazotti jogviszonyban töltött idő számításánál, továbbá a közalkalmazott fizetési fokozatának megállapításánál nem teremtődtek meg maradéktalanul a közalkalmazotti jogviszony kezdete előtt kötelező katonai szolgálatban töltött idő figyelembevételének, illetve beszámításának jogszabályi feltételei. Az új 87/A. §-ba foglalt rendelkezések a Kjt. 64. § (2) bekezdését és 87. § (2)-(5) bekezdését egybeszerkesztve, a korábbinál áttekinthetőbben fogalmazzák meg a közalkalmazotti jogviszonyban töltött időre vonatkozó előírásokat. Így a jogalkalmazást megkönnyítendő, egy jogszabályhelyen található valamennyi, a közalkalmazotti jogviszonyban töltött idő számításával kapcsolatos szabály. A sor- vagy tartalékos katonai szolgálat és a polgári szolgálat időtartamát a fizetési fokozat megállapítása szempontjából be kell számítani a közalkalmazotti jogviszonyban töltött időbe. Mivel azonos időtartamra csak egy jogviszony vehető figyelembe, ha a katonai vagy polgári szolgálat időtartama alatt a jogosult közalkalmazotti jogviszonyban állt, nem a katonai vagy polgári szolgálat, hanem a közalkalmazotti jogviszony idejét kell beszámítani. A törvény átmeneti szabályokat is tartalmaz a fenti előírásokhoz kapcsolódóan. Az új rendelkezésekkel összefüggésben minden munkáltatónak 2004. január 1-jével újra el kell végeznie közalkalmazottai besorolását, és áttekintenie az ahhoz figyelembe veendő időt.

A fentieken túlmenően, a közalkalmazottakra nem indokolt alkalmazni az Mt. 147. § (7) bekezdését, tekintettel arra, hogy az speciálisan az ún. „utazó munkavállalókra” - a vasúti, közúti, légi személy- és árufuvarozásban dolgozókra - tartalmaz szabályt, akik munka- és nem közalkalmazotti jogviszonyban állnak.

A 13. §-hoz

Az európai üzemi tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról szóló 2003. évi XXI. törvény 25. §-ának (2)-(3) bekezdése hatályon kívül helyezésének indoka, hogy az - az Európai Bizottság álláspontja szerint - nincs összhangban a vonatkozó 94/45/EK irányelv rendelkezéseivel. Így nincs lehetőség arra, hogy azoknál a közösségi szinten működő vállalkozásoknál, vállalkozáscsoportoknál, amelyeknél a munkavállalók tájékoztatáshoz és a velük való konzultációhoz fűződő jog biztosítására minden munkavállalóra kiterjedő hatályú megállapodás van hatályban a törvény hatálybalépésének idején, 2004. május 1-jén, ne kelljen alkalmazni a törvény rendelkezéseit. Ilyen esetben is a törvény rendelkezéseinek megfelelően kell lépéseket tenni az európai üzemi tanács létrehozására megállapodással, vagy annak hiányában a törvényben megszabott módon. Szükséges továbbá elvégezni néhány, a törvény Magyar Közlönyben megjelent helytelen szövegével összefüggő technikai jellegű szövegpontosítást.