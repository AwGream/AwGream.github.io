1994. évi LXIV. törvény indokolása

a polgármesteri tisztség ellátásának egyes kérdéseiről és az önkormányzati képviselők tiszteletdíjáról

-----STARTING---POINT---ALTALANOS--- 

A polgármester az önkormányzati rendszer kiemelkedő szereplője. A megválasztásával, jogállásával kapcsolatos alapvető szabályokat az Alkotmány, a helyi önkormányzati képviselők, polgármesterek választásáról és a helyi önkormányzatokról szóló törvény tartalmazza.

A polgármesteri tisztség ellátásával kapcsolatos szabályozási tárgyak mindegyikét azonban e törvények 1990-ben nem rendezték. Emiatt szükséges volt egyes kérdések külön törvényben, a polgármesteri tisztség ellátásának egyes kérdéseiről szóló 1990. évi LXVII. törvényben (Ptv.) történő szabályozása. E törvény a választott funkcióval összefüggő sajátos munkajogi kérdéseket rendezte. Az eltérő szabályozást nem igénylő kérdésekben az államigazgatási dolgozókra vonatkozó munkajogi rendelkezések alkalmazását rendelte el.

Az államigazgatási dolgozókra vonatkozó munkajogi szabályok az elmúlt években alapvetően megváltoztak. Az Országgyűlés megalkotta az 1992. évi XXII. törvényt a Munka Törvénykönyvéről (Mt.), valamint a köztisztviselők jogállásáról szóló 1992.évi XXIII. törvényt (Ktv.). Az új munkajogi szabályozás mellett a helyi önkormányzatokról szóló 1990. évi LXV. tv. (Ötv.) módosítása a Ptv. egyes szabályai korszerűsítését igényli. Garanciális okokból a polgármesteri tisztség összeférhetetlenségi eseteit a helyi önkormányzatokról szóló törvényben indokolt szabályozni.

Az önkormányzatok működésének 4 éves tapasztalatai felvetettek megoldásra váró, törvényi szabályozást igénylő kérdéseket. Mindezek következtében a polgármesteri tisztség ellátásának egyes kérdéseiről új törvény alkotása indokolt. A Javaslat megtartja a korábbi törvény bevált elemeit.

A Javaslat a polgármester foglalkoztatási jogviszonyára, annak keletkezésére, megszűnésére, a tisztség megszűnésére, a díjazásra, a pihenőidőre, a fegyelmi és kártérítési felelősségre vonatkozó szabályokat, valamint a társadalmi megbízatású polgármesterekre vonatkozó sajátos rendelkezéseket tartalmazza.

A polgármesterre vonatkozó szabályok mellett a Javaslat a képviselő-testület tagjaira is tartalmaz rendelkezéseket. A helyi önkormányzati képviselők tisztségükből eredő feladataikat társadalmi megbízatásban végzik. Tevékenységük alapvető feltételeit, garanciáit a helyi önkormányzatokról szóló 1990. évi LXV. tv. szabályozza.

Az Ötv. módosításának javasolt 20. § (2) bekezdése lehetővé teszi, hogy a képviselő-testület a települési képviselőnek, bizottsági elnöknek és bizottság tagjának, a tanácsnoknak - törvény keretei között - rendeletében meghatározott tiszteletdíjat, természetbeni juttatást állapítson meg.

Az ország különböző területei között tapasztalható nagymértékű eltérések, a helyi szabályozások ellentmondásossága és eseti túlméretezettsége szükségessé teszik, hogy törvény határozza meg - keret jelleggel - a tiszteletdíj és juttatás alapvető szabályait és mértékét.

-----STARTING---POINT---RESZLETES---

Az 1. §-hoz

A törvény személyi hatálya a települési önkormányzat képviselő-testületét vezető polgármesteren túl kiterjed a fővárosi főpolgármesterre, a megyei közgyűlés elnökére, az alpolgármesterre, a főpolgármester helyettesére és a közgyűlés alelnökére.

A hatályos törvény munkaviszonyként határozza meg a polgármester főállását. Az új Munka Törvénykönyve a munkaviszonyt túlnyomórészt a gazdasági versenyszféra területén lévő munkavégzésként jelöli, így a polgármesterek vonatkozásában a "munkaviszony" ma már nem a foglalkoztatás lényegét kifejező kategória.

A polgármester a köz szolgálatában álló, de nem köztisztviselőnek minősülő személy. A polgármesteri tisztség speciális jellegéből, választott politikai funkciójából adódóan sajátos szabályozásra van szükség, amely azonban nem zárja ki a köztisztviselőkre vonatkozó - eltérést nem igénylő szabályok - alkalmazását.

A Javaslat a polgármester munkavégzésére irányuló jogviszonyát polgármesteri foglalkoztatási jogviszonyként határozza meg, amely a testület és a megválasztott polgármester között létrejövő, határozott időre szóló sajátos közszolgálati jogviszony.

A helyi önkormányzatok jelentős részénél a törvény alapján, a törvény erejénél fogva a választás egyidejűleg létrehozza a polgármester foglalkoztatási jogviszonyát. Az Ötv. lehetőséget ad arra is, hogy a képviselő-testület a társadalmi megbízatású tisztségre választott polgármester megbízatását később, a megbízatás további időtartamára - a polgármester rel egyetértésben - főállásúra változtassa. Ilyen esetben a polgármesteri foglalkoztatási jogviszony a szervezeti és működési szabályzat e rendelkezése hatálybalépésének időpontjával keletkezik.

A feladatok jellemzően a 3000-nél több lakosú településen olyan mennyiségűek, amelyek indokolhatják, hogy az alpolgármester főállású legyen. Ezért az Ötv. lehetőséget biztosít a képviselő-testületnek, hogy a 3000-nél több lakosú településen a helyi viszonyok ismeretében a tisztség főállásban történő betöltéséről döntsön az alpolgármester megválasztását megelőzően. A képviselő-testület e döntése után megválasztott alpolgármester a megválasztásától a képviselő-testülettel foglalkoztatási jogviszonyba kerül.

A Javaslat - megerősítve az 1990. évi szabályokat - a főállásúként megválasztott polgármestereknek lehetővé kívánja tenni eredeti munkaviszonyukhoz, közszolgálati, hivatásos szolgálati jogviszonyukhoz való visszatérésüket. Ezért kötelezi a munkáltatókat a polgármesteri megbízatás időtartamára a polgármesteri tisztséget ellátó munkavállaló állományban tartására, illetőleg a közszolgálati, hivatásos szolgálati jogviszonyba visszahelyezésükre.

A 2. §-hoz

A polgármesteri tisztség megszűnési eseteinek többsége nem változik. Két irányban szükséges azonban a kiegészítés, amelyet elsősorban az Ötv. módosítása indokol. Az Ötv. lehetővé teszi egyrészt a képviselő-testület feloszlásának kimondását, másrészt a polgármester jogi felelősségének bírói megállapítását. Mindkét esetben a polgármester tisztsége is megszűnik, így a Javaslat ezeket a megszűnési eseteket is magába foglalja.

A polgármesteri tisztség megszűnésével egyidejűleg a polgármester foglalkoztatási jogviszonya is megszűnik. A gyakorlati tapasztalatok bizonyítják azt, hogy a polgármesteri tisztség megszűnése nélkül is indokolt lehet a foglalkoztatási jogviszony megszüntetése. A polgármesteri megbízatás időtartamán belül változathatnak úgy a körülmények, amelyek miatt a tisztséget a megbízatás további részében társadalmi megbízatásban indokolt betölteni. Ezért a Javaslat lehetőséget biztosít - az általános közszolgálati szabályokkal összhangban - a foglalkoztatási jogviszony közös megegyezéssel történő megszüntetésére is.

A polgármester megbízatása határozott időre szól. A hatályos Ptv. szerint, ha a polgármester munkaviszonya az önkormányzati képviselő-testület megbízatásának lejártát követően az új polgármester megválasztásával szűnik meg, hat havi munkabérének megfelelő összegre jogosult. Ez a rendelkezés rendkívüli módon megterheli főleg a kis önkormányzatok költségvetését, mivel a „végkielégítés” fizetése mellett az új polgármester illetményét is fizetni kell. A Javaslat a jövőben három havi illetmény kifizetését továbbra is kötelezővé teszi a polgármester részére, ha újraválasztására nem kerül sor, s lehetővé teszi a képviselő-testületnek, hogy anyagi helyzetétől függően további legfeljebb három havi illetményt fizessen ki. A kötelező három havi „végkielégítés” méltányos és lehetőséget teremt a polgármesternek helyzete átmeneti rendezésére. A magasabb összegű végkielégítés azért sem indokolt, mert a törvény meghatározott körben az eredeti munkaviszonyhoz, közszolgálati, szolgálati jogviszonyhoz való visszatérést biztosítja.

Ha a polgármester a megbízatása lejártakor országgyűlési képviselő, illetőleg újra választják főállású polgármesteri vagy alpolgármesteri tisztségre, foglalkoztatási helyzete folyamatos, így a „végkielégítés” részére nem indokolt. Az 1990-ben megválasztott polgármesterek - ha nem választják újra 1994-ben - még a korábbi törvény rendelkezései szerint a hat havi illetményre jogosultak.

A 3-5. §-hoz

A megoldandó polgármesteri feladatok nagysága, összetettsége alapvetően összefügg a település lakosságszámával, emiatt a képviselő-testület által megállapítható polgármesteri illetmény kereteit a Javaslat a lakosságszámhoz igazodó településkategóriák szerint a vezetői pótlék nélkül számított miniszteri illetmény (a korábbi 30-80%-os keretet megemelve) 35-100%-a között állapíthatja meg.

A Javaslat a képviselő-testületnek az önkormányzat sajátosságai és lehetőségei függvényében mérlegelési lehetőséget ad, ugyanakkor garanciát kíván biztosítani a polgármestereknek azzal, hogy emelkedő mértékben határozza meg az illetmény minimumát.

Ha a főállású polgármester országgyűlési képviselő, e feladatának is maradéktalanul meg kell felelnie. Ezért az országgyűlési képviselői tiszteletdíj teljes összegben megilleti. A polgármesteri feladatoknak azonban ez esetben csak részben tud eleget tenni. Ez indokolja, hogy e kettős feladatellátás esetén a polgármesteri illetmény 50%-át kapja meg.

A Javaslat az alpolgármester illetményének, valamint a társadalmi megbízatású polgármester tiszteletdíjának megállapítására a korábbi szabályokat átveszi.

A 6-8. §-hoz

Az Ötv. módosítása több rendelkezéssel növelte a polgármester feladat- és hatáskörét, a megnövekedett önkormányzati önállóság megnövekedett felelősséggel jár, amely szükségessé teszi a felelősségre vonás szabályozását is.

A polgármesteri feladatokban, hatáskörökben a törvény nem tesz különbséget attól függően, hogy a polgármester főállású vagy társadalmi megbízatású. Az azonos feladat-hatáskör azonos felelősséget is jelent. A Javaslat ezért lehetővé teszi a polgármesterek fegyelmi felelősségre vonását, függetlenül attól, hogy a tisztséget főállásban vagy társadalmi megbízatásban látják el.

A kártérítési felelősség megállapításánál a Javaslat a köztisztviselőkre vonatkozó szabályokat veszi át.

A 9-13. §-hoz

A polgármester foglalkoztatási jogviszonya sajátos közszolgálati jogviszony. A választott funkcióval összefüggő sajátos kérdések külön törvényi rendezése után a köztisztviselői jogviszony szabályozási logikáját követve a Javaslat meghatározza a polgármesterre is vonatkozó Ktv., valamint Mt. szabályok körét.

Eddig szabályozatlan volt az, hogy a társadalmi megbízatású polgármester, alpolgármester feladatai ellátása érdekében milyen időtartamot, milyen gyakorisággal tölt (köteles tölteni) az önkormányzatnál. Országosan ez egységesen nem rendezhető, ezért szükséges, hogy a képviselő-testület határozza meg a munkarendet. Ezzel arányban állóan állapítható meg a polgármester tiszteletdíja is.

A 14-19. §-hoz

A Javaslat a tiszteletdíj felső határának a meghatározásánál a polgármester illetményét, illetőleg tiszteletdíját veszi alapul, ezzel összhangot kíván teremteni az adott önkormányzatoknál jelentkező önkormányzati teendők anyagi elismerésénél.

A Javaslat lehetővé teszi, hogy a képviselő-testület a munkateher nagyságának ismeretében, valamint anyagi lehetőségei szerint állapítsa meg a tiszteletdíjakat.

A felső határ meghatározását az teszi szükségessé, hogy az ne legyen túlzott mértékű, (a közvélemény által is okkal kifogásolhatóan indokolatlanul magas) és ne legyen irreális eltérés az ország különböző területein.

A szabályozás nem kíván arra ösztönözni, hogy a képviselőtestületek mindenütt állapítsanak meg tiszteletdíjat, juttatást. Erre csak akkor kerüljön sor, ha a képviselő munkaterhe, tényleges tevékenysége indokolja a tiszteletdíjban is megnyilvánuló elismerést és az önkormányzat anyagi ereje lehetővé teszi annak megállapítását.

Ha a képviselő bizottságban tagként vagy elnökként is tevékenykedik, indokolt, hogy tiszteletdíja magasabb összegű legyen.

A Javaslat biztosítja, hogy a képviselő-testület a nem képviselő-testületi bizottsági tagoknak is adjon tiszteletdíjat, de csak a tényleges munkájuk elismeréseként.

A képviselő-testület e törvény keretei között rendeletében állapíthatja meg a tiszteletdíj mértékét és a természetbeni juttatásokat. A Javaslat lehetőséget biztosít a képviselőtestületnek, hogy rendeletében meghatározott esetekben (pl. ha a képviselő üléseket mulaszt el távolmaradásával, nem vesz részt a döntéshozatalban, nem vesz részt a bizottsági munkában, vagy más feladatát nem látja el) a képviselői tiszteletdíjat, illetve a természetbeni juttatást megvonja vagy összegét (értékét) mérsékelje.

A képviselőknek a képviselői tevékenységgel összefüggő ténylegesen felmerült kiadásokat számla alapján meg kell téríteni. A költségtérítés kifizetése a polgármester engedélyével történhet.

A polgármester és alpolgármester - a tisztsége betöltése módjától függően - illetményt, illetőleg tiszteletdíjat kap, emiatt külön képviselői tiszteletdíjra nem jogosult.

-----STARTING---POINT---VEGE---