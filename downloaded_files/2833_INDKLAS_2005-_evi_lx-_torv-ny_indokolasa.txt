2005. évi LX. törvény indokolása

a helyi önkormányzatok 2005. évi új címzett támogatásáról és az egyes címzett támogatással folyamatban lévő beruházások eredeti döntéseinek módosításáról, valamint a helyi önkormányzatok címzett és céltámogatási rendszeréről szóló 1992. évi LXXXIX. törvény módosításáról

-----STARTING---POINT---ALTALANOS--- 

A) A helyi önkormányzatok 2005. évi címzett támogatása:

A helyi önkormányzatok címzett és céltámogatási rendszeréről szóló 1992. évi LXXXIX. törvény (a továbbiakban: Cct.) alapján a címzett támogatás döntési mechanizmusa kétfordulós.

Ennek megfelelően az első szakaszban a Kormány az 1094/2004. (X. 1.) Korm. határozatában előzetesen állást foglalt azokról az önkormányzatok által 2004. április 25-ig benyújtott, szakmailag és pénzügyileg megalapozott, költségtakarékos, a szakminisztériumok által is javasolt beruházási koncepciókról, amelyek 2005. évi címzett támogatását javasolja az Országgyűlésnek. A beruházások felsorolását az Önkormányzatok Közlönye 2004. évi 10. számában, Kormányközleményben tette közzé.

A Kormány állásfoglalását követően a támogatásra javasolt beruházásoknál az önkormányzatok elkészíttették az építési/vízjogi létesítési engedélyhez előírt terveket, megkérték a hatóságtól az építésre jogosító engedélyt, és szakmai-pénzügyi egyeztetéseket folytattak az érintett minisztériumokkal. Ezen dokumentumok alapján az önkormányzatok 2004. december 15-ig benyújtották a 2005. évi címzett támogatási igénybejelentésüket.

A Magyar Köztársaság 2005. évi költségvetéséről szóló 2004. évi CXXXV. törvény (a továbbiakban költségvetési törvény) a címzett és céltámogatásokra 63,755 milliárd forint előirányzatot hagyott jóvá. Az előirányzatból a 2005. évi új induló céltámogatásokra rendelkezésre álló 2,5 milliárd forint a Regionális Fejlesztési Tanácsok döntési hatáskörébe került. Ennek következtében a 2005. évi új címzett támogatásokra 4,6 milliárd forint használható fel.

A helyi önkormányzatok által benyújtott 2005. évi új címzett támogatási igények feldolgozásakor és a támogatási javaslat kidolgozása során általános szempontok a következők voltak:

- a beruházás a központi források hatékony felhasználásával valósuljon meg, a költségtakarékosság követelményeinek megfelelően,

- a közösen ellátott feladatok, a területi szolgáltatásokat végző intézmények előnyben részesüljenek,

- az igénybenyújtó önkormányzat anyagi erőihez mérten saját forrást is felhasználjon a beruházás megvalósításához,

mindegyik megyében legalább 1-2 beruházás részesüljön támogatásban.

B) A címzett támogatással folyamatban lévő beruházások - jogszabályi változásból eredő - eredeti döntéseinek módosítása

A Cct. 3. § (8) bekezdése értelmében jogszabályi változásból eredően a címzett támogatásban részesült beruházással ellátandó feladat jelentős módosulása miatt a folyamatban lévő fejlesztéssel kapcsolatos eredeti döntés módosításáról az Országgyűlés egyedi mérlegelés alapján dönt.

A benyújtott öt igényből - melyek közül nem mindegyik jár többlettámogatási igénnyel - valamennyi esetében javasolható a kérelem támogatása.

C) A helyi önkormányzatok 2002. évi új címzett támogatásáról szóló 2001. évi XCIV. törvény módosítása

A helyi önkormányzatok 2002. évi új címzett támogatásáról szóló 2001. évi XCIV. törvény 1. számú melléklet „Egészségügy” fejezet 4. sora szerint Mosonmagyaróvár Karolina Kórház - Rendelőintézet rekonstrukciója címzett támogatásban részesült. A 2004. évi XLII. törvény alapján az önkormányzat a beruházáshoz kiegészítő címzett támogatást kapott, ezért a beruházás összköltsége 2 168 523 E Ft helyett 2 193 523 E Ft-ra változik.

D) Cct. módosítása

A Nemzeti Szennyvízelvezetési és -tisztítási Megvalósítási Programban - agglomeráció keretében - a 2000 fő alatti településeknek is lehetőségük van részt venni. Így a támogatási arány meghatározását a 2000 fő fölötti és a 15000 fő alatti korábbi kategóriát módosítva szükséges kiterjeszteni a 2000 fő alatti települések esetére is.

-----STARTING---POINT---RESZLETES---

Az 1. §-hoz

A törvény 1. számú melléklete tartalmazza a helyi önkormányzatok címzett támogatással megvalósuló beruházásaihoz 2005. évtől nyújtandó támogatás összegét ágazatonként, önkormányzatonként és beruházásonként.

A támogatásra javasolt 78 igény révén, együttesen közel 60 milliárd forint értékű beruházás valósulhat meg, amiből több mint 46,5 milliárd forint a címzett támogatás összege.

A 78 beruházásból 20 a vízgazdálkodási ágazatban, 8 az egészségügyi, 3 a szociális ellátás, 33 a közoktatás és 14 a kulturális szolgáltatás területén eredményezheti a lakosság ellátottságának javulását.

Az egyes ágazatokban a javasolt támogatással megvalósítandó beruházások főbb jellemzői a következők:

Az egészségügyi beruházások közül indokoltnak tartjuk azon kórházak és szakrendelők beruházását, amelyeknél azt kiemelt területi, orvos-szakmai szempontok indokolják. Továbbá javasolandók azok, melyek ez alkalommal első ízben részesülhetnek címzett támogatásban.

A szociális ágazat esetében a rendelkezésre álló támogatási keretek között azon beruházások indítása indokolt, amelyek megvalósítása a szociális törvényben meghatározott kötelező önkormányzati feladatok ellátásához szükségesek.

Az oktatási ágazatban azon beruházások megvalósítása támogatandó, amelyek halaszthatatlan rekonstrukciós munkálatok, megvalósításuk körzeti célokat szolgál, a növekvő tanulólétszám által is indokolt létesítmény-ellátottsági hiányokat pótolnak, valamint lehetővé teszik a gazdaságos létesítmény üzemeltetést. Ugyancsak prioritást kaptak az oktatási ágazatban az igazolhatóan növekvő gyermeklétszámú, elsősorban a nagyvárosi agglomerációkban található települések óvodai és általános iskolai férőhely bővítései.

A kultúra területén a művészeti tevékenységeknek, alkotómunkának, a többfunkciós kulturális intézményeknek otthont nyújtó objektumok létesítésének, a törvényben meghatározott önkormányzati közművelődési és nyilvános könyvtári ellátási, valamint múzeumi feladatok végrehajtását biztosító létesítmények építésének és rekonstrukciójának támogatása indokolt.

A vízgazdálkodási ágazat esetében a szennyvízelvezetést és -tisztítást, valamint a vízellátást szolgáló beruházásoknál és a belterületi vízrendezés esetében egyaránt csak a költségtakarékos beruházások indítása javasolt.

A címzett támogatással megvalósítandó beruházások közül Makó térségi célokat szolgáló tanmedence építéséhez a Cct. 19. § (5) bekezdés előírása alól átmeneti mentesség indokolt a beruházáshoz szükséges ingatlan címzett támogatásból történő megvásárlásáig.

Hatvan jogerős vízjogi létesítési engedélye az igénybejelentésben szereplő Hatvan-Lőrinci településeken túl Zagyvaszántó, Apc, Ecséd, Szűcsi települések beruházását is tartalmazza. Mivel a címzett támogatással csak Hatvan és Lőrinci településeken valósulhat meg a szennyvízberuházás, ezért a gesztor önkormányzat az igénybejelentésben nem szereplő önkormányzatok beruházásához KIOP pályázatot nyújtott be. Az előbbiekre tekintettel Hatvan-Lőrinci települések szennyvízberuházásához támogatás akkor adható, ha a vízjogi létesítési engedély módosítása a benyújtott műszaki tartalommal való összhang megteremtése érdekében megtörténik.

Barcs önkormányzata 1998-ban a Munkaerőpiaci Alap decentralizált szakképzési alap részterhére 5 Millió Ft támogatást kapott tanműhely kialakítására. A támogatás felhasználásához 5 Millió Ft értékű jelzálogot jegyeztek be az ingatlanra. A jelzálog bejegyzés törlésére jelenleg jogszabályi rendelkezés miatt nincs lehetőség, ezért felmentést javaslunk a Cct. 19. § (5) bekezdésében szereplő rendelkezés teljesítése alól.

Tornyiszentmiklós víziközmű beruházásának külföldi szakasza nem valósult meg, ezért az állami támogatás változatlanul hagyása mellett csökkenthető a saját forrás.

A 2. §-hoz

Nem részesülnek címzett támogatásban a 2. számú mellékletben szereplő helyi önkormányzatok.

Négy önkormányzat a Kormány előzetes állásfoglalásának hiányában nyújtott be címzett támogatásra igénybejelentést. Alsónémedi Önkormányzatának a Széchenyi István Általános Iskola bővítésére és új tanterem építésére, Budapest Főváros Önkormányzata „Óvoda, Általános Iskola, Speciális Szakiskola és Diákotthon, Gyermekotthon és Pedagógiai Szakszolgálat (Csalogány u.)” elnevezésű beruházására, valamint a Békés Megyei Önkormányzat Pándy Kálmán Kórház Szeghalmi Kórház-Rendelőintézet rekonstrukciójára irányuló beruházási koncepciókat a Kormány nem támogatta. Ezen igények - elsődlegesen forráshiány miatt - támogatásra nem javasolhatók. Taksony Nagyközség Önkormányzata Német Nemzetiségi Napköziotthonos Óvoda építésére beruházási koncepciót 2004. április 25-ig nem nyújtott be, így nem felel meg a jogszabályi feltételeknek.

A 3. §-hoz

A címzett támogatással folyamatban lévő rekonstrukciókhoz - a Cct. 3. § (8) bekezdése alapján a későbbi évek jogszabályi változásából eredően az eredeti döntés módosításáról az Országgyűlés dönt - ezt a 3. számú melléklet tartalmazza.

A címzett támogatással folyamatban lévő beruházások jogszabályi változásból eredő módosítására öt önkormányzat nyújtott be igényt. Ezen igények közül valamennyi beruházás eredeti döntésének módosítását tartalmazza az Országgyűlésnek elfogadásra benyújtott javaslat. A Heves Megyei Önkormányzat Markhot Ferenc Kórház-Rendelőintézet rekonstrukciójánál, a Mezőtúr Város Önkormányzata Városi Kórház - Rendelőintézet rekonstrukciójánál, a Vas Megyei Önkormányzat Markusovszky Kórház rekonstrukciós programjánál, a Győr-Moson-Sopron Megyei Önkormányzat Petz Aladár Megyei Oktató Kórház Műtőblokk és Központi Sterilizáló rekonstrukciójánál a műszaki tartalom megváltoztatására került sor. Egy önkormányzat (Baranya Megyei Önkormányzat Megyei Kórház „A” épület rekonstrukciója) 60 millió forint többlettámogatási kérelmének  elismerését javasoljuk.

Mosonmagyaróvár Karolina Kórház - Rendelőintézet rekonstrukciója a 2004. évi XLII. törvény alapján kiegészítő címzett támogatásban részesült, ezzel összhangban a törvényben a beruházás összköltségét 2 193 523 E Ft-ra kell javítani. A beruházás összes költsége oszlopának helyesbítésével az igényelt támogatás összege és ütemezése nem változik.

Csorna Város Önkormányzata 2004-ben elnyert címzett támogatás segítségével megkezdte a Hunyadi János Gimnázium és Szakközépiskola, valamint a hozzá tartozó Szilágyi Erzsébet Középiskola rekonstrukciója beruházást. A közbeszerzési eljárás lefolytatása után megkezdett kivitelezési munka során több nem látható körülmény merült fel, ezért az Önkormányzat kiegészítő címzett támogatás igénylését kéri. A gimnázium akadálymentesítése megköveteli a személyfelvonó beépítését. A személyfelvonó építés elkerülhetetlenné teszi a nem tervezett alagsor felújítását.

A gimnázium alagsorának felújításával egyidejűleg az alagsor elektromos vezeték hálózatának cseréje is elkerülhetetlen. Ehhez a nagyfokú vizesedés megszüntetését is biztosítani kell, mivel az eredeti programban megvalósított beruházás nem lehet teljes értékű, veszélyezteti az elvégzett felújítást, gyors államrongálást idézhet elő.

A 4. §-hoz

A szennyvíztisztító telepek és a csatornahálózat építésének támogatásának elbírálásánál prioritást élveznek a Vásárhelyi Terv Továbbfejlesztése Programmal érintett települések. A hátrányos helyzetű Tisza-völgy térségben megvalósuló árvízvédelmi létesítményekkel egyidejűleg megépülnek az árvízvédelmi tározókkal és a hullámtéri beavatkozással érintett települések infrastrukturális beruházásai, de ahhoz, hogy prioritást élvezzenek ezek a települések a cél- és címzett támogatások odaítélésénél a prioritás biztosítását törvényi szinten szükséges biztosítani.

A Nemzeti Szennyvízelvezetési és -tisztítási Megvalósítási Programban - agglomeráció keretében - a 2000 fő alatti településeknek is lehetőségük van részt venni. Így a támogatási arány meghatározását a 2000 fő fölötti és a 15 000 fő alatti korábbi kategóriát módosítva szükséges kiterjeszteni a 2000 fő alatti települések esetére is.

Az 5. §-hoz

Az 1. §-ban adott átmeneti mentességek jogalapját teremti meg a rendelkezés a Cct. kiegészítésével.

-----STARTING---POINT---VEGE---

A 6. §-hoz

A törvény hatályba lépését szabályozza, mely szerint rendelkezései a kihirdetését követő 8. napon lépnek hatályba.