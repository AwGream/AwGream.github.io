2013. évi CCIX. törvény indokolása

az egyfelől Magyarország, másfelől az Apostoli Szentszék között a Katolikus Egyház magyarországi közszolgálati és hitéleti tevékenységének finanszírozásáról, valamint néhány vagyoni természetű kérdésről szóló 1997. június 20-án aláírt Megállapodás módosításáról szóló megállapodás kihirdetéséről

-----STARTING---POINT---ALTALANOS---

Általános indokolás

A Magyar Köztársaság és az Apostoli Szentszék között a Katolikus Egyház magyarországi közszolgálati és hitéleti tevékenységének finanszírozásáról, valamint néhány vagyoni természetű kérdésről 1997. június 20-án, Vatikánvárosban aláírt Megállapodás (kihirdetve: 1999. évi LXX. törvény) a megerősítő okiratok kicserélését követően 1998. április 3-án hatályba lépett.

A Megállapodás módosításáról szóló és jelen törvény tárgyát képező új Megállapodás létrehozására a szükséges belső jogi felhatalmazást a Magyar Köztársaság és az Apostoli Szentszék között a Katolikus Egyház magyarországi közszolgálati és hitéleti tevékenységének finanszírozásáról, valamint néhány vagyoni természetű kérdésről 1997. június 20-án, Vatikánvárosban aláírt Megállapodás módosításának létrehozására adott felhatalmazásról szóló 77/2012. (VI. 26.) ME határozat megadta. Az ugyanebben a tárgyban kiadott 4/2013. (I. 21.) ME határozat rendelkezik arról, hogy a magyar tárgyalódelegáció kiegészül az EMMI egyházi, nemzetiségi és civil társadalmi kapcsolatokért felelős államtitkárával.

A módosító Megállapodás szövegének végleges megállapítására a 127/2013. (X. 8.) ME határozat adott felhatalmazást, és a módosító Megállapodás aláírására 2013. október 21-én, Budapesten került sor.

Jelen törvény célja az egyfelől Magyarország, másfelől az Apostoli Szentszék között a Katolikus Egyház magyarországi közszolgálati és hitéleti tevékenységének finanszírozásáról, valamint néhány vagyoni természetű kérdésről szóló 1997. június 20-án aláírt Megállapodás módosításáról szóló Megállapodás (a továbbiakban: módosító Megállapodás) kötelező hatályának elismerésére adandó belső jogi felhatalmazás megszerzése, és a módosító Megállapodás kihirdetése.

-----STARTING---POINT---RESZLETES---

Részletes indokolás

A 1. §-hoz

A jelen Megállapodás tartalmát tekintve a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontja értelmében törvényhozási tárgykört érintő szabályokat tartalmaz, ezért a Megállapodás kötelező hatályának elismerésére az Országgyűlésnek kell felhatalmazást adnia.

A 2. §-hoz

A Megállapodást - szövege végleges megállapítását követően - a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

Az 1997-ben megkötött Megállapodás módosítását a magyar jogrendszer jelentős megváltozása tette szükségessé (új Alaptörvény, új egyházi törvény, a közfeladatellátás megváltozott struktúrája). A módosító Megállapodás továbbra is biztosítja a közfeladatot ellátó egyházi intézmények számára a hasonló állami intézményekével egyenlő mértékű finanszírozást. Rendelkezik arról, hogy az állam az állami iskolákban a Magyar Katolikus Egyház által végzett hitéleti oktatás költségeit a hitoktatók díjazását illetően a mindenkori pedagógusbér átlagával azonos mértékben, a hit- és erkölcstan tankönyvek vonatkozásában pedig az erkölcstan tankönyvek támogatásának megfelelő módon és mértékben biztosítja. Továbbá anyagilag is stabilizálja a katolikus egyházi felsőoktatás helyzetét, biztosítja az Egyház szervezetei és intézményei tulajdonában lévő gyűjtemények, levéltárak, könyvtárak és muzeális intézmények működésének megfelelő támogatását. A történelmileg kialakult tényleges helyzetnek megfelelően, megnyugtató módon rendezi a Pápai Magyar Egyházi Intézet helyzetének kérdéseit. Kiterjeszti a bevett egyházak részére az adófizetők által felajánlott Szja 1%-ot a teljes személyi jövedelemadó 1%-ának összegére.

A 4. §-hoz

Ez a törvény a kihirdetését követő napon lép hatályba. A törvénynek a Megállapodás kihirdetéséről szóló 2-3. §-ai a Megállapodás 7. Cikk második bekezdésében meghatározott időpontban lépnek hatályba. A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi határozatával állapítja meg.