2001. évi XXX. törvény indokolása

a Magyar Köztársaság és a Szlovén Köztársaság között a közúti és a vasúti határforgalom ellenőrzéséről szóló, Budapesten, 2000. október 12-én aláírt Egyezmény kihirdetéséről

Indokolás

Az 1. §-hoz

A Magyar Köztársaság és a Szlovén Köztársaság között a közúti és vasúti határforgalom ellenőrzéséről szóló Egyezményt a Szerződő Felek képviselői 2000. október 12-én, Budapesten aláírták.

Az Országgyűlés a 4/2001. (II. 15.) OGY határozatával a nemzetközi szerződést megerősítette. A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ában foglaltak szerint, az Országgyűlés által megerősített nemzetközi szerződést törvénnyel szükséges kihirdetni.

A 2. §-hoz

Az Egyezmény célja elsősorban a határforgalom olyan magas szintű követelményekhez történő igazítása, amely a határátlépések gyors, de mégis biztonságos lebonyolításában nyilvánul meg, másrészről a két állam közötti gazdasági, idegenforgalmi kapcsolatok továbbfejlesztése. Az Egyezményben a Szerződő Államok meghatározzák a személyek határátléptetésére, valamint a javak behozatalára, kivitelére és átvitelére vonatkozó szabályokat. A Szerződő Államok megteremtik továbbá, a másik Szerződő Állam területén az összehangolt és gyorsított közúti és vasúti határforgalom közös ellenőrzésnek és a menetközbeni ellenőrzésnek a feltételeit (Egyezmény 2. Cikk).

A nemzetközi szerződésben a Szerződő Államok meghatározzák a határforgalom ellenőrzésének pontos szabályait, az ellenőrzés sorrendjét és az alkalmazandó jogot (Egyezmény 4., 6-8. Cikk). Az Egyezményben meghatározott határforgalom ellenőrzési feladatokat a szolgálati személyek a működési területen végzik. A nemzetközi szerződésben a Szerződő Államok meghatározzák a működési terület fogalmát, továbbá szabályozzák a működési terület kiterjedését (Egyezmény 3. Cikk).

A szolgálati személyeket a működési területen speciális jogok illetik meg és kötelességek terhelik. A szolgálati személyek - az Egyezményben meghatározottak szerint - a másik Szerződő Állam területén úgy végzik hatósági feladataikat, mintha azt saját államuk területén végeznék, ennek keretében jogosultak kényszerintézkedések végrehajtására. A szolgálati személyeket a másik Szerződő Állam területén is megilleti a hivatalos személyekre vonatkozó büntetőjogi védelem (Egyezmény 5. és 10. Cikk). Az Egyezmény tartalmazza a szolgálati személyek által okozott, illetve a sérelmükre bekövetkezett károkra vonatkozó kártérítési szabályokat is (Egyezmény 14. Cikk).

A szolgálati személyek feladatuk ellátása során, a Szerződő Államok közös államhatárát határátlépési igazolvánnyal léphetik át. Az Egyezményben meghatározásra került az igazolvány adattartalma és az igazolvány viselőjének jogai és kötelezettségei. Ezen rendelkezések alapján, szlovén viszonylatban is létrehozásra kerül az okmánybiztonsági követelményeknek is megfelelő határátlépési igazolvány (Egyezmény 11. Cikk és a Melléklet).

Az Egyezmény tartalmazza a határforgalom ellenőrző szolgálati helyek használatára, megjelölésére vonatkozó szabályokat is (Egyezmény 15. Cikk). Az Egyezményben részletesen meghatározásra kerültek a szolgálati személyek hivatalos használatára szolgáló tárgyakra, szolgálati- és forgalombiztosító anyagokra, eszközökre vonatkozó vám, adó és egyéb illetékmentességi szabályok, továbbá az ehhez szükséges eljárási szabályok (Egyezmény 16-17. Cikk).

Az Egyezmény végrehajtásának koordinálása érdekében a Szerződő Államok Magyar-Szlovén Határforgalmi Vegyes Bizottságot hoznak létre (Egyezmény 18. Cikk).

A határforgalom ellenőrzéséhez további, a végrehajtást elősegítő kérdések is szabályozást igényelnek. Az Egyezményben a Szerződő Államok felhatalmazták kormányaikat, hogy megállapodásban meghatározzák a határátkelőhely-létesítés helyét, jellegét, annak módosítási, illetve megszüntetési rendjét, továbbá a működési területek pontos meghatározását, a szolgálati személyek ellenőrzésének útvonalát (vasúti vonalszakaszt), valamint a közös ellenőrzés módját (Egyezmény 2. Cikk).

A 3. §-hoz

Az Egyezmény 20. Cikke értelmében az Egyezményt a Szerződő Államok belső jogszabályaival összhangban meg kell erősíteni. Az Egyezmény a megerősítéséről szóló későbbi diplomáciai jegyzék kézhezvételét követő 30. napon lép hatályba. A megerősítésről szóló diplomáciai jegyzékváltásra 2001. év február hó 27. napján került sor. Ennek alapján az Egyezmény 2001. év március hónap 29. napján hatályba lépett.