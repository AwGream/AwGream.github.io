1995. évi LXXI. törvény indokolása

a villamos energia termeléséről, szállításáról és szolgáltatásáról szóló 1994. évi XLVIII. törvény és az ahhoz kapcsolódó egyes törvényi rendelkezések módosításáról

-----STARTING---POINT---ALTALANOS--- 
-----STARTING---POINT---RESZLETES---

A VET 4. §-ának d) pontjában foglalt rendelkezés arra hatalmazta fel az ipari és kereskedelmi minisztert, hogy - a nemzetközi gazdasági kapcsolatok miniszterével együttesen - szabályozza az ország szükségleteinek kielégítését szolgáló villamos energia mennyiségének a hazai termelésből és a behozatalból adódó arányát, valamint a kivitel mennyiségét.

Az ismertetett törvényi rendelkezés módosítását mind az időközben végrehajtott szervezeti változások, mind pedig az export-import feltételeinek meghatározására vonatkozó felhatalmazás megadása szükségessé teszi.

A VET 11. §-ának (2) bekezdésében foglalt rendelkezést indokolt kiegészíteni arra utaló szabállyal, hogy a Magyar Energia Hivatal nem adhat engedélyt abban az esetben, ha az engedély megadásának jogszabályi feltételei hiányoznak.

A VET 17. §-ának (1) bekezdésében foglalt rendelkezés - a teljesítménytől függetlenül - valamennyi közcélú vagy saját használatú villamosműben (erőműben) fejlesztett villamos energia termelését a Magyar Energia Hivatal működési engedélyéhez köti. Ez alól az 50 MW teljesítmény alatti, kizárólag saját célra termelő erőmű képez kivételt a VET 1. §-ának (4) bekezdésében foglalt rendelkezés szerint.

A VET 10. §-ának (3) bekezdése csak a 20 MW és annál nagyobb teljesítményű közcélú erőmű létesítésére írja elő az engedély-kötelezettséget.

Nem indokolt a létesítési engedély alá nem eső, kis teljesítményű erőművekben a villamos energia termelését, felhasználását, közcélra átadását vagy meghatározott fogyasztók részére történő szolgáltatását a Hivatal engedélyéhez kötni.

A VET 17. §-ának módosítására kidolgozott javaslat az erőműlétesítési engedélyhez igazodóan, azzal összhangban állapítja meg a villamos energia termelésének engedélyezési kötelezettségét.

A létesítési engedély alapján megépült, bővített, vagy más tüzelésre átállított erőmű működési engedélyét a Hivatalnak ki kell adni, ha annak jogszabályi akadálya nincs. Szükséges azonban annak kimondása, hogy az engedélyhez nem kötött erőmű üzemeltetője is köteles a Hivatalnak bejelenteni az üzembehelyezés időpontját és azt, hogy a működési engedély nélkül is üzemeltethető erőmű az üzemi szabályzat szerint köteles együttműködni a villamos energia rendszerrel.

A VET 21. §-ának (1) és (2) bekezdése megfelelő módosításával szükséges kimondani azt, hogy a villamos energia importálására és exportálására - a jogszabályban meghatározott kivétellel - az ellátási kötelezettséggel terhelt szállító jogosult. E jogáról azonban - egyes esetekben - a szolgáltató javára lemondhat. Célszerű deklarálni azt is, hogy a szolgáltató - díjazás ellenében - elosztóhálózatát a szállító rendelkezésére bocsátja.

Az együttműködő villamos energia rendszer irányítója a szállító. A villamos energia szolgáltatásra is kiható korlátozások végrehajtását a szállító irányítja. Ezért szükséges a VET 47. § (3) bekezdését a szállítóra utalással kiegészíteni.

Nem elégséges továbbá arra felhatalmazni a Kormányt, hogy rendeletben megállapítsa a szolgáltatás korlátozásának vagy szüneteltetésének feltételeit, a felhatalmazásnak ki kell terjednie arra is, hogy a szállító és a szolgáltató korlátozással vagy szüneteltetéssel kapcsolatos kötelezettségeit is meghatározza.

A VET 15. és 16. §-a rendelkezik a környezetre jelentős hatással bíró erőművek telepítésével kapcsolatos közmeghallgatásról, szakértő bizottsági eljárásról és a létesítési-, üzembehelyezési engedélyről.

A VET nem tartalmaz felhatalmazást az erőműlétesítési és üzembehelyezési (használatbavételi) engedélyezési eljárásra vonatkozó sajátos szabályok megállapítására és a közreműködő szakhatóságok kijelölésére. Az erről rendelkező jogszabály kiadását a Kormány hatáskörébe célszerű utalni. A felhatalmazásokról rendelkező 57. § (6) bekezdés a) pontjának a 15. és 16. §-okra utalással kiegészített szövege ezt a célt szolgálja.

A VET 55. §-ának (3) bekezdésében foglalt rendelkezés szerint az árképzés és az áralkalmazás részletes szabályait a Magyar Energia Hivatal alakítja ki, az árakat a miniszter állapítja meg és rendelettel hirdeti ki.

Az atomenergiáról szóló 1980. évi I. törvény 4. §-ába felvett rendelkezés szerint "Az atomenergia alkalmazása körébe tartozó anyagok, létesítmények, berendezések és készülékek - ha jogszabály kivételt nem tesz - társadalmi tulajdonban állnak. Az ezekkel való kereskedelem az állam monopóliuma, amelyet az erre kijelölt szervek útján gyakorol."

Az idézett törvényi szabályozásnak mind a társadalmi tulajdonra, mind pedig a kereskedelem állami monopóliumára, és az azt gyakorló szervek kijelölésére vonatkozó rendelkezései meghaladottá váltak. A társadalmi tulajdon fogalom megszűnt, a koncesszióról szóló 1991. évi XVI. törvény 1. §-ának (1) bekezdés g) pontja pedig koncesszióba adható állami monopol tevékenységnek minősítette a hasadó és a sugárzó anyagok előállítását, forgalmazását.

A törvényjavaslat nem érinti az atomenergiáról szóló 1980. évi I. törvény 15. §-ába felvett azt az általános jellegű előírást, amely a törvény hatálya alá tartozó bármely anyag birtoklását, előállítását, továbbá nukleáris létesítmény vagy berendezés létesítését, üzemeltetését, megszüntetését stb. hatósági engedélyhez köti. A 4. § hatályon kívül helyezése nem változtat a kötelező hatósági engedélyezés rendszerén, amelyet a jövőben is indokolt fenntartani.

A villamos energia termeléséről, szállításáról és szolgáltatásáról szóló 1994. évi XLVIII. törvény 4. §-ának a) pontja az atomerőmű létesítésének engedélyezését az Országgyűlés hatáskörébe utalta. Az új törvényi szabályozásra tekintettel az atomenergia törvény 14. §-ába felvett, a Kormány engedélyezési hatáskörét megállapító rendelkezést hatályon kívül kell helyezni.

Az előterjesztett törvényjavaslat összhangban áll a Polgári Törvénykönyv 172. §-a f) és g) pontjának hatályon kívül helyezésére előterjesztett törvényjavaslatban foglaltakkal.

A Polgári Törvénykönyv 172. §-a taxatív, nem megváltozhatatlan felsorolással határozza meg a kizárólagos állami tulajdon tárgyait. A szabályozás lehetővé teszi, hogy az alkotmányos elveknek megfelelően (Alk. 10. § (2) bek.), más törvény a gazdasági társadalmi viszonyok változásaira figyelemmel, eltérően határozza meg az állami tulajdon körét, illetve egyes szabályait.

A Javaslat a gazdasági szerkezet és struktúra váltás, a tulajdonviszonyok átalakítása igényeinek megfelelően, a jogszabályok közötti összhang biztosítása érdekében szünteti meg a Ptk. 172. § f) és g) pontjaiban foglalt tulajdonosi tárgyak kizárólagos állami tulajdonának deklarálását.

A piacgazdaságok működési feltételeinek kialakítása, a forgalmi folyamatok fejlesztése szükségessé teszi az esetleges korlátozó rendelkezések fokozatos feloldását. A javaslattal érintett pontokban meghatározott tulajdoni tárgyak működtetésével, használatával kapcsolatos ágazati törvények szabályozása ma már tulajdonsemleges. Az Országgyűlés külön törvényben határozza meg az e vagyontárgyakat működtető gazdálkodó szervezetek állami tulajdonának mértékét, lehetővé téve ezzel a gazdálkodó szervezetek részleges vagy teljes privatizálását. Az adott tulajdoni tárgyak speciális jellegével összefüggő egyes kérdések megfelelő rendezése pedig nem e tárgyak tulajdonjogának meghatározása, hanem a vonatkozó ágazati, szakmai, tevékenységi, illetve engedélyezési szabályok megállapítása, szükség esetén az e tárgyakkal kapcsolatos egyes tevékenységek kizárólagos állami tevékenységnek minősítése révén biztosítható.

-----STARTING---POINT---VEGE---