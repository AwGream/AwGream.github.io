2017. évi LI. törvény indokolása

az Ázsiai Infrastrukturális Beruházási Bank (AIIB) létrehozásáról és működéséről szóló, Pekingben, 2015. június 29-én kelt Alapokmány és az AIIB Kormányzótanácsának a tagfelvétel feltételeit rögzítő határozata kihirdetéséről

Általános indokolás

Az alapítók által Pekingben, 2015. június 29-én kelt Alapokmánnyal létrehozott Ázsiai Infrastrukturális Beruházási Bank (AIIB) működését 2016 januárjában kezdte meg. Az AIIB 2016 júliusában hirdette meg az alapítást követő első tagfelvételi kört. Magyarországnak az AIIB-hoz történő csatlakozásához szükséges nemzetközi szerződés létrehozására, vagyis hazánk AIIB-tagságának kezdeményezésére a 31/2015. (IV. 20.) ME határozatnak és az AIIB által 2016. júliusban közzétett eljárásrendnek megfelelően került sor. A nemzetgazdasági miniszter által 2016. augusztus 17-én benyújtott csatlakozási szándéknyilatkozatot az AIIB 2016. október 28-án igazolta vissza.

Ezt követően az AIIB 2016. december 21-i levelében nyújtott tájékoztatást a tagfelvétel eljárásrendjét meghatározó csatlakozási kézikönyvről, továbbá a tagság előzetes pénzügyi feltételeiről, amelyek az AIIB ún. nem allokált tőkerészéből Magyarország számára jelenleg elérhető legmagasabb, 100 millió USD összegű tőke jegyzését teszik lehetővé. A jegyzett tőke 20%-át kitevő ún. befizetendő tőkerész folyósítását a kapott tájékoztatás szerint öt év alatt, egyenlő részletekben kell teljesíteni. A közölt pénzügyi feltételek eleget tesznek az 1865/2016. (XII. 28.) Korm. határozat 1. pontjában foglaltaknak, amennyiben a 2016. őszi tárgyalásokhoz képest közöltnél jóval magasabb, a jelenleg elérhető leginkább érdemi tulajdonosi részesedést eredményeznek Magyarország számára.

Az említett pénzügyi feltételekkel való egyetértést megerősítő tagfelvételi kérelmet a 18/2017. (II. 13.) ME határozatban foglalt felhatalmazás alapján Magyarország nevében és képviseletében a nemzetgazdasági miniszter nyújtotta be 2017 februárjában. Magyarország tagfelvételéről az AIIB Kormányzótanácsa 2017. március 21-én elfogadott, 29. sz. határozatával döntött és meghatározta a tagság feltételeit. A tagfelvételi kérelemmel összhangban a Kormányzótanács határozata tartalmazza Magyarországnak az AIIB-ban való tulajdonosi részarányát meghatározó jegyzett tőke-részét, valamint a befizetendő tőkerész folyósításának szabályait. A tagfelvételi kérelemben Magyarország vállalta továbbá, hogy a Bank Alapokmányát és a tagfelvétel feltételeit rögzítő Kormányzótanácsi határozatot elfogadja, amennyiben Magyarország tagfelvételéről határoz a Bank Kormányzótanácsa. A tagfelvételi kérelemben foglalt vállalások magyar jogrend szerinti hatálybalépéséhez az Országgyűlés döntése, a nemzetközi szerződést kihirdető törvény elfogadása szükséges.

Részletes indokolás

Az 1. §-hoz

Az Ázsiai Infrastrukturális Beruházási Bank (a továbbiakban: AIIB) létrehozásáról és működéséről szóló, Pekingben, 2015. június 29-én kelt Alapokmány (a továbbiakban: Alapokmány) a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nszt.) 2. § a) pontja szerinti nemzetközi szerződésnek minősül, arra ennek megfelelően az Nszt. előírásai vonatkoznak.

Az Nszt. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad. Az 1. § e felhatalmazás megtételét szolgálja.

A 2. §-hoz

Az Alapokmány kihirdetéséről rendelkezik.

A 3. §-hoz

Az Alapokmány angol nyelvű hiteles szövegét és annak hivatalos magyar nyelvű fordítását tartalmazza.

A 4. §-hoz

A tagfelvétel feltételeit rögzítő Kormányzótanácsi határozat a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nszt.) 2. § a) pontja szerinti nemzetközi szerződésnek minősül, arra ennek megfelelően az Nszt. előírásai vonatkoznak.

Az Nszt. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad. A 4. § e felhatalmazás megtételét szolgálja.

Az 5. §-hoz

A Kormányzótanácsi határozat kihirdetéséről rendelkezik.

A 6. §-hoz

A Kormányzótanácsi határozat angol nyelvű hiteles szövegét és annak hivatalos magyar nyelvű fordítását tartalmazza.

A 7. §-hoz

Az Alapokmány 33. cikkében megfogalmazottak, a tagállamok általános gyakorlata, valamint Magyarország más nemzetközi pénzügyi intézményeknél meglévő tagságánál bevett gyakorlat alapján a Magyar Nemzeti Bankot jelöli ki az Alapokmány által megkívánt letéteményes feladatainak ellátására.

A 8. §-hoz

A 8. § előírja, hogy a Kormányzótanácsi határozat szerint a Magyarország által az AIIB-ban lejegyezhető százmillió (100 000 000) amerikai dollár összegű részvény húszmillió (20 000 000) amerikai dollár összegű befizetendő tőkerészének 2017-2021 közötti éves egyenlő részletű teljesítését a központi költségvetés terhére kell végrehajtani.

A 9. §-hoz

A 9. § (1), (2) és (3) bekezdése a törvény hatályba léptető rendelkezéseit tartalmazza az Alapokmány 58. cikkének második bekezdésére figyelemmel, amely szerint Magyarország azon a napon válik az AIIB tagjává, amikor a megerősítő, elfogadó vagy jóváhagyó nyilatkozatát letétbe helyezte. A 9. § (4) bekezdése az Nszt. 10. § (1) f) pontjának megfelelően rögzíti, hogy a törvény végrehajtásáról a nemzetközi pénzügyi kapcsolatokért felelős nemzetgazdasági miniszter gondoskodik.