2011. évi CXXXII. törvény indokolása

a Nemzeti Közszolgálati Egyetemről, valamint a közigazgatási, rendészeti és katonai felsőoktatásról

-----STARTING---POINT---ALTALANOS--- 

A Nemzeti Közszolgálati Egyetem (a továbbiakban: Egyetem) 2012. január 1-jétől a Zrínyi Miklós Nemzetvédelmi Egyetem (a továbbiakban: ZMNE), a Rendőrtiszti Főiskola (a továbbiakban: RTF) és a Budapesti Corvinus Egyetemből kiváló Közigazgatás-tudományi Kar (a továbbiakban: BCE KIK) átalakulásával jön létre, a felsőfokú közszolgálati szakemberképzés bázisintézményeként, az érintett intézmények általános jogutódjaként.

A törvény célja, hogy a közszolgálati felsőoktatás egyes területei a közszolgálati életpályák valós igényeinek megfelelően, a közszolgálat ágazatirányítóinak szoros szakmai felügyelete mellett működjenek. Ez összhangban van a felsőoktatás stratégiai átalakításának azon céljával, amely a munkáltatói oldallal való szorosabb kapcsolat kialakítására irányul.

Az Egyetem létesítésének célja, hogy a közszolgálaton belül a polgári közigazgatás, a rendészet, a honvédelem és a nemzetbiztonsági szolgálatok személyi állományában a hivatástudat és a szakértelem erősítése összehangolt és tervezett utánpótlásképzésen, a közszolgálati felsőfokú szakemberképzés egységes intézményi bázison alapuljon. A létesítés tekintetében kiemelt cél, hogy a három hivatásrend életpálya-stratégiájának integrált képzési központja legyen. Az Egyetem létesítésével hatékonyabbá válik a közszolgálat személyi állományának minőségi fejlesztése. Az Egyetem utat nyit egy integráltabb képzési szerkezetnek az alapképzések, mesterképzések, doktori képzések, szakirányú továbbképzések, felsőfokú szakképzések és az átképzések területén. A képzési területek közötti integráció fontos az állam működésének tágabb összefüggéseit is értő tisztviselők, tisztek nevelésében, és szükséges a közszolgálati életpályák közötti mobilitás megteremtésében.

A közszolgálati személyzetpolitika igényeinek egyeztetett közvetítése érdekében az Egyetem fenntartói jogait a közigazgatás-fejlesztésért felelős miniszter, a rendészetért felelős miniszter és a honvédelemért felelős miniszter közösen gyakorolja a Fenntartói Testület (a továbbiakban: FT) útján.

A Nemzeti Közszolgálati Egyetem létesítéséről szóló 2011. évi XXXVI. törvény rendezi a létesítés alapvető szabályait, a megvalósítás ütemtervét és a résztvevő intézmények, testületek feladatait, működését. A törvény rendelkezéseinek megfelelően, megalakult az Ideiglenes Szenátus és a Gazdálkodási Előkészítő Bizottság. A fenntartói jogok gyakorlására feljogosított FT alakuló ülését megtartotta, a fenntartó miniszterek által delegált tagok kijelölése megtörtént. Az Egyetemet érintő alapvető döntések meghozatala, illetve jóváhagyása e testület feladata.

A törvény tartalmazza az Egyetemmel kapcsolatos fenntartói jogokra, finanszírozásra, az Egyetem irányítására, szervezetére és működésére, valamint az oktatók és a hallgatók jogállására vonatkozó speciális szabályozást.

A törvény jelentős része az általános felsőoktatási törvényi szabályozáshoz viszonyított speciális rendelkezéseket tartalmazza.

A speciális rendelkezéseket az Egyetem és a fenntartó közötti kapcsolatnak az állami egyetemekhez viszonyított sajátosságai indokolják, így különösen:

- a fenntartó az Egyetem oktatási és kutatási tevékenységében aktívan és közvetlenül kívánja érvényesíteni a közszolgálati életpálya képzési és humánpolitikai követelményeit,

- a rendészeti és a katonai felsőoktatás párhuzamosan a rendvédelmi és honvédelmi szolgálatok feladatait is kiszolgálja,

- az Egyetemen folyó közigazgatási felsőoktatást össze kell kapcsolni a közigazgatási feladatellátás személyi centrumával,

- pótolni kell az egyesülő intézmények hiányzó oktató és kutatói erőforrásait és azokat a legmagasabb egyetemi minőség szintjére kell emelni,

- az Egyetemi döntéshozatal szerkezetének igazodnia kell a felelősségi viszonyokhoz: a fenntartó felelősségéhez, a rektor személyes felelősségéhez és a szenátus mint a tudományos szabadság letéteményesének felelősségéhez,

- az Egyetem gazdálkodására és finanszírozására vonatkozó szabályokat az államháztartási törvény keretein belül a Kormány határozza meg.

Az előterjesztés másik célja a jogelőd intézményekre vonatkozó speciális szabályozások közelítése, egységesítése.

A törvény a közigazgatási, a rendészeti és a katonai felsőoktatás jogi kereteit is megteremti.

A foglalkoztatási jogviszonyok tekintetében a civil (Kjt.) és a hivatásos foglalkoztatás (Hszt., Hjt.) egyaránt jelen lesz az Egyetem állományában.

Az Egyetem finanszírozására vonatkozóan a ZMNE és az RTF szakminiszteri fejezeti finanszírozásában már bevált gyakorlatok modellje kerül bevezetésre kormányrendeleti szinten (jelenleg HM és BM miniszteri utasítás szintjén szabályozott). Ez azt jelenti, hogy a BCE KIK-re eső normatív állami finanszírozás 2012-től az Egyetemnek a Közigazgatási és Igazságügyi Minisztérium (KIM) fejezetében szereplő költségvetésébe épül be. Az Egyetem egységes KIM fejezeti költségvetése mellett a három fenntartó kivételesen céltámogatást biztosíthat. Cél az Egyetem egységes költségvetésének biztosítása.

Az Egyetem az általános állami vagyongazdálkodási elveknek megfelelően működik. Kivételt képez a HM vagyonkezelésében lévő azon ingatlanállomány, amelyet az Egyetem nem vagyonkezelőként használ. A katonai képzést folytató kar működésének dologi feltételeit a honvédelemért felelős miniszter biztosítja.

A ZMNE és az RTF oktatóinak és hallgatóinak speciális jogállási szabályait jelenleg a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény (a továbbiakban: Hft.) tartalmazza. Mivel a törvénynek tartalmaznia kell e tárgyköröket is, a törvény hatálybalépésével egyidejűleg indokolt hatályon kívül helyezni a Hft.-t. Emiatt a Hft. tartalma felülvizsgálatra került abból a szempontból, hogy mely rendelkezéseit szükséges megtartani, illetve bizonyos esetekben kiterjeszteni más karokra is. A felülvizsgálat eredményeként a Hft. számos rendelkezése beépítésre került a törvénybe. A Hft. csak azon rendelkezéseit lehet, illetve kell hatályon kívül helyezni, amelyek konkurálnak a törvény előírásaival. Azon rendelkezéseket viszont hatályban kell tartani, amelyek kifejezetten a honvéd tisztjelölti, illetve az ösztöndíjas jogviszonyhoz kapcsolódnak és nem vonatkoznak az egyetem és a hallgató közötti hallgatói jogviszonyra. E rendelkezések hatályban tartása csak átmeneti jellegű, tekintettel arra, hogy „végleges elhelyezésük” a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvényben (a továbbiakban: Hjt.), illetve a fegyveres szervek hivatásos állományú tagjainak szolgálati viszonyáról szóló 1996. évi XLIII. törvényben (a továbbiakban: Hszt.) fog megtörténni. A Hft. hatályban maradó jogszabályhelyeinek hatályon kívül helyezését a „végleges elhelyezéssel” egyidejűleg célszerű megvalósítani, mivel így kiküszöbölhető a joghézag keletkezésének kockázata. Ugyanezen séma szerint az oktatókra vonatkozó egyes részek sem helyezhetők a törvénnyel hatályon kívül, ugyanis a Hft.-ben szerepelnek olyan rendelkezések, melyek kizárólag az oktatók szolgálati jogviszonyát érintik. E szabályokat szintén a Hjt., illetve a Hszt. rendszerébe indokolt illeszteni.

A törvény tartalmazza a Nemzeti Közszolgálati Egyetem létesítéséről szóló 2011. évi XXXVI. törvény - lépcsőzetes - hatályon kívül helyezését is. Első „körben” azon rendelkezések helyezhetők hatályon kívül, amelyek átvételre kerülnek a törvénybe vagy már végrehajtott feladatokat tartalmaznak. Tekintettel arra, hogy az Ideiglenes Szenátus 2012. december 31-ig működhet, e testületre vonatkozó szabályok csak ezen időpont után helyezhetők hatályon kívül.

-----STARTING---POINT---RESZLETES---

Az 1. §-hoz

A hatály úgy került meghatározásra, hogy az nemcsak az Egyetemre terjed ki, hanem a közigazgatási, a rendészeti, a katonai és a nemzetbiztonsági felsőoktatás teljes spektrumára (ettől eltérően a Hft. hatálya csak két felsőoktatási intézményre terjedt ki). Az a) pontban a szervezetek, a b) pontban a tevékenységek, a c) pontban az alanyok kerültek felsorolásra, ez a tagolás átláthatóbb a 2005. évi CXXXIX. törvény (a továbbiakban: Ftv.) 3. §-ában szereplő megfogalmazásnál.

Az Egyetem külföldi hallgatóinak jogállása kapcsán a törvény úgy rendelkezik, hogy a törvényt akkor kell alkalmazni, ha jogszabály vagy a képzésről szóló megállapodás eltérően nem rendelkezik.

A 2. §-hoz

A törvény által nem szabályozott kérdésekben a felsőoktatásról szóló törvény rendelkezéseit kell alkalmazni.

A 3. §-hoz

A hatályos jogszabályok egyike sem definiálja a közigazgatási, a rendészeti, a katonai, illetve a nemzetbiztonsági felsőoktatás fogalmát, holott e szóösszetételeket néhány jogszabály és közjogi szervezetszabályozó eszköz alkalmazza. Mindez értelmezési problémát, bizonytalanságot eredményezhet. Ezért indokolt a fenti fogalmak törvényi szintű megjelenítése.

A felsőoktatásnak e §-ban definiált képzései nem zárják ki, hogy a közigazgatási, a rendészeti, a katonai, illetve a nemzetbiztonsági szakemberképzésben egyéb képzési formák (továbbképzés, szakképzés, vezetőképzés) működjenek.

A 4. §-hoz

Az Ftv. 7. § (4) bekezdése szerint az állam nevében a fenntartói jogokat az oktatásért felelős miniszter gyakorolja. Ettől eltérően az Egyetem esetében a fenntartó jogait a 2011. évi XXXVI. törvény alapján az FT útján a közigazgatás-fejlesztésért, a honvédelemért és a rendészetért felelős miniszter gyakorolja. A törvény meghatározza az FT hatásköreit és működésének főbb szabályait, a részletszabályokat kormányrendelet fogja rögzíteni.

E § törvényi szintű megjelenítése szükséges, tekintettel arra, hogy az Ftv.-től eltérő szabályok megállapításáról van szó.

Az 5-7. §-hoz

E §-ok felsorolják az FT azon jogosítványait, amelyek az általános indokolásban meghatározott okokból az Ftv. előírásaitól eltérnek.

Míg a közigazgatási felsőoktatás támogatására az Ftv. általános szabályai vonatkoznak, addig a katonai és rendészeti felsőoktatás tekintetében a szabályozás jelenleg speciális. A speciális szabályozás most az új intézmény egészére ki fog terjedni.

Az Egyetemnek az egységesítés irányába tartó, a könnyebb átjárhatóságot célzó, közszolgálati életpályára felkészítő képzései tekintetében indokolt, hogy a hallgatói létszámok szakok szerinti bontását az FT tagjai közösen határozzák meg. Az intézményfejlesztési terv elfogadása az Ftv. 27. § (3) bekezdése szerint a szenátus feladata, az Egyetem esetében ez az FT jogosítványa. A magasabb vezetői és vezetői megbízással rendelkezők számát az FT az Ftv. 96. § (3) bekezdésében megállapított korlát nélkül határozhatja meg (e korlát szerint a felsőoktatási intézményben magasabb vezetői és vezetői megbízással rendelkezők száma legalább két fő, de legfeljebb az oktatói és kutatói munkakörben foglalkoztatottak heti munkaidejének a heti teljes munkaidővel történő elosztásával számított létszám húsz százaléka lehet). Az Ftv. 96. § (3) bekezdésének alkalmazását a hatályos Hft. is kizárja, és ezen specialitás fenntartására továbbra is szükség van figyelemmel az Egyetem átlagosnál összetettebb és tagoltabb struktúrájára, valamint az alkalmazottak és a hallgatók jogállásának heterogén jellegére. További specialitások: az FT kiírja a rektori pályázatot, benyújtja a Kormányhoz az éves költségvetési beszámolót és a támogatási tervet, elfogadja a minősített adat védelmére vonatkozó szabályzatot, ellenőrzi az állam által rendelkezésre bocsátott eszközök felhasználásának hatékonyságát és jogszerűségét, törvényességi ellenőrzést gyakorol az Egyetem felett, gyakorolja a belső ellenőrzési jogkörét, képviselőjét a szenátus és a kari tanács ülésére tanácskozási joggal meg kell hívni, valamint meghatározza a szakmai ellenőrzés rendszerét.

Az Ftv. 27. § (6)-(9) bekezdése rögzíti a szenátus hatásköreit. E hatáskörök gyakorlásában - főszabály szerint - a szenátus nincs korlátozva. Az Egyetem tekintetében egyes döntések csak az FT jóváhagyásával válnak érvényessé, a törvényben e szenátusi hatáskörök tételesen felsorolásra kerülnek. E korlátozások alapvetően az Egyetem működéséhez, gazdálkodásához kapcsolódnak.

A törvényben csak az FT azon jogosítványai kerültek meghatározásra, amelyek eltérnek az Ftv.-től. Azon jogosítványokat, amelyeket az Ftv. a fenntartónak megállapít, értelemszerűen az FT is gyakorolja, amennyiben azoktól a törvény nem állapít meg eltérő szabályt (pl. Ftv. 115. §).

A fenti §-ok adekvát szabályozási szintje a törvény, ugyanis törvénytől eltérő rendelkezések kerülnek rögzítésre.

A 8. §-hoz

Az új Alkotmányban rögzítésre került, hogy a „felsőoktatási intézmények a kutatás és a tanítás tartalmát, módszereit illetően önállóak”. E rendelkezést a törvény minden elemében szem előtt tartja, sőt az FT működése tekintetében külön is kiemelésre kerül, hogy az FT hatásköreinek gyakorlásában, különösen a szenátusi döntések jóváhagyásával kapcsolatban köteles tiszteletben tartani az Egyetemen a kutatás és tanítás tartalmát, módszereit.

A 9. §-hoz

Az FT szervezetének és működésének legalapvetőbb szabályait e törvényhely vázolja fel. E szabályok az FT vezetéséhez és döntéseihez kapcsolódnak. A működés részletes előírásait kormányrendelet fogja rögzíteni, amely e törvény felhatalmazása alapján kerül kiadásra.

Az FT szervezetének és működésének leglényegesebb előírásait törvényi szinten szükséges meghatározni az FT jelentőségére tekintettel. Kizárólag a legfontosabb szabályok szerepelnek a törvényben, az alacsonyabb szinten „elhelyezhető” rendelkezések a fentiekben leírtak szerint fognak megjelenni.

A 10. §-hoz

E § állapítja meg az Egyetem szenátusának sajátos hatásköreit. Az Ftv. 27. § (1) bekezdése szerint a szenátus az alapító okiratban meghatározottak figyelembevételével határozza meg a felsőoktatási intézmény képzési és kutatási feladatait, továbbá ellenőrzi azok végrehajtását. Ettől eltérő szabályként a törvény rögzíti, hogy nemcsak az alapító okirat, hanem az FT határozatai is relevanciával bírnak a képzési és kutatási feladatok meghatározása és azok végrehajtásának ellenőrzése tekintetében.

Az Ftv. 27. § (3) bekezdése szerint a szenátus fogadja el az intézményfejlesztési tervet. Az Egyetem tekintetében a szenátus jogosítványa csak a javaslattéttel, ugyanis a tervet az FT fogadja el. Az is speciális szabály, hogy az intézményfejlesztési terv magában foglalja a kutatási-fejlesztési-innovációs stratégiát, mivel az Ftv. rendszerében e stratégia különálló dokumentumnak minősül, amelyet a szenátus fogad el az intézményfejlesztési tervvel összhangban.

E §-ban előírt további specialitás, hogy a szenátus véleményt nyilvánít a rektori pályázatokról és a magasabb vezetői pályázatokról. Az Ftv. 27. § (5) bekezdése e körben úgy fogalmaz, hogy „a szenátus javaslatot tesz a rektori pályázat kiírására, elbírálja a pályázatokat, megválasztja a rektorjelöltet és erről értesíti a fenntartót, továbbá értékeli a rektor vezetői tevékenységét”.

Az Egyetem szenátusára vonatkozó sajátos szabályok csak törvényi szinten jelenhetnek meg, ugyanis az Ftv.-től eltérő szabályokról van szó.

A 11. §-hoz

A szenátus összetételéről az Ftv. 28. §-a rendelkezik. Eszerint állami felsőoktatási intézményben a szenátus tagjai - a rektor kivételével - választás útján nyerik el megbízatásukat. A létrehozás, működés tekintetében az Ftv., előírja, hogy a szenátus létszáma nem lehet kevesebb kilenc főnél, továbbá az oktatók és kutatók által választott tagoknak - az elnökkel együtt - a testület tagjainak többségét kell alkotniuk; a hallgatói önkormányzat a 78. § (4) bekezdésében meghatározottak szerint delegálja képviselőit; az egyéb munkakörben foglalkoztatott tagok, a reprezentatív szakszervezetek képviselőinek létszáma nem lehet kevesebb, mint a szenátus létszámának öt-öt százaléka, de legalább egy-egy fő. E keretszabály jellegű előírásokhoz képest a törvény pontos létszámot és összetételt rögzít. Az Ftv.-hez képest az is sajátos, hogy nemcsak a rektor, hanem a dékán is alanyi jogon tagja a szenátusnak.

A szenátus összetételére vonatkozó szabályok - Ftv.-től való eltérésére tekintettel - törvényi szinten szabályozhatók megfelelően.

A 12. §-hoz

Az Ftv. 23. § (2) bekezdése szerint az állami fenntartású felsőoktatási intézményben a gazdasági tanácsot létre kell hozni. Az e törvénnyel hatályon kívül helyezésre kerülő Ftv. 140. § (1) bekezdése csak lehetőségként írta elő a gazdasági tanácsot. A törvény már kifejezetten arról rendelkezik, hogy az Egyetemen nem működik ilyen testület.

E § tekintetében is a törvényi szint a megfelelő, ugyanis kötelező törvényi előírás kizárásáról rendelkezik.

A 13. §-hoz

Az Ftv. 81. § (1) bekezdése úgy fogalmaz, hogy „az alkalmazottak foglalkoztatására költségvetési szervként működő felsőoktatási intézmény esetén a közalkalmazottak jogállásáról szóló törvényt, más felsőoktatási intézményekben a Munka Törvénykönyvét az e törvényben meghatározott eltérésekkel kell alkalmazni.”

A törvény átvette a Hft. azon szabályát, amely megengedi, hogy munkakört, vezetői beosztást ne csak közalkalmazott, hanem a Hszt. és a Hjt. szerinti állomány tagja is betöltsön. E rendelkezés szükségességét az alapozza meg, hogy kifejezetten katonai és rendészeti szakterület tekintetében elengedhetetlen az Egyetemen az egyenruhás oktatók és egyéb munkakört ellátók jelenléte.

E § tartalma csak törvényi szinten rendezhető, mivel az Ftv. által meghatározott alkalmazotti kör bővítéséről rendelkezik.

A 14. §-hoz

Az Ftv. 81. § (2) bekezdése fogalmazza meg a felsőoktatásban alkalmazás általános feltételeit. E feltételek az előírt iskolai végzettség, szakképzettség megléte, valamint a büntetlen előélet és a cselekvőképesség. A közalkalmazott oktatók, kutatók, tanárok és más alkalmazottak tekintetében a pártpolitikától mentes magatartás tételes előírása nem található meg az Ftv.-ben, ugyanakkor az Ftv. 6. § (2) bekezdésében az intézmény pártoktól való független működésére vonatkozó alapelvi előírást az intézményben foglalkoztatottak körére is érteni kell. Mindazonáltal már a Hft. is megkívánta a pártsemleges magatartást a közalkalmazott állomány tekintetében. Ez az előírás került átvételre a törvénybe is.

A Hjt. és a Hszt. hatálya alá tartozó állomány tekintetében - e jogállási törvényekben - eleve rögzítésre került a pártpolitikával kapcsolatos tilalmi kör, ezért a törvényben ez nem jelenik meg. A Hszt. és Hjt. hatálya alá tartozók „politikai mozgástere” jóval szűkebb.

A politikai korlátozás alapjogot érintő rendelkezés, ezért csak törvényben szabályozható.

A 15. §-hoz

Az Ftv. 88. § (1) bekezdése úgy rendelkezik, hogy „az egy évnél hosszabb időre szóló egyetemi és főiskolai docensi, egyetemi és főiskolai tanári munkaköröket nyilvános pályázati eljárás alapján kell betölteni (...)”. A pályázatot a rektor írja ki, a foglalkoztatási követelményrendszerben meghatározottak figyelembevételével.” Az Ftv. ezen rendelkezését a törvény további feltétellel egészíti ki.

Az Ftv. 88. § (1) bekezdése szerint a benyújtott pályázatokat a szenátus bírálja el. A szenátus azokat a pályázatokat, amelyek megfelelnek a munkakör elnyeréséhez szükséges feltételeknek, rangsorolja. A rektor - valamennyi oktatói munkakör tekintetében - a rangsorolt pályázatok közül választva létesíthet munkaviszonyt, közalkalmazotti jogviszonyt. Főiskolai, illetve egyetemi tanári munkakör esetén, ha a pályázó még nem rendelkezik a megfelelő munkaköri címmel, a munkaviszony létesítését megelőzően a rektor - a munkaköri cím adományozása céljából - kezdeményezheti a főiskolai tanári, egyetemi tanári kinevezést.

A törvény az Ftv. általános szabályától annyiban tér el, hogy a rektor - a szenátus rangsorolása után - a pályázatot benyújtó személyek közül az FT egyetértésével választott jelölttel létesíthet jogviszonyt.

Az adekvát szabályozási szint e § tekintetében csak a törvény lehet, mivel Ftv.-től eltérő szabályokat állít fel.

A 16. §-hoz

E § a Hft. egyik rendelkezését veszi át. Előfordulhat olyan eset, hogy a közalkalmazott vezető, oktató, tudományos kutató vagy tanár beosztásában jogviszonyt „vált”, azaz hivatásos állományba kerül. Ennek ellentéte szintén megvalósulhat. E § - figyelembe véve azt, hogy ugyanarról a személyről van szó - úgy rendelkezik, hogy ilyen esetekben a pályáztatás mellőzhető. Ez méltányos megoldást jelent az egyszer már pályázatot elnyert személyek számára.

A § tartalma Ftv.-ben előírt pályáztatás alóli mentességet tartalmaz. Ezt törvényben lehet megállapítani.

A 17. §-hoz

Ezen előírás szerint valamennyi vezetői beosztást nyilvános pályázat útján kell betölteni. E rendelkezés eltérést jelent az Ftv. 96. § (6) bekezdéséhez képest, amely csak a magasabb vezetői megbízásokra állítja fel a nyilvános pályázat követelményét.

A 18. §-hoz

Az Ftv. 96. § (8) bekezdése szerint „a magasabb vezetői és vezetői megbízásokra benyújtott pályázatok rangsorolásáról a szenátus dönt. Döntését a (7) bekezdésben meghatározott kivétellel megküldi a rektornak. A rektor a szenátus véleményének mérlegelésével dönt a vezetői megbízás kiadásáról”. A törvény ettől annyiban tér el, hogy a rektorhelyettes, a dékán és a főtitkár megbízása esetében a rektor csak az FT egyetértésével dönthet. Ugyanez az előírás a vezetői megbízás határidő lejárta előtti visszavonása tekintetében is. Eltérés mutatkozik a gazdasági főigazgató vonatkozásában is: személyével kapcsolatban az FT az állami vagyon felügyeletéért felelős miniszter egyetértésével dönt.

Tekintettel arra, hogy e § Ftv.-től eltérő szabályozást tartalmaz, törvényben állapítható meg a specialitás.

A 19. §-hoz

Az általános szabályokhoz képest eltérést jelent, hogy az Egyetem karhoz tartozó oktatási szervezeti egységeinek vezetőit a dékán javaslatára, valamint a kari tanács véleményének mérlegelésével lehet megbízni.

A Hft.-ből került átvételre az illetékes országos parancsnokok azon jogosítványa, mely szerint az Egyetem rendészeti szolgálati ismereteket oktató szervezeti egységeinek vezetőit az oktatott szakterület szerint illetékes országos parancsnok véleményét kikérve kell megbízni, illetve megbízásukat visszavonni.

A 20. §-hoz

A képzési program az intézmény komplex képzési dokumentuma, amely az alap- és mesterszak, valamint a szakirányú továbbképzési szak részletes képzési és tanulmányi követelményeit; a felsőfokú szakképzésben a szakképzési programot; továbbá a doktori képzés tervét tartalmazza, a képzés részletes szabályaival, így különösen a tantervvel, illetve az oktatási programmal és a tantárgyi programokkal, valamint az értékelési és ellenőrzési módszerekkel, eljárásokkal és szabályokkal együtt. E dokumentumot a szenátus fogadja el. Az Egyetem tekintetében ez kiegészül azzal, hogy kiadásához az FT jóváhagyása is szükséges. A törvény e §-a emellett előírja, hogy a képzési program honvédelemmel kapcsolatos katonai-szakmai követelményei vonatkozásában a Honvéd Vezérkar főnöke, a rendészeti szakmai követelmények tekintetében az érintett országos parancsnok egyetértését be kell szerezni.

A 21-23. §-hoz

Az Ftv. a hallgatói jogviszony létesítése tekintetében nem írja elő a büntetlen előéletet. Ezzel szemben a Hft. e követelményt feltételként írta elő. A törvény szigorít az eddigi rendszeren: az Egyetem valamennyi hallgatójára kiterjeszti a büntetlen előélet kritériumát, a honvédtiszti alap- és mesterképzésben, valamint a rendészeti képzésben pedig az ennél is szigorúbb „feddhetetlenség” követelményét vezeti be. A „feddhetetlenség” tekintetében a Hszt. rendszere kerül beépítésre a törvénybe. A fenti szigorítások összhangban vannak az Egyetem működésének céljaival, továbbá az Egyetemen végzettek elhelyezkedésével. A közigazgatási képzésben végzettek tipikusan köztisztviselőként, kormánytisztviselőként helyezkednek el; e jogviszonyok előfeltétele a büntetlen előélet. A Hjt. és a Hszt. rendszerében előfeltételként a „feddhetetlenség” került előírásra.

A fenti követelmények rögzítésének következménye, hogy - az adatvédelmi törvénynek megfelelően - törvényi szinten kell megállapítani a munkáltatóhoz került szenzitív adatok kezelésének eljárási szabályait.

A 24. §-hoz

Az Ftv. 42. § (2) bekezdése alapképzés tekintetében úgy rendelkezik, hogy amennyiben az alapvető tanulmányi követelmények teljesítéséhez egészségügyi, pályaalkalmassági követelményeknek kell megfelelni, alkalmazni kell a 41. § (3) bekezdésében foglaltakat. A 41. § (3) bekezdése szerint, ha a felsőoktatási intézmény olyan képesítés megszerzésére készít fel, amelyhez egészségügyi követelménynek, pályaalkalmassági követelménynek kell megfelelni, a képzésbe azt lehet felvenni, illetve átvenni, aki megfelelt az egészségügyi, illetve pályaalkalmassági követelményeknek. A törvény a fenti rendelkezésen túllépve a honvédtiszti alapképzés és a rendészeti alapképzés tekintetében életkori korlátokat is rögzít, továbbá a cselekvőképességet és a magyar állampolgárságot is előírja. A honvédtiszti alapképzés tekintetében további feltétel, hogy a hallgató vállalja a honvéd tisztjelölti szolgálati viszonyt létesítését és fenntartását a honvédtiszti alapképzés idejére.

A 25. §-hoz

Az Ftv. a hallgatói jogviszony szünetelésére az alábbi lényeges szabályokat állapítja meg:

- A hallgatónak - a képzési időszak megkezdése előtt - a szervezeti és működési szabályzatban meghatározottak szerint be kell jelentenie, hogy folytatja-e tanulmányait, vagy az adott képzési időszakban hallgatói jogviszonyát szünetelteti [40. § (3) bekezdés].

- Ha a hallgató bejelenti, hogy a következő képzési időszakban hallgatói kötelezettségének nem kíván eleget tenni, a hallgatói jogviszonya szünetel [50. § (1) bekezdés].

- Szünetel a hallgatói jogviszony akkor is, ha a hallgató a hallgatói jogviszonyból eredő kötelezettségeinek szülés, továbbá baleset, betegség, vagy más váratlan ok miatt, önhibáján kívül nem tud eleget tenni [50. § (2) bekezdés].

- Szünetel a hallgatói jogviszony, ha a hallgatót fegyelmi büntetésként eltiltják a tanulmányok folytatásától [50. § (3) bekezdés].

Az Ftv.-től eltérően a szünetelés három esetét ismeri a törvény a honvédtiszti alap- és mesterképzésben résztvevő hallgatók tekintetében: az egyik eset a különleges jogrend, a második a katasztrófák elleni védekezés időszaka, a harmadik eset az, amikor a szünetelést a Honvéd Vezérkar főnöke engedélyezi.

Ftv.-től való eltérései miatt a § tartalma csak törvényi szinten szabályozható.

A 26. §-hoz

A katonák a szolgálatukat a Honvédségnél fennálló függelmi rendszerben teljesítik. E rendszerben az a katona, akinek joga és kötelessége más katonák tevékenységének irányítása: elöljáró vagy felettes, akire pedig ez a jogkör kiterjed: alárendelt. E függelmi rendszer a többi rendvédelmi szerv tekintetében is megjelenik. A § célja annak egyértelművé tétele, hogy a függelmi kapcsolat az oktatók és az „egyenruhás” hallgató között is fennáll.

E § azt is rögzíti, hogy az Egyetem együttműködik az MH Ludovika Zászlóaljjal kifejezetten a katonai képzés folytatása érdekében.

A 27. §-hoz

Az Egyetemen a hallgatók fogadalmat tesznek, amely közvetíti a közszolgálati hivatásrendek közös értékeit. A fogadalom letétele a beiratkozást megelőzően kötelező. A fogadalomtétel előírásával a jogalkotó minden belépő hallgatóra kiterjedő kötelezettséget teremt, amellyel az egységességet és az Egyetemhez való hűséget kívánja megteremteni.

A törvény a közszolgálati hivatásetika egyik alapelvét, az intézményi lojalitást az Egyetemi utánpótlásképzésre vonatkoztatja. A hallgatók által a hallgatói fogadalomban is vállalt hűség az Egyetem vonatkozásában a nyilvánosság igénybe vételét a jogorvoslati eljárás lezárásáig korlátozza. Ez az Egyetemet is terhelő kötelezettség biztosítja, hogy a nyilvánosság elé ne feltételezések, hanem a jogorvoslati eljárásban jogerősen megállapított tények kerüljenek. A felek jogvitáikat így a kölcsönös tisztelet és méltányosság szabályai szerint rendezik.

A 28-29. §-hoz

Az Ftv. nem tartalmaz tilalmat a hallgató politikai tevékenységével kapcsolatban. A közszolgálati ethosz a hallgatók ilyen típusú tevékenységének korlátok közé szorítását igényli. A korlátozás hangsúlyozottan a tanulmányi feladatok teljesítése során kifejtett tevékenységre vonatkozik. A korlátozás figyelemmel van a hallgatók közszolgálati pályára kerülésével is. Ugyanis mind a köztisztviselők, kormánytisztviselők, mind pedig az „egyenruhások” esetében a vonatkozó jogállási törvényekben különböző mértékű politikai tevékenységgel kapcsolatos korlátok találhatók, melyek szigorúbbak a törvényben foglaltaknál.

A politikai tevékenység korlátozásával összefügg, hogy az a hallgató, aki a közigazgatás szervei, a Honvédség vagy a rendvédelmi szervek törvényben meghatározott feladataival összeegyeztethetetlen célú szervezethez tartozik, a hallgatói jogviszony időtartamára köteles a tagsági viszonyát felfüggeszteni, és az azzal összefüggő tevékenységét mellőzni. Abban a kérdésben, hogy mely szervezetet kell e körbe tartozónak tekinteni, a hallgató kara szerinti dékán dönt, ugyanis a dékán van leginkább abban a helyzetben, hogy a kara tekintetében ilyen jellegű véleményt alakítson ki. A vélemény kialakítása tekintetében állásfoglalásával „segítséget nyújt” a Honvédség, illetve az érintett közigazgatási vagy rendvédelmi szerv. E rendelkezés összefügg a hallgatók jövőbeni közszolgálati pályára kerülésével, ugyanis már a hallgatói lét alatt figyelemmel kell lenni arra, hogy az adott személy mennyire elkötelezett a közszolgálat értékrendje iránt. E szabály arra az esetre is korlátot állít fel, amikor az összeegyeztethetetlenség jogszerűen működő szervezet tekintetében áll fenn. Azt is hangsúlyozni kell, hogy az összeegyeztethetetlenség eseteinek felsorolása szükségtelen, mivel az a közigazgatás szervei, a Honvédség vagy a rendvédelmi szervek törvényben meghatározott feladatainak megismétlése lenne.

E § tartalmának törvényi szinten történő „elhelyezése” nem mellőzhető, mivel alapjogok korlátozásáról rendelkezik.

A 30. §-hoz

E § (1) bekezdése a honvédtiszti alap- és mesterképzésben résztvevő hallgató szolgálati feladatait, (2) bekezdése a rendészeti képzésben résztvevő hallgató szolgálati feladatait írja le.

Példaként célszerű kiemelni a katasztrófavédelmi feladatok ellátásában résztvevő hallgatókat.

A szolgálati feladatokat ellátó hallgatók - kompenzálásként - a tanulmányi és vizsgakötelezettségüket utólagosan is teljesíthetik, illetve igazoltnak kell tekinteni a tanulmányi kötelezettségektől való távolmaradást. Bizonyos hallgatók esetében térítési díj megállapítására is sor kerül.

A szolgálati feladatokra való igénybevétel a hallgató alapjogait is érinti, ezért csak törvényben realizálható a szabályozás célja.

A 31. §-hoz

Az Ftv. nem állít korlátot a hallgatóknak a külföldi tanulmányok tekintetében. A törvény ilyen korlátot állít fel, amikor kimondja, hogy a honvédtiszti alap- mesterképzésben résztvevő hallgató, valamint a doktori képzésben résztvevő hivatásos vagy szerződéses állományú hallgató külföldön tanulmányokat a Honvéd Vezérkar főnökének engedélyével folytathat.

A vendéghallgatói és párhuzamos hallgató jogviszony létesítése „szabadon” gyakorolható az Ftv. rendszerében. Ezzel szemben a törvény szerint a honvédtiszti alap- mesterképzésben résztvevő hallgató vendéghallgatói jogviszonyt, illetve további (párhuzamos) hallgatói jogviszonyt is csak a Honvéd Vezérkar főnökének előzetes engedélyével létesíthet. A Honvéd Vezérkar főnökének előzetes engedélye szükséges a további szakképesítés, illetve szakképzettség megszerzéséhez szükséges tanulmányok folytatásához is.

A fenti szabályok - kevés eltéréssel - a rendészeti felsőoktatási képzésben résztvevő hivatásos állományú hallgatók vonatkozásában is megállapításra kerülnek.

E § a hallgató Ftv.-ben foglalt jogait korlátozza. Ez csak törvényi szinten lehetséges.

A 32-33. §-hoz

Az Ftv. 76. §-a taxatíve felsorolja a hallhatói jogviszony megszűnésének eseteit. Az Egyetem tekintetében - annak sajátosságai miatt - szükséges további megszüntetési jogcímek bevezetése.

Az egyik ilyen megszüntetési jogcím a büntetlen előélethez, illetve a „feddhetetlenséghez” kapcsolódik. Amennyiben az Egyetem a hatósági bizonyítvány tartalma alapján megállapítja, hogy a hallgatóval szemben fennáll e kizáró okok valamelyike, vagy ha a hallgató az igazolással kapcsolatos kötelezettségének az ismételt szabályszerű felhívástól számított tizenöt munkanapon belül sem tesz eleget, és nem bizonyítja, hogy a kötelezettség elmulasztása rajta kívülálló ok következménye a hallgatói jogviszony - törvény erejénél fogva - megszűnik.

A törvény kifejezetten a honvédtiszti alap- és mesterképzésben résztvevő hallgatók alanyi körére megállapítja az elbocsátás jogcímét, amely már a Hft.-ben is szerepelt. Az elbocsátás rektori határozattal történik, melyhez indokolási kötelezettség járul. A hallgatói jogviszony elbocsátással akkor szüntethető meg, ha az Egyetemen a hallgató által látogatott szak vagy szakirány oktatása megszűnt; a hallgató körülményeiben olyan változás állt be, amelynek következtében már nem felel meg a felvételkor támasztott alkalmassági követelményeknek; a hallgató a tanulmányi kötelességét a tanulmányi és vizsgaszabályzatban megengedett mértéket meghaladóan önhibájából nem teljesítette; a honvéd tisztjelölt jogviszony alapján létesített hallgatói jogviszony esetén a honvéd tisztjelölti jogviszony megszűnésekor; vagy a hivatásos jogviszony alapján létesített hallgatói jogviszony esetén a hivatásos jogviszony megszűnésekor.

Tekintettel arra, hogy az Ftv. jogviszony megszüntetési rendszeréhez képest sajátos szabályokat rögzít e jogszabályhely, törvényi szintű megjelenítése elkerülhetetlen.

A 34. §-hoz

Az Ftv. 77-78. §-a tartalmazza a hallgatók önkormányzati jogaira vonatkozó szabályokat. A 78. § (1) bekezdése egyetértési jogot ad a hallgatói önkormányzat részére a szervezeti és működési szabályzat tekintetében az alábbi körben: tanulmányi és vizsgaszabályzat, térítési és juttatási szabályzat, valamint az oktatói munka hallgatói véleményezésének rendje. A törvény a rektor és a szenátus felelősségéből indul ki az egyetemi autonómia értelmezésében és a döntéshozatal rendjének meghatározásában. Ennek megfelelően a hallgatói önkormányzat vétójoga véleményezési jogra változik. Ugyanígy az ifjúságpolitikai és hallgatói célokra biztosított pénzeszközök felhasználása vonatkozásában a hallgatói önkormányzatot nem egyetértési, hanem véleményezési jog illeti meg.

A kollégiumok működése tekintetében a törvényben nem jelenik meg korlátozás. Az Ftv. 76. § (5) bekezdése szerint a hallgatói önkormányzatot megilleti az a jog, hogy - a szervezeti és működési szabályzatban foglaltak szerint - közreműködjön a kollégium vezetésében. Ennél konkrétabb kollektív hallgatói jog nem jelenik meg az Ftv.-ben.

A 35-37. §-hoz

Az Egyetem egységes gazdálkodó szerv.

A törvény előírja, hogy az Egyetem költségvetését a közigazgatás-fejlesztésért felelős miniszter költségvetési fejezetében kell biztosítani. A fenntartók megállapodása alapján kiegészítő jelleggel költségvetési támogatást a rendészetért és a honvédelemért felelős miniszter saját költségvetési fejezetében biztosít.

Konkrétan meghatározásra kerül, hogy a katonai képzést folytató kar működésének dologi feltételeit a honvédelemért felelős miniszter biztosítja, továbbá, hogy az FT és az FT hivatalának költségvetése az Egyetem költségvetésében szerepel.

A 38-39. §-hoz

E §-ok minősített adatvédelmi szabályokat rögzítenek. Előírásra kerül, hogy a vezető, oktató, tudományos kutató és más alkalmazott, továbbá a hallgató a minősített adatot képező vagy azt tartalmazó találmányainak szabadalmaztatását, tudományos kutatásainak közzétételét csak engedéllyel kezdeményezheti.

Találmányt, kutatási eredményt minősített adattá a karok és más oktatási szervezeti egységek szerint illetékes miniszterek minősíthetnek, a minősítés során az érintett országos parancsnok véleményét ki kell kérni.

A minősített adatot tartalmazó tananyaghordozók, dokumentációk, könyvtári segédletek a minősített adat védelmére vonatkozó jogszabályok alapján az Egyetem minősített adat védelmére vonatkozó szabályzatában meghatározottak szerint minősíthetők, illetve ismerhetőek meg.

Minősített adatokkal kapcsolatos előírások csak törvényi szinten szabályozhatók megfelelő módon.

A 40. §-hoz

A törvény bevezeti és meghatározza a közszolgálati életpályák kormányzati fejlesztésében közvetlenül érintett felsőoktatási területek szakminiszteri felügyeletének intézményét. A felügyelet engedélyezési, egyetértési és a létszámok meghatározásával kapcsolatos jogosítványokat foglal magában a szakok indítása, illetve az intézményi működés kapcsán. Ezeken keresztül a közszolgálat humánpolitikai igényeivel összhangban alakítható a felsőfokú szakemberképzés.

A 41. §-hoz

Az Ftv. 106. § (2) bekezdése szerint „a felsőoktatási intézmény alap- és mesterképzésben szakindítás előtt, beszerzi a Magyar Felsőoktatási Akkreditációs Bizottság szakértői véleményét. Ha a szakértői véleményben foglaltakkal a felsőoktatási intézmény nem ért egyet, a regisztrációs központnál eljárást kezdeményezhet. A regisztrációs központ - a Magyar Felsőoktatási Akkreditációs Bizottság újabb szakértői véleményének beszerzése után - első fokon dönt. A regisztrációs központ a Magyar Felsőoktatási Akkreditációs Bizottság szakértői véleményéhez kötve van. A regisztrációs központ határozata ellen benyújtott fellebbezést a miniszter bírálja el. A miniszter a Magyar Felsőoktatási Akkreditációs Bizottság szakértői véleményétől eltérhet.” Az Ftv. ezen szabályaihoz képest a törvény kiegészítő jelleggel előírja, hogy a közigazgatási felsőoktatási képzés a közigazgatás-fejlesztésért felelős miniszter, rendészeti felsőoktatási képzés a rendészetért felelős miniszter, katonai felsőoktatási képzés a honvédelemért felelős miniszter, nemzetbiztonsági felsőoktatási képzés pedig a rendészetért és a honvédelemért felelős miniszter előzetes engedélye alapján indulhat.

Új elem, hogy a tervezet szerint a rendészeti, katonai és nemzetbiztonsági felsőoktatás szakjain az államilag támogatott és költségtérítéses képzésre az adott évben felvehetők létszámának meghatározása a Kormány feladata lesz. Speciális szabály, hogy a Kormány által meghatározott létszámkereten belül az e törvényben nevesített miniszterek a felügyelt felsőoktatási területek vonatkozásában (külön-külön) meghatározzák az államilag támogatott képzésre felvehető hallgatói létszámok intézményenkénti és - az Egyetem kivételével - szakonkénti elosztását, meghatározzák továbbá a költségtérítéses képzésre felvehető hallgatói létszámok intézményenkénti, valamint - az Egyetem kivételével - szakonkénti megosztását. Mindez azt jelenti, ha ezeken a képzési ágakban más intézmény is indítana képzést, az illetékes szakminiszter dönt, hogy a létszám az intézmények között hogyan oszlik meg. A jogalkotó az Egyetem képzéseiben résztvevő államilag támogatott és költségtérítéses hallgatók létszámának szakonkénti bontásban való meghatározását a miniszterek helyett az FT hatáskörébe utalja.

A § Ftv.-től való eltéréseket rögzít, ezért a törvényi szint a megfelelő szabályozási szint.

A 42. §-hoz

Az Ftv. 106. § (1) bekezdése úgy rendelkezik, hogy „a felsőoktatási intézmény létesítésével, átalakulásával kapcsolatos ügyekben első fokon a regisztrációs központ jár el. Döntése előtt beszerzi a Magyar Felsőoktatási Akkreditációs Bizottság szakértői véleményét. A regisztrációs központ határozata ellen benyújtott fellebbezést a miniszter bírálja el. A miniszter döntése előtt beszerzi a Magyar Felsőoktatási Akkreditációs Bizottság szakértői véleményét. A miniszter a szakértői véleményhez kötve van, ha az abban foglaltak az elsőfokú eljárásban készített szakértői véleménnyel megegyeznek. E bekezdésben foglaltakat kell alkalmazni akkor is, ha a magyar felsőoktatási intézmény a Magyarország területén kívül kíván székhelyen kívüli képzést folytatni.” E rendelkezéseket egészíti ki a törvény azzal, hogy az oktatásért felelős miniszter felsőoktatási intézmények működésével kapcsolatos eljárásaiban a közigazgatási felsőoktatás területén a közigazgatás-fejlesztésért felelős miniszter, a rendészeti felsőoktatás területén a rendészetért felelős miniszter, a katonai felsőoktatás területén a honvédelemért felelős miniszter, a nemzetbiztonsági felsőoktatás területén pedig a rendészetért és a honvédelemért felelős miniszterek egyetértésével dönt.

A § az Ftv.-hez képest speciális tartalmat határoz meg, ami törvényi szinten jeleníthető meg.

A 43. §-hoz

Az Ftv. 153. § (2) bekezdés b) pontja szerint az oktatásért felelős miniszter rendeletben szabályozza az alap- és a mesterképzés képzési és kimeneti követelményeit. A törvény e §-a azt írja elő, hogy a közigazgatási, rendészeti, katonai és nemzetbiztonsági felsőoktatási alap- és mesterképzések képzési és kimeneti követelményeinek meghatározása csak a közigazgatás-fejlesztésért, a rendészetért, illetve a honvédelemért felelős miniszter egyetértésével történhet. Ez nem jelenti azt, hogy az oktatásért felelős miniszter új felhatalmazást kap rendelet megalkotására, hanem az Ftv.-ben már létező felhatalmazás egészül ki egy új feltétellel.

-----STARTING---POINT---VEGE---

A 44. §-hoz

A törvény felhatalmazást ad arra, hogy a Kormány rendeletben szabályozza a FT működésének szabályait, az Egyetem gazdálkodásának, finanszírozásának speciális szabályait, valamint az Egyetem hallgatóinak juttatásaival és az általuk fizetendő egyes térítésekkel kapcsolatos szabályokat.

Az Ftv. 153. § (1) bekezdésének 12-13. pontja felhatalmazást ad a Kormánynak a hallgatók juttatásainak és térítéseinek szabályozására. E felhatalmazás alapján került kiadásra a felsőoktatásban résztvevő hallgatók juttatásairól és az általuk fizetendő egyes térítésekről szóló 51/2007. (III. 26.) Korm. rendelet, amelynek hatálya nem terjed ki a katonai és rendészeti felsőoktatási intézmények katonai és rendészeti képzésben résztvevő hallgatóira. A törvényben szereplő felhatalmazás alapján kiadott kormányrendelet fogja rendezni az Egyetem hallgatóinak juttatásaival és térítéseivel kapcsolatos szabályokat.

Miniszteri rendeleti szintű szabályozásra ad felhatalmazást a § (2) bekezdése. A felhatalmazás alapján a közigazgatás-fejlesztésért felelős miniszter - a honvédelemért és a rendészetért felelős miniszter egyetértésével - rendeletben határozza meg a közigazgatási, rendészeti, katonai és nemzetbiztonsági felsőoktatás vonatkozásában az évenként felvehető hallgatói létszám megállapításával és elosztásával kapcsolatos eljárás részletes szabályait, az Egyetemre történő felvétel különös feltételeit, valamint a külföldi hallgatók Egyetemre történő felvételének, jogállásának és tanulmányainak részletes szabályait, a juttatásoknak és a díjfizetésnek a rendjét. A jogalkotásról szóló 2010. évi CXXX. törvény nem teszi lehetővé együttes rendelet kiadását, ezért a közigazgatás-fejlesztésért felelős miniszter kap felhatalmazást úgy, hogy a másik két érintett miniszter egyetértőként kerül megjelenítésre.

A 45. §-hoz

A törvény hatálybalépésének időpontját állapítja meg. Egyes §-ok már a kihirdetést követő nyolcadik napon hatályba lépnek, míg más rendelkezések 2012. január 1-jén, azaz az Egyetem létrejöttének napján. A 2012. január 1. előtti hatályba léptetésekre két területen van szükség. Egyrészt az 5. § határozza meg az FT feladatait, amelyek közül egyes feladatokat még az Egyetem létrejötte előtt indokolt végrehajtani. Másrészt a közigazgatási, rendészeti és katonai felsőoktatás felügyeletének szabályait is szükséges minél előbb bevezetni.

A 46-51. §-hoz

Az Egyetem szempontjából igen nagy jelentőséggel bírnak a törvény átmeneti rendelkezései tekintettel arra, hogy az Egyetem létesítése számos olyan kérdést vet fel, amelyet azonnal nem lehet rendezni, hanem biztosítani kell a megfelelő átmenetet.

A törvény biztosítja az alkalmazottak és a hallgatók jogviszonyának folyamatosságát. Azonban problémát vet fel a főiskolai oktatói munkakörök egyetemi oktatói munkakörökké történő átalakítása. Ezen átalakítást nem lehet a törvény hatálybalépését követően rövid időn belül rendezni, ezért a 2016. szeptember 1-jei határidő kerül rögzítésre. Mivel a törvény normatív rendelkezései között csak az „egyetemi” jelzős munkaköri megnevezések szerepelhetnek, a 2016. szeptember 1-ig terjedő időszakra - bizonyos esetekben - ki kell mondani, hogy az egyetemi tanár és docens alatt 2016. szeptember 1-ig főiskolai tanárt is érteni kell.

Az átmeneti rendelkezések között kimondásra kerül, hogy az Egyetemen - a jogelődnél indult alap- vagy mesterszakokon, szakirányú továbbképzési szakokon, szakképzési programokban, valamint doktori képzéseken - a képzés folytatásának feltételeit biztosítani kell addig, amíg a 2011/2012. tanévre, illetve korábban felvett hallgatók nem fejezik be tanulmányaikat azon a szakon, amelyen azt megkezdték. E rendelkezés garantálja a kifutó szakok befejezésének lehetőségét.

A törvényben előírásra kerül, hogy közigazgatási felsőoktatási képzés a közigazgatás-fejlesztésért felelős miniszter, rendészeti felsőoktatási képzés a rendészetért felelős miniszter, katonai felsőoktatási képzés a honvédelemért felelős miniszter előzetes engedélye alapján indulhat. Tekintettel arra, hogy a közigazgatási felsőoktatási képzés tekintetében új előírásról van szó, a közigazgatás-fejlesztésért felelős miniszter előzetes engedélyére csak a 2013/2014-es tanévtől új belépők számára induló képzések esetén van szükség.

Előírásra kerül, hogy a 41. § (2) és (3) bekezdését a 2012/2013-as tanévre felvételre kerülő hallgatói létszámra vonatkozóan kell először alkalmazni.

Az átmeneti rendelkezések között kerülnek megjelölésre a törvénytervezet azon szakaszai is, amelyek tekintetében az Egyetem alkalmazottaira és hallgatóira vonatkozóan 2012. január 1-jétől kezdve egységes szabályozás indokolt.

Az 52. és 55. §-hoz

A törvény a módosító rendelkezések alcím alatt a következő törvények kismértékű, technikai módosítását hajtja végre: a Hszt., a Hft., és a Hjt.

A módosítások nagyobb részének célja a „katonai felsőoktatási intézmény” szövegrészek kiváltása a „katonai képzést folytató felsőoktatási intézmény” szövegrésszel, illetve ugyanezen séma szerint a „rendvédelmi felsőoktatási intézmény” szövegrészek cseréje. A ZMNE és az RTF megszűnésével nem lesz katonai, illetve rendészeti felsőoktatási intézmény, hanem az Egyetem fog ilyen képzéseket folytatni, ezért szükséges funkcionális alapon körülírni az Egyetemet.

Az 53. §-hoz

A Harsányi János Főiskola és a Modern Üzleti Tudományok Főiskolája fenntartója döntött arról, hogy a Harsányi János Főiskola beolvad a Modern Üzleti Tudományok Főiskolájába és a jogutód intézmény Edutus Főiskola néven működik tovább. Az egyesülést az Oktatási Hivatal jóváhagyta, kiadta az Edutus Főiskola részére a(z) (előzetes) működési engedélyt, mely a felsőoktatásról szóló 2005. évi CXXXIX. törvény 1. számú melléklet módosításával lép hatályba. A törvény e változást vezeti át a felsőoktatásról szóló 2005. évi CXXXIX. törvény 1. számú melléklet nem állami főiskolákat tartalmazó felsorolásánál.

Az 54. §-hoz

A gyakorlatban, a jogalkalmazás során az állami alapítóval rendelkező alapítványok, közalapítványok átalakítása során felmerült kérdések egyértelmű, és egységes kezelése érdekében van szükség e rendelkezésre. Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény belső koherenciáját oldja meg.

Az 56. §-hoz

A hatályon kívül helyező rendelkezések között szerepel a Hft. részleges hatályon kívül helyezése. A Hft. tartalma felülvizsgálatra került abból a szempontból, hogy mely rendelkezéseit szükséges megtartani, illetve bizonyos esetekben kiterjeszteni más karokra is. A felülvizsgálat eredményeként a Hft. számos rendelkezése beépítésre került a törvénybe. A Hft. hatályon kívül helyezésével kapcsolatban kiemelendő, hogy annak csak azon rendelkezéseit lehet, illetve kell hatályon kívül helyezni, amelyek konkurálnak a törvény előírásaival. Azon rendelkezéseket viszont szükséges hatályban tartani, amelyek kifejezetten a honvéd tisztjelölti, illetve az ösztöndíjas jogviszonyoz kapcsolódnak és nem vonatkoznak az egyetem és a hallgató közötti hallgatói jogviszonyra. E rendelkezések hatályban tartása csak átmeneti jellegű, tekintettel arra, hogy „végleges elhelyezésük” a Hjt.-ben, illetve a Hszt.-ben fog megtörténni. A Hft. hatályban maradó jogszabályhelyeinek hatályon kívül helyezését a „végleges elhelyezéssel” egyidejűleg célszerű megvalósítani, mivel így kiküszöbölhető a joghézag keletkezésének kockázata. Ugyanezen séma szerint az oktatókra vonatkozó egyes részek sem helyezhetők a törvénnyel hatályon kívül, ugyanis a Hft.-ben szerepelnek olyan rendelkezések, melyek kizárólag az oktatók szolgálati jogviszonyát érintik. E szabályokat szintén a Hjt., illetve a Hszt. rendszerébe indokolt illeszteni.

Hatályon kívül helyezésre kerülnek az Ftv. azon jogszabályhelyei is, amelyek katonai és rendvédelmi felsőoktatási intézményekre állapítottak meg speciális szabályokat, ugyanis e rendelkezéseket a törvénynek kell tartalmaznia.

A törvény tartalmazza a Nemzeti Közszolgálati Egyetem létesítéséről szóló 2011. évi XXXVI. törvény - lépcsőzetes - hatályon kívül helyezését is. Első „körben” azon rendelkezések helyezhetők hatályon kívül, amelyek átvételre kerülnek a törvénybe vagy már végrehajtott feladatokat tartalmaznak. Tekintettel arra, hogy az ideiglenes szenátus 2012. december 31-ig működhet, e testületre vonatkozó szabályok csak ezen időpont után helyezhetők hatályon kívül.