1990. évi XXXIX. törvény indokolása

a közkegyelem gyakorlásáról szóló törvényjavaslathoz

-----STARTING---POINT---ALTALANOS--- 

1. Hazánkban hagyomány kiemelkedő nemzeti évforduló vagy esemény kapcsán közkegyelem gyakorlása. Legutóbb a Magyar Köztársaság kikiáltása alkalmából alkotta meg az Országgyűlés a közkegyelem gyakorlásáról szóló 1989. évi XXXVII. törvényt.

A szabad választásokkal létrejött Országgyűlés megalakulása a magyar nemzet történelmében olyan kiemelkedő esemény, amely indokolttá teszi közkegyelem gyakorlását.

2. A Javaslat követi a közkegyelemről szóló jogszabályok rendszerinti tartalmát: a jogerős ítélettel kiszabott büntetések elengedéséről, illetve mérsékléséről (végrehajtási kegyelem, 1-5. §), a folyamatban levő vagy még meg nem indult büntető eljárásokban az állam büntetőjogi igényéről való lemondásról (eljárási kegyelem, 6. §), valamint a büntetett előélethez fűződő hátrányok alóli mentesítésről (7. §) rendelkezik. Meghatározza azokat a körülményeket, amelyek a kegyelem alkalmazását kizárják (8. §), rendelkezik a kegyelem hatályvesztéséről (9. §); végrehajtási és eljárási kegyelmet gyakorol a szabálysértések körében is (11. §).

3. A közkegyelem jellegéből következik, hogy az megbocsátást fejez ki a bűncselekményt elkövető állampolgárok meghatározott kategóriáival szemben, és nem a hatályos büntető jogszabályok, illetőleg a büntető bíróságok ítélkezésének a kritikája. Ezzel összhangban a közkegyelemben részesülő személyek körének meghatározásánál rendszerint humanitárius szempontok érvényesülnek. A törvényhozó figyelemmel van a bűncselekményt elkövetők előrehaladott életkorára, egészségi állapotára, terhes családi körülményeire. Ez a Javaslatban is érvényesül, de ezen túlmenően - az 1989. évi XXXVII. törvénynél lényegesen szélesebb körben - kegyelemben részesíti azokat, akiknél ezt nem a humanitárius megfontolások indokolják. Így kiterjed a közkegyelem - a halálbüntetés kivételével - valamennyi főbüntetésre és a büntetés teljes elengedése mellett egyes szabadságvesztések végrehajtását részben engedi el.

Az 1989. évi XXXVII. törvényhez képest szűkülnek a kegyelem alkalmazását kizáró körülmények.

-----STARTING---POINT---RESZLETES---

Az 1. §-hoz

1. A Javaslat a végrehajtási kegyelmet - a jogerősen kiszabott büntetés neméből és mértékéből kiindulva - differenciáltan szabályozza.

Az 1. § azokat a feltételeket határozza meg, amelyek mellett a végrehajtandó szabadságvesztésre elítélt a büntetés teljes tartamának, illetőleg, ha a büntetés végrehajtását már megkezdték, a teljes hátralevő részének végrehajtása alól mentesül.

2. Az (1) bekezdés a szándékos bűncselekmény miatt kiszabott, egy évet meg nem haladó szabadságvesztés végrehajtása alól mentesíti az elítéltet. A büntetés tartamára tekintettel a kegyelem alkalmazását nem szükséges további feltételhez kötni, viszont indokolt kizárni azt, aki visszaeső. A visszaesés megállapítása szempontjából a Btk. 137. §-ának 12., 13. és 14. pontjában foglalt értelmező rendelkezés az irányadó.

3. A három évet meg nem haladó szabadságvesztés végrehajtása alóli mentesítés általánossá tétele csak a gondatlanságból elkövetett bűncselekmény miatt elítéltek esetében indokolt. Ha viszont a három évet meg nem haladó szabadságvesztést szándékos bűncselekmény miatt szabták ki, a büntetés teljes elengedése csak akkor látszik helyesnek, ha azt az elítélt személyi, családi körülményei, illetőleg egészségi állapota, vagyis humanitárius szempontok indokolják. Ezeket a feltételeket a (2) bekezdés b)-f) pontja tételesen felsorolja. Ilyen, szigorúan körülhatárolt feltételek mellett szükségtelen a visszaesők valamennyi kategóriáját kizárni a kegyelemből. A Javaslat erre utal annak kimondásával, hogy a b)-f) pontban felsoroltak az (1) bekezdésben meghatározott korlátozás nélkül részesülnek kegyelemben. Ez azt jelenti, hogy az egy évet meg nem haladó szabadságvesztésre ítélt, a Btk. 12., 13. és 14. pontja szerinti visszaeső kegyelemben részesül, ha a (2) bekezdés b)-f) pontjában felsorolt feltételek valamelyike fennáll.

A 2. §-hoz

A 2. § azokat az eseteket szabályozza, amikor a kegyelem folytán a szabadságvesztés helyébe rövidebb tartamú szabadságvesztés lép. A szabadságvesztés mértékének csökkentésénél a Javaslat úgy differenciál, hogy ha az 1. § szerint kegyelemben nem részesült elítélt szabadságvesztése nem haladja meg a három évet, annak tartama az egyharmadával csökken, míg a három évet meghaladó, határozott ideig tartó szabadságvesztés esetében a büntetés tartama az egynegyedével csökken.

A 3. §-hoz

A szabadságvesztés esetében alkalmazott széles körű kegyelemmel az áll összhangban, hogy a szabadságvesztésnél enyhébb főbüntetések - szigorított javító-nevelő munka, javító-nevelő munka, pénzbüntetés - végrehajtása alól az elítélt további feltétel nélkül mentesüljön. Ez arra az esetre is kiterjed, ha e büntetéseket utólag szabadságvesztésre változtatták át.

A mellékbüntetések tekintetében viszont nem indokolt a végrehajtási kegyelem.

A 4. §-hoz

A végrehajtandó szabadságvesztés és pénzbüntetés vonatkozásában alkalmazott közkegyelemmel összhangban a Javaslat kiterjeszti a végrehajtási kegyelmet a felfüggesztett szabadságvesztésre és pénzbüntetésre is. Ezeknél a büntetéseknél a kegyelem abban áll, hogy a próbaidő megszűnik.

Az intézkedések végrehajtását a Javaslat nem érinti. Ez alól kivétel, ha a bíróság a szabadságvesztés végrehajtásának felfüggesztésével egyidejűleg elrendelte a terhelt pártfogó felügyeletét. A próbaidő kegyelem folytán történő megszűnése esetén ugyanis felesleges, hogy a próbaidő eredményes elteltéhez szükségesnek talált pártfogó felügyelet fennmaradjon. A Javaslat ezért kimondja, hogy ilyen esetben a pártfogó felügyelet megszűnik.

Az 5. §-hoz

A Javaslat meghatározza azt a naptári napot, amely előtt elkövetett bűncselekmény miatt kiszabott büntetésekre a végrehajtási kegyelem vonatkozik.

A 6. §-hoz

1. A Javaslat 6. §-ában szabályozott eljárási kegyelem alá eső bűncselekmények miatt nem indítható, illetőleg nem folytatható büntető eljárás. Az (1) bekezdés egyrészt meghatározza azt a naptári napot, amely előtt elkövetett bűncselekményre a kegyelem vonatkozik, másrészt rendelkezik az eljárási kegyelem feltételeiről.

Vétség esetében az eljárási kegyelem további feltétel nélkül alkalmazható. Bűntett esetében az (1) bekezdés b) pontja úgy rendelkezik, hogy eljárási kegyelemnek akkor van helye, ha arra a törvény három évi szabadságvesztésnél nem súlyosabb büntetés kiszabását rendeli. A három évi szabadságvesztéssel fenyegetett bűntettek közül a hivatali visszaélés, a vesztegetés és a hűtlen kezelés olyan jellegű társadalomra veszélyes cselekmény, amelynek elkövetőjét nem indokolt eljárási kegyelemben részesíteni.

Az (1) bekezdés b) pontja alól a c) pont kivételt tesz a Btk. XVII. fejezetének I., II. és IV. címében meghatározott gazdasági bűncselekmények vonatkozásában. A bíróságok ítélkezési gyakorlata azt mutatja, hogy e bűncselekmények miatt akkor sem szabnak ki három évnél súlyosabb szabadságvesztést, ha a törvényi büntetési tétel öt évig terjedő szabadságvesztés. Ezért ezeknél a bűncselekményeknél az eljárási kegyelem alkalmazását akkor indokolt lehetővé tenni, ha a törvény öt évi szabadságvesztésnél nem súlyosabb büntetés kiszabását rendeli.

Ha az eljárási kegyelem feltételei fennállnak, a büntethetőséget megszüntető ok folytán a nyomozás megtagadásának [Be 127. § (1) bek. b) pont], a nyomozás megszüntetésének [Be. 139. § (1) bek. c) pont, 145. § (2) bek. d) pont], illetőleg a büntető eljárás bírósági szakaszában az eljárás megszüntetésének [Be. 170. § (1) bek. c) pont, 208. § (1) bek., 213. § (1) bek. a) pont, 250. § I. a) pont] van helye.

2. A már megindult büntető eljárásnak a kegyelem folytán való megszüntetése adott esetben sértheti annak a terheltnek az érdekét, akinek az az álláspontja, hogy nem követett el bűncselekményt. Ezért a (2) bekezdés úgy rendelkezik, hogy a megszüntetett eljárást folytatni kell, ha azt a terhelt a határozat kézbesítésétől számított nyolc napon belül kéri.

A 7. §-hoz

A büntetett előélethez fűződő hátrányok alóli mentesítés körében a közkegyelem ott indokolt, ahol a Btk. a törvény erejénél fogva beálló mentesítéshez, illetőleg a bírósági mentesítéshez szükséges várakozási időt években meghatározza. Ezért a Javaslat a törvényi mentesítés vonatkozásában a Btk. 102. §-a (1) bekezdésének d)-f) pontjában és 121. §-a (1) bekezdésének c) pontjában, míg a bírósági mentesítésnél a Btk. 103. §-ának (1) és (3) bekezdésben meghatározott időtartamot a felére csökkenti.

A 8. §-hoz

1. Szükséges meghatározni azt a kört, amelyre az elkövető személyében rejlő okokra, vagy bizonyos bűncselekmények jellegére tekintettel a kegyelem csak korlátozottan alkalmazható. A Javaslat 8. §-a ezért kizáró körülményeket állapít meg olyan módon, hogy azok az eljárási kegyelem alkalmazását és a büntetett előélethez fűződő hátrányok alól kegyelemből való mentesítést teljesen kizárják, míg a végrehajtási kegyelemben részesítést csak kisebb mértékben teszik lehetővé.

2. Az (1) bekezdés bevezető része kiemeli, hogy az e bekezdésben felsorolt kizáró körülmények az 1. § (1) bekezdésében és a 2-7. §-ban szabályozott kegyelemre vonatkoznak. Az 1. § (2) bekezdésében szabályozott végrehajtási kegyelem egyrészt a gondatlanságból elkövetett bűncselekmény miatt elítéltekre vonatkozik, akikre a kizáró körülmények egyébként sem állnak fenn, másrészt olyan elítéltekre, akiknél humanitárius szempontok indokolják a kegyelem alkalmazását. Ezeket a szempontokat akkor sem indokolt figyelmen kívül hagyni, ha a három évet meg nem haladó szabadságvesztésre elítélttel szemben kizáró körülmény áll fenn. Ezért a Javaslat úgy rendelkezik, hogy az 1. § (2) bekezdésében szabályozott végrehajtási kegyelem alkalmazására a kizáró körülmények nem vonatkoznak.

A többszörös visszaesőknek a kegyelemből való kizárásáról - az előéletükre tekintettel - az (1) bekezdés a) pontja rendelkezik.

Vannak olyan bűncselekmények, amelyeknek a súlya, illetőleg jellege folytán nem lenne helyes, hogy a kegyelem ezeknek az elkövetőire korlátozás nélkül kiterjedjen. Az (1) bekezdés b) pontja tételesen felsorolja ezeket a bűncselekményeket. A kegyelem alkalmazását kizáró bűncselekmények elsősorban a társadalomra különösen veszélyes, erőszakos jellegű bűncselekmények. Az állam elleni bűncselekmények közül a kémkedést, valamint az államtitok vagy katonai titok kiszolgáltatását indokolt kizáró körülményként szabályozni, míg a kábítószerrel elkövetett visszaélés súlyosabb eseteinek és a pénzhamisításnak a kizáró körülmények közé felvételét ezeknek a bűncselekményeknek a nemzetközi bűnözésben játszott szerepe teszi szükségessé.

3. Az (1) bekezdés c) pontja a halmazati büntetés, a d) pontja az összbüntetés esetére határozza meg a kizáró körülményeket.

4. A Javaslat 1. §-a (2) bekezdésének c), illetve d) pontja szerint kegyelemben részesül a hatodik életévét be nem töltött gyermekével együtt élő anya, illetőleg az az anya, vagy apa, aki a tizennegyedik életévét be nem töltött gyermekét egyedül neveli. Ha azonban ez a szülő a szándékos bűncselekményt a vele együtt élő, illetve az általa nevelt gyermekének sérelmére követte el, indokolatlan, hogy az említett címen kegyelemben részesüljön. A Javaslat 8. §-ának (2) bekezdése ezt kizárja.

5. A közkegyelem gyakorlásában megnyilvánuló megbocsátás akkor jut egyértelműen kifejezésre, ha - bár jelentősen csökkentett mértékben - azok a határozott ideig tartó szabadságvesztésre elítéltek is végrehajtási kegyelemben részesülnek, akiket a 8. § (1)-(2) bekezdése kizár a kegyelemből. Ezt szabályozza a 8. § (3) bekezdése.

6. A Btk. 103. §-ának (3) bekezdése a többszörös visszaesők bírósági mentesítésére az általánosnál hosszabb várakozási időt határoz meg. Indokolatlan további joghátrány lenne, ha a többszörös visszaesőknek a közkegyelemből való kizárása a bírósági mentesítés tekintetében is érvényesülne. Ezért a 8. § (4) bekezdése úgy rendelkezik, hogy az (1) bekezdés a) pontjában meghatározott kizáró körülmény a 7. § alkalmazását nem zárja ki.

-----STARTING---POINT---VEGE---

A 9. §-hoz

Ha a kegyelemben részesült személy a közkegyelem gyakorlásáról szóló törvény hatályba lépését követő három éven belül szándékos bűncselekményt követ el, és emiatt végrehajtandó szabadságvesztésre ítélik, a kegyelemre méltatlannak bizonyul. A Javaslat úgy rendelkezik, hogy ebben az esetben a kegyelem a hatályát veszti, aminek következtében a kegyelem folytán elengedett büntetést végre kell hajtani, a megszüntetett eljárást folytatni kell, illetőleg a nyomozásnak a kegyelem folytán történt megtagadása esetén a nyomozás elrendelésének van helye.

A 10. §-hoz

A végrehajtási kegyelemre vonatkozó rendelkezések alkalmazása megalapozott felkészültséget és fokozott körültekintést igényel. Ezért indokolt, hogy az 1-4. §-ban szabályozott kegyelem alkalmazhatóságáról a megyei (fővárosi) bíróságon működő büntetésvégrehajtási bíró határozzon, ha az ítélkező bíróság a törvény hatályba lépésekor már gondoskodott a büntetés végrehajtásáról. Ha ez még nem történt meg, a végrehajtási kegyelem alkalmazását az ítélkező bíróság állapítja meg.

A 11. §-hoz

A szabálysértés miatt kiszabott pénzbírság végrehajtása, illetőleg szabálysértés miatt eljárás indítása vagy folytatása nagy számú állampolgárt érint. Minthogy a szabálysértés a bűncselekménynél enyhébb jogellenes magatartás, indokolt, hogy a közkegyelem a már kiszabott pénzbírság végrehajtására - ide értve a pénzbírság átváltoztatása folytán megállapított elzárást is -, illetőleg a még meg nem indult, vagy a folyamatban levő szabálysértési eljárásokra is kiterjedjen.

A 12. §-hoz

Az (1) bekezdés a törvény hatályba lépéséről rendelkezik.

Kívánatos, hogy a törvény végrehajtása egységes elvek szerint történjék. Ennek érdekében a (2) bekezdés felhatalmazást ad az igazságügyminiszternek, hogy a végrehajtás részletes szabályait - a belügyminiszterrel és a legfőbb ügyésszel egyetértésben - rendelettel állapítsa meg.