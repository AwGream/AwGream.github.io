1995. évi IV. törvény indokolása

a helyi adókról szóló 1990. évi C. törvény módosításáról

-----STARTING---POINT---ALTALANOS--- 

A helyi adókról szóló 1990. évi C. törvénynek (a továbbiakban: Htv.) az 1992. évi LXXVI. törvénnyel történő módosítása óta olyan szabályozást igénylő kérdések merültek fel, amelyek a jogszabályok közötti összhang megteremtése, illetve a törvény alkalmazási feltételeinek javítása érdekében szükségessé teszik a Htv. kisebb korrekcióját.

-----STARTING---POINT---RESZLETES---

Az 1. §-hoz

A Htv. hatályos 3. §-ának (2) bekezdésében felsorolt adóalanyok abban az esetben mentesülnek a helyi adó alól, ha az előző évi tevékenységükből nem keletkezett társasági adókötelezettségük, illetőleg költségvetési befizetési kötelezettségük.

A törvényjavaslat (a továbbiakban: Javaslat) az egyéb adótörvényekkel való harmonizáció létrehozása érdekében megteremti annak a lehetőségét, hogy e szervezetek abban az esetben mentesüljenek a helyi adók alól, ha a megelőző évben társasági adófizetési kötelezettségük nem keletkezett. A módosítást az is indokolja, hogy a hatályos rendelkezés alkalmazásánál a joggyakorlat nem egységes. Az önkormányzatok egy része az adókötelezettség keletkezéséhez, míg más önkormányzatok az adófizetési kötelezettség tényéhez kapcsolják az érintett szervezetek adóztatását. A kérdés megítétélésében az egységes bírói gyakorlat sem alakult ki.

A Ptk. módosításáról szóló 1993. évi XCII. törvény 3. §-ával meghatározott közhasznú társaság, köztestület, valamint az 1993. évi XCVI. törvény alapján működő önkéntes kölcsönös biztosító pénztár esetében e szervezetek alaptevékenységének jellege (non-profit) indokolja a feltételhez kötött adómentesség megadását. Ennek révén - összhangban a társasági adóról szóló 1991. évi LXXXVI. törvénnyel - a szóban forgó szervezeteknek helyi adót csak akkor kell fizetniük, ha olyan tevékenységet végeznek, amely után társasági adófizetési kötelezettségük keletkezik.

A 2. §-hoz

Az 1994. évi költségvetésről szóló törvényben új elemként szerepel az illetékbevételeknek a központi költségvetés és az önkormányzatok közötti megosztása, ezért szükséges a Htv-ben az anyagi érdekeltségi rendszer alapjának a módosítása.

A Javaslat szerint az önkormányzat - a saját adóbevétele mellett - a beszedett illetékből csak az önkormányzatot meg-illető - a központi költségvetés részarányával csökkentett -bevétele terhére szabályozhatja rendeletében az anyagi érdekeltség feltételeit.

A 3. §-hoz

A Javaslat a lakás és szükséglakás fogalmát a hatályos törvényekre hivatkozással határozza meg, de kiegészíti azzal a további feltétellel, hogy az épület az ingatlannyilvántartásban is lakóházként, lakásként szerepeljen.

Az Országgyűlés 1993-ban megalkotta közoktatásról, a felsőoktatásról, a szakképzésről szóló törvényeket, ezért a Javaslat a nevelési-oktatási intézmények céljára szolgáló helyiség fogalmának értelmezésénél ezekre a jogszabályokra is hivatkozik.

A Magyar Posta Vállalat időközben részvénytársasággá alakult át, ez indokolja a közszolgáltató szervezetre vonatkozó értelmező rendelkezés korrekcióját.

Az ügyvédségről szóló jogszabály módosításával összhangban indokolt a helyi iparűzési adó alapjának, a nettó árbevételnek a szabályozásánál a jogi személyiséggel rendelkező, jogi képviseletet ellátó munkaközösségek elhagyása, mivel ezek is ügyvédi irodaként működnek.

A Javaslat - figyelemmel a speciális számviteli szabályokra - módosítja a pénzintézetek és biztosítók nettó árbevételének fogalmát, mivel az általuk kifizetett kamat és kamatjellegű kifizetés, kárkifizetés, viszontbiztosítási díj értéke tartalmában hasonló ráfordításnak minősíthető, mint a gazdaság más területein jellemzően előforduló eladott áruk beszerzési értéke, illetve az alvállalkozói teljesítések értéke.

-----STARTING---POINT---VEGE---

A 4. §-hoz

A Javaslat hatályba léptető rendelkezése egyidejűleg intézkedik a Javaslattal érintett, a Htv-t korábban módosító rendelkezések hatályon kívül helyezéséről.