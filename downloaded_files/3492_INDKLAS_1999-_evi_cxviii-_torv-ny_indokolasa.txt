1999. évi CXVIII. törvény indokolása

az állam tulajdonában lévő vállalkozói vagyon értékesítéséről szóló 1995. évi XXXIX. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

A privatizációs szervezet felállítása óta számos alkalommal igényként jelentkezett, hogy a kormányzat a társaságot - az ÁPV Rt. szakértelmét és gyakorlatát hasznosítandó - más állami tulajdonosi joggyakorló rendelkezése alatt álló vagyon hasznosításával bízza meg. (például a HM ingatlanainak értékesítése). Az ÁPV Rt. tevékenységét meghatározó törvényi rendelkezések kötöttsége miatt az adott tranzakciók lebonyolításánál jogértelmezési problémát jelentett a szervezet jogszabályi felhatalmazottságának kérdése. Ennek kiküszöbölésére szolgál az 1. § kiegészítése egy új, (9) bekezdéssel.

A 2. §-hoz

A törvény tárgyi hatályáról rendelkező 5. § (2) bekezdés g) pontja - amely az ÁPV Rt. hozzárendelt vagyoni körén kívüli állami tulajdon (tulajdonrész) értékesítésével összefüggésben a privatizációs szervezet engedélyét követeli meg elmarad. Az 5. § (2) bekezdésében rögzített felsorolásból ugyanakkor hiányzik egy nagyon fontos vagyonelem, a törvény hatályba lépése óta „keletkezett” vagyontömeg, amely értelemszerűen a törvény hatálya alá kell, hogy tartozzon. Ezért a g) pont korábbi rendelkezése helyébe a módosult szöveg kerül.

A 3. §-hoz

A Herendi Porcelánmanufaktúra Rt-ben az állami tulajdoni hányad jelenleg 25%+ 1 szavazat. A társaság termékei nemzeti örökségünk részét képezik, ezért a jelenlegi tulajdoni hányad csökkentése még szavazatelsőbbségi részvény kibocsátása esetén sem indokolt. A fentiekre tekintettel a részvénytársaság kikerül a 7. § (6) bekezdésének hatálya alól és a Priv. tv. mellékletében a jelenlegi tulajdoni arány, mint a tartós állami részesedés legalacsonyabb mértéke szerepel.

A 4. §-hoz

A törvény 12. § (1) bekezdése 11 főben rögzíti az ÁPV Rt. Igazgatósága létszámát. Célszerűnek látszik e megoldás helyett egy létszámkeret meghatározása, amely az alapító számára nagyobb cselekvési szabadságot biztosít.

Az 5. §-hoz

Az 1. § (9) bekezdésének beiktatása megköveteli, hogy az értékesítésre, kezelésre átvett vagyontömeg nyilvántartásáról a törvény rendelkezzen. Szükséges ezért a 21. § (1) bekezdése megfelelő módosítása.

A 6. §-hoz

Az ÁPV Rt. sajátos működése, a hagyományos gazdasági társaságoktól eltérő, törvényben meghatározott céljai indokolják, hogy a privatizációs szervezet alakíthasson, illetve tulajdonolhasson egyszemélyes társaságot. Ezt a gazdasági társaságokról szóló 1997. évi CXLIV. törvény 4. § (4) bekezdése tiltja, illetve csak akkor teszi lehetővé, ha külön törvény ettől eltérő rendelkezést tartalmaz. Ezért a 23. § egy új, (5) bekezdéssel egészül ki. Hasonló szabályt - indokolatlanul leszűkített tartalommal - a hatályos törvény 24. §-ának (2)-(3) bekezdése is tartalmaz, amelyeket a 11. § hatályon kívül helyez.

A 7. §-hoz

A Priv. tv. mellékletében szükséges átvezetni a társaságok név-, illetve társasági forma változását; ez két Volán társaságot érint.

A 8. §-hoz

A Mol Rt-ben a mellékletben meghatározott 25%+1 szavazat mértékű tartós állami tulajdonrész fenntartása nem indokolt, mert a társaságban tulajdonolt szavazatelsőbbségi részvény az állami érdekérvényesítés elegendő eszközének látszik. A Herendi Porcelánmanufaktúra Rt-ben a tartós állami részesedés legalacsonyabb mértéke a 3. §-hoz fűzött indokolás alapján 25%+1 szavazat.

A 9. §-hoz

A bekezdésben felsorolt gazdasági társaságok tevékenysége, illetve helyzete nem indokolja tartós állami tulajdonrész fenntartását.

A 10. §-hoz

Az állami tulajdonban lévő Sportlétesítmények Vállalat Rt. tulajdonosi jogai gyakorlásának közalapítványokra bízása jogalkalmazási zavarokat okoz, ezért célszerűbb azt az illetékes miniszterhez rendelni.

-----STARTING---POINT---VEGE---

A 11. §-hoz

A hatályba léptető rendelkezés egyúttal két jogszabályhely hatályon kívül helyezését tartalmazza. A 24. § (2) bekezdésében foglalt külön felhatalmazás - tekintettel az ÁPV Rt. társaságalapítási, befektetési stb. általános jogosultságára - szükségtelennek látszik, ezért e jogszabályhely hatályon kívül helyezését javasoljuk. A 23. § új, (5) bekezdésére tekintettel a 24. § (3) bekezdésének hatályon kívül helyezése ugyancsak indokolt.