2018. évi XCVII. törvény indokolása

a turisztikai térségek fejlesztésének állami feladatairól szóló 2016. évi CLVI. törvény és kapcsolódó törvények módosításáról

-----STARTING---POINT---ALTALANOS--- 

A szálláshely-szolgáltatással kapcsolatos statisztikai adatokat jelenleg a szálláshely-szolgáltatónak kötelező jelleggel a Központi Statisztikai Hivatal és a területileg illetékes önkormányzatok jegyzői (az idegenforgalmi adó beszedés érdekében, mint helyi adóhatóság) részére kell megküldeni.

A jelenlegi analóg, papíralapú folyamatok a szükségesnél nagyobb adminisztratív terhet rónak a szálláshely-szolgáltatókra. Az említett folyamatok optimalizálása és a szálláshely-szolgáltatás területén megvalósítandó hatékonyabb, rendezettebb működés érdekében az ágazat digitalizációja elkerülhetetlen társadalmi és gazdasági érdek, amelyet mihamarabb szükséges megvalósítani. Jelen előterjesztés a megkezdett fejlesztési koncepció lezárásaként, pontosítja a jogszabályi hátterét a fejlesztéssel kialakított rendszer használatának.

A Kormány stratégiai célként tűzte ki a turisztikai szektor digitalizációját, innovatív technológiai megoldások és folyamatok kialakítását, valamint a digitális attitűd fejlesztését. A modern kor elvárásai miatt az első kötelező technológiai lépés a szálláshely-szolgáltatáshoz használt alkalmazások korszerűsítése.

A jövőben a szálláshelyek által kötelezően használandó digitális alkalmazásokon keresztül rendeződnének a szálláshely-szolgáltatás során keletkezett aggregált és deperszonalizált statisztikai adatok a Nemzeti Turisztikai Adatszolgáltató Központ (továbbiakban: Rendszer) felé. A szálláshely-szolgáltatók kötelezettsége a technológiailag megfelelő szálláshely-kezelő szoftver használata és annak napi szintű vezetése. A szálláshely-kezelő szoftver meghatározott adatokat képes tárolni saját adatbázisában és meghatározott feltételek szerint elektronikus úton statisztikai adatokat továbbít a Rendszer számára.

A kereskedelemről szóló 2005. évi CLXIV. törvény, valamint a turisztikai térségek fejlesztésének állami feladatairól szóló 2016. évi CLVI. törvény módosításáról szóló 2017. évi CCIII. törvény létrehozta a Rendszert, ugyanakkor a megvalósítás során a szabályozás felülvizsgálata vált szükségessé a következő okokból:

A Rendszer azonosítási folyamata:

A Rendszerben a szálláshely-szolgáltatók elektronikusan regisztrálnak. Ennek érdekében biztosítani kell, hogy az ehhez szükséges kötelezettség alapja törvényben kerüljön rögzítésre, mivel az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény (a továbbiakban: Eüsztv.) értelmében a természetes személy ügyfelek (így az adószámmal rendelkező magánszemélyek, amelyek az Eüsztv. értelmében nem minősülnek gazdálkodó szervezetnek) számára elektronikus ügyintézési kötelezettség csak törvényben írható elő. Ennek érdekében a törvény biztosítja a szabályozott és központi elektronikus ügyintézési szolgáltatások (továbbiakban együtt: SZEÜSZ) használatát a regisztrációs folyamat és a kapcsolattartás során, az azonosítás érdekében pedig a Rendszer üzemeltetője adatokat kérhet el a vállalkozásokkal kapcsolatos nyilvántartásokból.

A Rendszer indítása:

A Rendszer lépcsőzetes jelleggel lép hatályba, első körben tesztüzem jelleggel 2019. január 1-jétől a Magyar Turisztikai Ügynökség Zrt. által befogadott szervezetek használhatják, ezt követően önkéntesen lehet csatlakozni, majd a Kormány rendelete fogja meghatározni a további csatlakozások kötelező időpontjait.

A szálláshelyek vendégei esetében a szálláshely-szolgáltatók elemi érdeke, hogy a vendégek adatait megbízható, biztonságos helyen tárolják annak érdekében, hogy azok segítségével - polgári jogi kötelezettségek teljesítése érdekében - a vendéggel tarthassák a kapcsolatot, valamint a vendég adatait az idegenrendészeti hatóság részére is átadhassa. Mindez Európában nem egyedülálló megoldás: Ausztriában és Németországban valamennyi (így a saját tagállami állampolgár) vendég adata a hazai rendelkezéshez hasonlóan rögzítésre kerül, az elektronikusan az arra feljogosított szervek számára megismerhető. Külföldi vendégek (ideértve a szabad mozgás jogával rendelkező személyeket is) esetében hasonló szabályozás áll fenn Franciaországban, Szlovákiában is. Minden esetben a vendégek adatait a rendőrségi/idegenrendészeti szervek ellenőrizhetik.

A törvény mindezek mellett pontosítja a kiemelt turisztikai beruházások esetében a vagyonkezelői joggal kapcsolatos rendelkezéseket is.

-----STARTING---POINT---RESZLETES---

Az 1. §-hoz

A turisztikai térségek fejlesztésének állami feladatairól szóló 2016. évi CLVI. törvény (a továbbiakban: törvény) jelenlegi megfogalmazása nem áll teljes összhangban a nemzeti vagyonról szóló 2011. évi CXCVI. törvény (a továbbiakban: Nvtv.) sarkalatos előírásaival - az Nvtv. 11. § (13) bekezdése szerint nemzeti vagyon ingyenesen kizárólag közfeladat ellátása, a lakosság közszolgáltatásokkal való ellátása, valamint e feladatok ellátásához szükséges infrastruktúra biztosítása céljából az ahhoz szükséges mértékben hasznosítható, valamint adható vagyonkezelésbe -, ezért annak jogszabályi kimondása nélkül, hogy az érintett gazdasági társaság az érintett ingatlanokon teljes egészében közfeladatot lát el, az MNV Zrt. a szerződéskötés során a vagyonkezelői díj alóli teljes mentességet - a kizárólagos közfeladat ellátást alátámasztó jogszabályi rendelkezés hiányában - nem tudja biztosítani.

E kérdést akként lehet egyértelműen rendezni, ha az érintett ingatlanokon/területeken végzendő tevékenységet közfeladatként határozza meg a jogszabály azzal, hogy egyúttal felhatalmazást ad a Kormány részére a konkrét vagyonkezelő rendeletben való kijelölésére is.

A 2. §-hoz

A törvény jelenlegi megfogalmazása ingatlanokról rendelkezik, ugyanakkor felmerülhet olyan eset, amikor nem egy teljes ingatlan szükséges a beruházáshoz, hanem elegendő annak egy része (természetben meghatározott területe, alrészlete, hányada), ezért célszerű - részben a korábbi vagyonkezelők által esetlegesen megvalósított fenntartási időszakban lévő projektekkel összefüggésben felmerülő kérdések okán is, valamint a fennálló használati/bérleti jogviszonyokra is - megteremteni a jogalapját annak, hogy ne a teljes ingatlan képezze a vagyonkezelésbe adandó elemi egységet, hanem lehessen akár ingatlan alrészlet, ingatlanhányad, vagy m2-ben meghatározott ingatlanrész is, azzal, hogy ez esetben is törekedni kell annak önálló ingatlanként való mielőbbi rendezésére. Annak érdekében, hogy ez megvalósulhasson és a telekalakításnak ne képezze akadályát helyi szabályozás szerinti minimális teleknagyság, szükséges rögzíteni az azoktól való eltérés lehetőségét.

A 3. §-hoz

A beruházások megvalósítása során felhasználásra kerülő forrás esetleges megtérítésének kérdését hivatott tisztázni, valamint a vagyonkezelt állami tulajdonú ingatlanok, ingatlanrészek kapcsán szükséges hozzájárulások és az esetleges bontásokhoz kapcsolódó eljárás egyszerűsítését, és a határidők lerövidítését célzó módosítás.

Meghatározza az új vagyonkezelő jogait és kötelezettségeit, amely a megvalósítandó projektek specialitásai miatt eltér a vagyonkezelőknek a nemzeti vagyonról szóló 2011. évi CXCVI. törvényben rögzített jogaitól (annál bővebb).

A 4. §-hoz

A szabályozás meghatározza, hogy a Rendszer milyen két fő adatkörre vonatkozóan gyűjthet személyes adatnak nem minősülő adatokat. A Magyar Turisztikai Ügynökség Zrt (a továbbiakban: MTÜ), mint az adatok egyik, jogszabályban is kiemelt felhasználója a Rendszerbe beérkező statisztikai adatokat a Magyar Turisztikai Ügynökség Zártkörűen Működő Részvénytársaság turizmussal és vendéglátással kapcsolatos egyes feladatainak meghatározásáról szóló 61/2017. (III. 20.) Korm. rendeletben foglalt közfeladatainak ellátása érdekében használja fel, készít belőle a turizmus ágazat számára a turizmus elmúlt időszakának eredményességére vonatkozó kimutatásokat, összefoglalókat, elemzéseket. Ezen adatokat használja fel az MTÜ a jövőre vonatkozó prognózisok elkészítésére is. Fontos cél, hogy ezen adatok alapozzák meg először a turizmust érintő fejlesztéseket, majd ezen adatok igazolhassák vissza a fejlesztések eredményeit. A soha korábban rendelkezésre álló valós fogyasztási adatok fogják lehetővé tenni, hogy a régió más országainak eredményeivel könnyen összevethető statisztikák szülessenek.

Az MTÜ térítésmentesen biztosítja azoknak a szálláshely-szolgáltatóknak a szálláshely-kezelő zoftvert, akik legfeljebb 8 szobát, illetve legfeljebb 16 ágyat tartalmazó szálláshelyet tartanak fenn. Ezen feltétel vizsgálatakor a szálláshely-szolgáltató által fenntartott több szálláshely esetén az egyes szálláshelyen meglévő szobák és ágyak számát nem kell összeadni, azaz a feltételnek kizárólag csak az adott szálláshely tekintetében kell megfelelni.

A Rendszer kialakítása és az előírt adatszolgáltatási kötelezettség nem érinti természetesen a Központi Statisztikai Hivatal szakmai függetlenségét és feladatkörét, a Központi Statisztikai Hivatal felé teljesítendő turisztikai célú statisztikai adatszolgáltatást a szálláshely-szolgáltatók a Rendszer útján teljesítik. Ezáltal egyszerűsödik, automatizálódik, és ezáltal megkerülhetetlenné válik az adatszolgáltatás folyamata. A Rendszer üzemeltetője az adattovábbítási feladat megvalósítása céljából együttműködési megállapodást köt a Központi Statisztikai Hivatallal.

A statisztikai adatokhoz való hozzáférők körét meghatározza a törvény, melynek célja, hogy az Rendszer üzemeltetője, valamint az adatokhoz való hozzáférő szervezet jogszerűen használhassa fel az adatokat, és ezen szervezetek közfeladatainak ellátását támogatja a Rendszer.

Az MTÜ a beérkező statisztikai adatok alapján elvégzett elemzéseket közfeladatainak ellátása érdekében használja. Így a turisztikai stratégia a régió más országainak eredményeivel könnyen összevethető naprakész adatok alapján kerülhet megalkotásra, melytől Magyarország turisztikai eredményeinek, nemzetgazdasági szempontból is fontos jellemzőinek javulása várható.

Az önkormányzatok az idegenforgalmi adófizetés ellenőrzése hatékonyságának érdekében az önkormányzathoz tartozó közigazgatási területen működő szálláshelyek szálláshely-szolgáltatási tevékenységéhez kacsolódó adatokhoz, területi statisztikákhoz férhetnek hozzá. Az így rendelkezésre álló adatokat a területi fejlesztésekhez, tervezéshez maguk is felhasználhatják.

Az állami adóhatóság a szálláshely-szolgáltatási tevékenységhez kapcsolódó adatokhoz jut hozzá, annak érdekében, hogy a kockázatelemzési tevékenységének hatékonysága, és a határkörébe tartozó ellenőrzési eljárások eredményessége még inkább javuljon.

Központi Statisztikai Hivatal a statisztikai törvényben meghatározott feladatainak ellátása érdekében a statisztikai rendeletekben szabályozott adatokhoz fér hozzá.

Új elemként meghatározza a Rendszer csatlakozásának feltételeit: a szálláshely-szolgáltató a szolgáltatás megkezdését követő 5 napon belül köteles regisztrálni a Rendszerben. A regisztrációs folyamat teljes mértékben elektronikus lesz. A szálláshely-szolgáltató vagy képviselője elektronikus azonosítási szolgáltatás útján azonosítja magát, míg a Rendszer üzemeltetője az azonosítást követően ellenőrzi a nyilatkozó képviseleti jogosultságát. Ennek ellenőrzése érdekében vagy az erre vonatkozó SZEÜSZ-t (rendelkezési nyilvántartás, a fejlesztés alatt álló jogosultság kezelő ügynöki szolgáltatás) használja, vagy hozzáférést kap az ellenőrzéshez szükséges nyilvántartásokhoz. Az üzemeltető kizárólag a jogosultság ellenőrzése érdekében, annak idejéig kap jogosultságot az érintett személyes adatainak kezelésére. A Rendszer maga személyes adatokat nem, kizárólag adminisztratív adatokat tartalmaz, azok rögzítését a szálláshely-szolgáltatók végzik.

A vendégek regisztrációjának célja, hogyha a szálláshely-szolgáltató vendégével szemben polgári jogi jogvitába keveredik, valamint ha kártérítési igényét kívánja a vendégével szemben érvényesíteni, akkor a szálláshely-szolgáltatást igénybevevő vendége pontos adatai rendelkezésre álljanak. Mindezek mellett az adatok rögzítése az idegenforgalmi okból is szükséges, ezzel kiváltva a jelenlegi idegenrendészeti vendégkönyv intézményét.

A szálláshely-szolgáltató a vendégek bejelentkezéskor elektronikusan rögzíti az adatokat egy számára biztosított tárhelyen, amely az adatkezelést könnyíti meg azáltal, hogy nem papíralapon történik az adatrögzítés. A Kormány által kijelölt tárhelyszolgáltató nem ismerheti meg a tárhelyen tárolt adatok tartalmát, az adatkezelési feladata csak azok tárolására terjed ki, valamint biztosítja, hogy a szálláshely-szolgáltató az adatokhoz szükség esetén hozzáférjen. Abból adatot csak a szálláshely-szolgáltató útján lehetséges igényelni.

A rendőrség törvényben meghatározott feladatai teljesítése céljából egyrészt közvetlenül a szálláshely-szolgáltatótól a vendég adatairól tájékoztatást kérhet, amelyet a szolgáltató ingyen köteles a rendőrség rendelkezésére bocsátani. A rendőrség továbbá a tárhelyen tárolt adatokban is keresést végezhet. Ha a rendőrség keresése eredményes volt, nem a tárhelyszolgáltatótól veszi át az adatokat, hanem megkeresi az érintett szálláshely-szolgáltatót, akitől az adatok átadását kérheti.

A vendég személyes és okmánya adatainak rögzítése céljából szükséges, hogy a vendég a személyazonosítására alkalmas okmányát bemutassa a szálláshely-szolgáltatónak. Ha a vendég e kötelezettségének nem tesz eleget, akkor a szolgáltató megtagadja az igénybevételt, hiszen ez az alapja annak, hogy hiteles adatok alapján a későbbiekben a vendéggel szemben polgári jogi igényét érvényesíthesse.

Az 5. §-hoz

A 2019. január 1-jén hatályba lépő felhatalmazó rendelkezéseket pontosítja az új szabályokra figyelemmel. Ennek lényege, hogy a Kormány mind a Rendszer, mind a regisztráció részletszabályainak megalkotására felhatalmazást kap, valamint a rendeletben kerülnek meghatározásra az egyes SZEÜSZ-ök is. A 3. § átmeneti rendelkezéseire figyelemmel szükséges a Rendszer éles indulására és a vállalkozások kötelezettségei kezdetére vonatkozó felhatalmazást is megadni a Kormány számára.

A 6. §-hoz

A lépcsőzetes hatálybalépésre tekintettel indokolt átmeneti szabályok megalkotása. Ennek lényege, hogy a Rendszer alkalmazása tesztüzemet követően első körben önkéntes jellegű, majd a Kormány rendelete határozza meg a kötelező csatlakozás menetét.

A 7. §-hoz

Az 1-3. §-hoz tartozó módosításokhoz kapcsolódó szövegcserés módosításokat tartalmazza.

A 8. §-hoz

Mivel a szálláshely-kezelő szoftver tulajdonságai átemelésre kerülnek a 6/B. alcímbe 2019. szeptember 1-jével, így a rendelkezés szükségtelen.

A 9. §-hoz

A módosítás alapján a harmadik országbeli állampolgárokról vezetett papír alapú vendégköny helyett a szállásadó a harmadik országbeli állampolgár adatait a szálláshelyre történő bejelentkezésekor elektronikusan rögzíti, ez kerül át az idegenrendészeti hatóság nyilvántartásába. Ez adminisztratív tehercsökkentést eredményez a szállásadóknál.

A törvény - figyelemmel az információs önrendelkezési jogról és az információszabadságról szóló 2011. évi CXII. törvény rendelkezéseire - meghatározza a harmadik országbeli állampolgárok adatai kezelésének időtartamát.

A 10. §-hoz

A módosítás alapján a szabad mozgás és tartózkodás jogával rendelkező személyek adatait az idegenrendészeti hatóság a tárhelyszolgáltatótól átveszi és azokról nyilvántartást vezet. A törvény - figyelemmel az információs önrendelkezési jogról és az információszabadságról szóló 2011. évi CXII. törvény rendelkezéseire - meghatározza a harmadik országbeli állampolgárok adatai kezelésének időtartamát.

A 11. §-hoz

Figyelemmel a szabályok újraalkotására, szükséges rendelkezni arról, hogy a korábbi szabályokat tartalmazó, a kereskedelemről szóló 2005. évi CLXIV. törvény, valamint a turisztikai térségek fejlesztésének állami feladatairól szóló 2016. évi CLVI. törvény módosításáról szóló 2017. évi CCIII. törvény 2-4. §-a ne lépjen hatályba.

-----STARTING---POINT---VEGE---

A 12. §-hoz

Hatályba léptető rendelkezéseket tartalmaz, amelyek lényege, hogy a vagyonkezeléssel kapcsolatos rendelkezések, valamint a 11. § a kihirdetést követő 5. napon lépnek hatályba.

A Rendszerrel kapcsolatos rendelkezések 2019. január 1-jével lépnek hatályba.

A vendégek adatainak rögzítésével kapcsolatos rendelkezések 2019. szeptember 1-jével lépnek hatályba.

A 13. §-hoz

Uniós jogharmonizációs záradékot tartalmaz.