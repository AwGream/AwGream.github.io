2019. évi LVII. törvény végső előterjesztői indokolása

az Észak-Macedón Köztársaságnak az Észak-atlanti Szerződéshez való csatlakozásáról szóló Jegyzőkönyv kihirdetéséről

-----STARTING---POINT---ALTALANOS---

Általános indokolás

Jelen törvényjavaslat célja az Észak-Macedón Köztársaságnak az Észak-atlanti Szerződéshez való csatlakozásáról szóló Jegyzőkönyv (a továbbiakban: Jegyzőkönyv) kihirdetése.

Az Észak-atlanti Szerződés Szervezete (NATO) 2018. júliusi 11-i brüsszeli csúcstalálkozóján született döntés alapján az Észak-Macedón Köztársaság meghívást kapott az Észak-atlanti Szerződéshez való csatlakozásról szóló tárgyalások megkezdésére. A csatlakozási tárgyalások 2018 novemberében sikeresen lezárultak.

A csatlakozási tárgyalások lezárását követően a jelenlegi részes államok az adott meghívott országra vonatkozóan külön un. csatlakozási jegyzőkönyvet készítenek. A csatlakozási jegyzőkönyvben a jelenlegi tagok egyhangúlag döntenek az új tagállam felvételéről. Az eljárást az Észak-atlanti Szerződés 10. cikke alapozza meg, amely szerint „[a] Felek egyhangú megegyezéssel a Szerződéshez való csatlakozásra hívhatnak meg bármely más európai államot, amely képes arra, hogy elősegítse a Szerződés elveinek továbbfejlesztését, és hozzájáruljon az észak-atlanti térség biztonságához. Minden ekként meghívott állam a Szerződés részévé válhat, ha csatlakozási okiratát az Amerikai Egyesült Államok Kormányánál letétbe helyezi. Az Amerikai Egyesült Államok Kormánya mindegyik Felet értesíti az egyes csatlakozási okiratok letételéről”.

E Jegyzőkönyvnek a leendő tag nem részes állama, azt nem írja alá, nem erősíti meg. A Jegyzőkönyv a tagállamok által történő megerősítést követően, az utolsó megerősítő okirat letétbe helyezésekor vagy a megerősítéssel azonos eljárásról szóló értesítés megküldése után lép hatályba.

A Jegyzőkönyvnek az összes jelenlegi tagország által történő megerősítését, tehát hatályba lépését követi a jelölt államok meghívása - az eddigi gyakorlat szerint NATO-főtitkári levél formájában - az Észak-atlanti Szerződéshez való csatlakozásra.

Az Észak-atlanti Tanács tagállamai 2019. február 6-án írták alá a Jegyzőkönyvet. Ennek eredményeként kezdetét vehette a Jegyzőkönyv megerősítésének folyamata a NATO tagállamaiban. Miután e folyamat valamennyi tagállamban sikeresen lezajlott, és valamennyi tagállam letétbe helyezi a csatlakozási okmányokat, a NATO főtitkára meghívó levelet küld Észak-Macedóniának.

Miután letétbe helyezi az USA Kormányánál a saját csatlakozási okiratát, az Észak-Macedón Köztársaság az Észak-atlanti Szerződés Szervezete teljes jogú tagjává válik.

A NATO-nak a nyugat-balkáni térség ezen országgal történő bővítése jelentős mérföldkő az euro-atlanti térség biztonsága és stabilitása erősítésében. Magyarország e térséggel szomszédos országként kiemelten érdekelt a nyugat-balkáni országok stabilitásának és biztonságának tartóssá tételében és ezért külpolitikájának egyik prioritást jelentő elemeként kezdettől fogva aktívan támogatta a térség országainak euro-atlanti integrációját. Erre tekintettel az Észak-Macedón Köztársaság meghívása hazánk külpolitikai, biztonságpolitikai és külgazdasági érdekeit is szolgálja és külpolitikai törekvéseinek sikerét is jelenti. Tagságának megvalósulása emellett új minőségi szintre helyezi a kapcsolatokat, és az eddiginél is kedvezőbb lehetőségeket kínál a velük folytatott együttműködés továbbfejlesztésére.

-----STARTING---POINT---RESZLETES---

Részletes indokolás

A Jegyzőkönyv a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért kötelező hatályának elismerésére az Nsztv. rendelkezéseit kell alkalmazni.

Az 1. §-hoz

Az Nsztv. 7. § (1) bekezdés a) pontjára, (3) bekezdés b) pontjára, valamint 9. § (1) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást és az törvénnyel kerül kihirdetésre.

Az Nsztv. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad.

A 2. §-hoz

Az Nsztv. 7. §-ban és 9. §-ban foglaltak szerint a kihirdetés az Országgyűlés hatáskörébe tartozik.

A 3. §-hoz

A Nsztv. 10. § (1) bekezdés b) pontjában, illetve a (2) bekezdésében foglaltaknak megfelelően a törvényjavaslat e szakasza rögzíti a belső jogba transzformált Jegyzőkönyv hiteles angol és magyar nyelvű szövegét.

Jelen Jegyzőkönyvet, melynek angol és francia nyelvű szövege egyaránt hiteles, az Amerikai Egyesült Államok Kormányának levéltárában kell elhelyezni.

A Jegyzőkönyv akkor lép hatályba, amikor az Észak-atlanti Szerződés részes Feleinek mindegyike, annak elfogadásáról értesítette az Amerikai Egyesült Államok Kormányát. Az Amerikai Egyesült Államok Kormánya az Észak-atlanti Szerződés részes Feleinek mindegyikét tájékoztatja minden egyes értesítés beérkezéséről és a jelen Jegyzőkönyv hatálybalépésének napjáról.

A Jegyzőkönyv rögzíti, hogy hatálybalépésével egyidejűleg, az Észak-atlanti Szerződés Szervezetének főtitkára, minden részes Felet képviselve, az Észak-atlanti Szerződéshez történő csatlakozásra szóló meghívást juttat el az Észak-Macedón Köztársaság Kormányának.

A Szerződés 10. Cikkének megfelelően, az Észak-Macedón Köztársaság azon a napon válik részes Féllé, amikor a csatlakozási okiratát letétbe helyezi az Amerikai Egyesült Államok Kormányánál.

A 4. §-hoz

A 4. § a törvény hatálybalépéséről rendelkezik.

Az 5. §-hoz

Az 5. § a törvény végrehajtásáért felelős minisztert nevezi meg.