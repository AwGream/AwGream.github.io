2015. évi CXCIV. törvény indokolása

egyes hatósági eljárások illetékének és igazgatási szolgáltatási díjának megszüntetéséről

-----STARTING---POINT---ALTALANOS--- 

Az állami ügyintézés reformjának egyik célja, hogy az állampolgárok és a vállalkozások széles körét terhelő fizetési kötelezettségeket keletkeztető adminisztratív terheket egyszerűsítse vagy megszüntesse. Tekintettel arra, hogy a fizetési kötelezettségeket is keletkeztető adminisztratív terhek elsősorban illeték- valamint igazgatási szolgáltatási díj fizetésére vonatkozó kötelezettség formájában érintik az állampolgárokat és a vállalkozásokat, ezért a Kormány az érintettek véleményét kérte a megszüntetendő illetékek vagy díjak meghatározásához.

Az egyes hatósági eljárások illetékének és igazgatási szolgáltatási díjának megszüntetéséről szóló törvény célja a közigazgatási hatóságok által lefolytatott eljárások során fizetendő egyes illetékek és igazgatási szolgáltatási díjak megszüntetése az állampolgárok és a vállalkozások adminisztratív terheinek csökkentése érdekében.

-----STARTING---POINT---RESZLETES---

Az 1-2. §-hoz

A közigazgatási hatóságok által lefolytatott eljárások során fizetendő illetékek és igazgatási szolgáltatási díjak az állampolgárok és a vállalkozások anyagi terheit növelik.

Az illetékekről szóló törvény (a továbbiakban: Itv.) módosításának célja, hogy csökkentse az állampolgárok szükségszerű okmánycseréből adódó adminisztrációs és anyagi terheit.

A módosítás eredményeként illetékmentessé válik az állandó személyazonosító igazolvány és lakcímet igazoló hatósági bizonyítvány kiadására irányuló eljárás, továbbá a családi állapot változásból eredő névváltozás miatt indult okmánycserére irányuló hatósági eljárás. Ingyenes továbbá az eltulajdonított okmány pótlására irányuló eljárás, a mozgásában korlátozott személy parkolási igazolványának pótlásával kapcsolatos hatósági eljárás, a hatósági erkölcsi bizonyítvány, az oktatási igazolvány, a mezőgazdasági és erdészeti gépkezelői jogosítvány, továbbá a vállalkozói igazolvánnyal, az üzlet működési engedélyével kapcsolatos eljárás, a népi iparművészeti igazolvánnyal kapcsolatos eljárás valamint a cégiratok kiállítása, és a cégiratok másolatának megküldése, amennyiben azt a cég tagja vagy képviselője kéri.

A törvény alapján illetékmentessé válik a gépjárművezetői engedély első alkalommal történő kiállítása, az állampolgárok építési engedélyezéssel járó a 160 m2 hasznos alapterületnél kisebb, más önálló rendeltetési egységet nem tartalmazó lakóépület engedélyezési eljárása.

Illetékmentes lesz továbbá valamennyi adóhatósági igazolás kiállítása is, tovább egyszerűsítve azon ügyek intézését, amely során adóhatósági igazolás beszerzése válik szükségessé.

A 3-4. §-hoz

A személyazonosító jel helyébe lépő azonosítási módokról és az azonosító kódok használatáról szóló törvény módosításának eredményeként az állampolgár mentesül az igazgatási szolgáltatási díj megfizetése alól, ha az adóazonosító jelet, valamint a Társadalombiztosítási Azonosító Jelet igazoló hatósági igazolvány pótlása annak eltulajdonítása miatt válik szükségessé.

Az 5. §-hoz

Az illetékekről szóló 1990. évi XCIII. törvény módosításáról, valamint a hiteles tulajdoni lap másolat igazgatási szolgáltatási díjáról szóló törvény értelmében az ingatlan-nyilvántartási eljárásért igazgatási szolgáltatási díjat kell fizetni. A módosítás csökkenti az állampolgárok örökléssel összefüggő tulajdonjog és haszonélvezeti jog bejegyzésével kapcsolatos terheit azáltal, hogy az ingatlan-nyilvántartási eljárások tárgyi illetékmentességi körét bővíti.

A 6. §-hoz

A mozgásában korlátozott személy parkolási igazolványának pótlása igazgatási szolgáltatási díjköteles hatósági eljárás. A módosítás eredményeként a mozgásában korlátozott személy mentesül a parkolási igazolvány pótlásáért fizetendő igazgatási szolgáltatási díj megfizetése alól.

A 7. §-hoz

A vállalkozások terheinek csökkentése érdekében megszüntetésre kerül a számviteli beszámoló közzétételéért fizetendő igazgatási szolgáltatási díj.

A 8. §-hoz

A bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló törvény alapján a hatósági erkölcsi bizonyítvány kiállítása igazgatási szolgáltatási díjköteles. Az egyébként 90 napig érvényes hatósági erkölcsi bizonyítvány ingyenesen igényelhetővé válik.

A 9. §-hoz

A jelnyelvi tolmács névjegyzékbe vételéhez igazgatási szolgáltatási díjat kell fizetni, amelyet törvényi felhatalmazás alapján miniszteri rendelet állapít meg. A magyar jelnyelvről és a magyar jelnyelv használatáról szóló törvény módosításával a jelnyelvi tolmács névjegyzékbe vételéhez kapcsolódó hatósági eljárás ingyenessé válik.

A 10. §-hoz

A diákigazolvány és a pedagógusigazolvány kiállításáért jelenleg igazgatási szolgáltatási díjat kell fizetni. A nemzeti köznevelésről szóló törvény módosításával ezen igazolványok kiállításához kapcsolódó hatósági eljárások ingyenessé válnak.

A 11. §-hoz

A törvény illetékmentessé teszi az állandó személyazonosító igazolvány és a lakcímet igazoló hatósági igazolvány kiadására irányuló eljárásokat, és hatályon kívül helyezi az Itv. vonatkozó alcímét, ezért a jogszabályi összhang megteremtése érdekében indokolt rendelkezni arról, hogy az e-kártya megvalósításához szükséges egyes törvények, valamint az állami és önkormányzati szervek elektronikus információbiztonságáról szóló 2013. évi L. törvény módosításáról szóló 2015. évi CXXX. törvény 1. melléklete nem lép hatályba.

-----STARTING---POINT---VEGE---

A 12. §-hoz

A törvény hatályba léptető rendelkezéseit tartalmazza.