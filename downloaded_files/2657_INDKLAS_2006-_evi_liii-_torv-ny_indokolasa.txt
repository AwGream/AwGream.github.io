2006. évi LIII. törvény indokolása

a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről

-----STARTING---POINT---ALTALANOS--- 

Jelen törvény célja, hogy előmozdítsa a nemzetgazdasági szempontból jelentős beruházások által támasztott speciális igényeknek megfelelő szabályozási környezet kialakítását. Ezért a törvény a kockázatok kiküszöbölése, valamint az építésügyi engedélyezési eljárások felgyorsítása, és a hatóság hatékonyságának növelése érdekében számos módosító rendelkezést tartalmaz.

A törvény kidolgozása előtt elvégzett felmérések több ponton is olyan hiányosságokat, következetlenségeket észleltek, amelyek a nagy jelentőségű beruházások esetében hazánk versenyképességének csökkenésével járhatnak. Az egymásra épülő hatósági eljárási szakaszok meghosszabbítják az egyes fejlesztések, beruházások előkészítési idejét. Az eljárásokban részt vevő hatóságok költségeit felesleges ismétlések és párhuzamosságok növelik. A hatósági engedélyezés bonyolultsága, költség- és időigényessége könnyen a fejlődés gátjává válhat, kifejezett környezetvédelmi, közlekedési és egyéb kulcsfontosságú fejlesztések késedelméhez vagy elmaradásához is vezethet. Ezen tényezők rontják Magyarország tőkevonzó képességét és versenyképességét a fenntartható fejlődés elősegítése területén és a gazdasági folyamatokban. Tekintettel arra, hogy a késedelem a jelentős ügyekben rendkívül nagy károkat tud okozni, indokoltnak látszik a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseinek kiegészítése, biztosítva ezen ügyekben a hatóság gyors, ugyanakkor hatékony eljárását.

A kiemelt beruházások fent jelzett gyors és hatékony elbírálása ahhoz is szükséges, hogy az Európai Unió által a Kohéziós Alapból és a strukturális alapokból biztosított támogatások teljes egészében lehívhatók legyenek, hazánk társadalma és gazdasága így a csatlakozásból a lehető legtöbbet profitálhasson. A törvény az európai uniós, illetőleg a magyar központi költségvetési forrásokból finanszírozott beruházások mellett a teljes mértékben magánforrásokból finanszírozott beruházások hatékonyabb engedélyezésének elősegítését is célul tűzi ki azzal, hogy objektív követelményeknek történő megfeleléshez köti ezen beruházásoknak a törvény által meghatározott speciális eljárási rend körébe vonását.

-----STARTING---POINT---RESZLETES---

Az 1. §-hoz

A törvény rendelkezései a speciális szabályok alkalmazását csak abban a körben teszik lehetővé, amikor a közigazgatási hatóságok számára előírt rövidebb határidőnek, így nagyobb munkatehernek megvan az „ellentételezése”, azaz a beruházás nemzetgazdasági jelentőségű, az adott ügy gyors és hatékony eldöntése az eljárást kezdeményező ügyfélen túl az egyéb érintettek széles köre számára is fontos gazdasági, társadalmi érdek. Tekintettel arra, hogy általános jelleggel nem határozható meg a kiemelt jelentőségű ügyek köre, a Kormány rendeletében - az ügy tárgyának, illetve a hatósági eljárás típusának pontos, az egyes beruházások előkészítéséhez kapcsolódó rögzítésével - dönt arról, hogy mely ügy minősül nemzetgazdasági szempontból kiemelt jelentőségűnek, s ezzel a törvényben biztosított speciális szabályokat rendeli alkalmazni.

A törvény szerint az 1. § a kiemelt jelentőségű ügyek körére vonatkozóan két csoportot állapít meg. A Kormány kiemelt jelentőségű ügynek minősítheti egyrészt az Európai Unió által a Kohéziós Alapból és a strukturális alapokból finanszírozott beruházások hatósági engedélyezési eljárásait. A kiemelt jelentőségű ügyek második csoportját azon hatósági engedélyezési eljárások alkotják, amelyek - bár nem részesülnek uniós támogatásban - költségvetési támogatások felhasználásával valósulnak meg, és a törvényben meghatározott objektív ismérveknek történő megfelelésük által kiemelt nemzetgazdasági jelentőséggel bírnak.

A 2. §-hoz

A törvény 2. §-a alapján az eljárást a Kormány rendeletében egyedileg kijelölt szerv folytathatja le. Kormányrendeleti kijelölés hiányában pedig az ügyben egyéb esetben másodfokon eljáró szerv. A Kormánynak tehát széles mérlegelési lehetősége van arra, hogy a területileg illetékes, ám de egyéb eljárások miatt rendkívül leterhelt közigazgatási szerv helyett másikat jelöljön ki, továbbá ugyanazon szerveknek az azonos vagy hasonló ügyek tekintetében történő kijelölése által a szaktudás behatárolt számú hatóságnál koncentrálódhat, amely alkalmas a szakmai hozzáértés fokozottabb biztosítására. Ez a megoldás ugyanakkor kezeli az egyébként első fokon eljáró szervek leterheltségéből adódó késéseket, valamint bizonyos mértékben többletgaranciát ad az eljárás törvényes lefolytatására.

A 3. §-hoz

A törvény 3. § (1) bekezdése a kiemelt jelentőségű ügyek elintézésére az általános ügyintézési határidőt 60 napra maximálja, ezenfelül a törvény hatálya alá tartozó ügyekben soronkívüliséget ír elő. A törvény 3. § (2) bekezdése ugyanakkor biztosítja, hogy a hatóság vezetője - ha az adott ügyben felmerülő körülmények alapján megállapítható, hogy az eljárásra a 60 nap mégsem elegendő - az eljárást meghosszabbíthassa.

A 4. §-hoz

A törvény 4. §-a az engedélyezési eljárásokban felmerült gyakorlati igénynek kíván eleget tenni, lehetővé téve azt, hogy - az eljáró hatóság által szükséges mértékben - kiemelt jelentőségű ügyekben a hatóság kezdeményezésére már a hatósági eljárás Ket. szerinti (tehát az engedély iránti kérelem beadása előtt) megindulása előtt az engedélyező hatóság, valamint az eljárásban részt vevő szakhatóságok a beruházóval egyeztetést tartsanak. Az egyeztetésről emlékeztető készül, amely azonban az egyeztetésen részt vevők számára csak tájokoztatásul szolgál, jogi relevanciával nem bír. Hasonló megoldást tartalmaz a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény is.

Az 5. §-hoz

A szakhatóság eljárására vonatkozóan a törvény 5. §-a eltérést nem engedve tizenöt napos határidőt határoz meg, amelyet a Ket. vonatkozó rendelkezésétől eltérően csak nyolc nappal lehet meghosszabbítani. Mivel a szakhatóság eljárásának időtartama nem számít bele az alapeljárás határidejébe, a kérelmező ügyfelet, valamint az eljáró hatóságot a meghosszabbításról haladéktalanul értesíteni kell, mert az érintettek csak így szerezhetnek tudomást arról, ha az eljáró hatóság számára irányadó határidő lejárt.

A 6. §-hoz

Mivel a többszöri hiánypótlás gyakran vezet az engedélyezési ügyek elhúzódásához a törvény korlátozni kívánja ennek lehetőségét. Tekintettel arra, hogy a tényállás tisztázásához szükséges adatok pontos tartalma nem állapítható meg minden esetben egy alkalommal, ezért a törvény ugyanakkor lehetővé teszi a tényállás tisztázásához szükségek adatok közlésére irányuló felhívás még egy alkalommal történő kiadását.

Az eljárás érdemi egyszerűsítését és gyorsítását teszi lehetővé a törvény 6. §-ának (2) bekezdése azzal, hogy mentesíti a szakhatóságot azonos eljárások ismételt lefolytatása alól. Amennyiben a szakhatóság ugyanazon szakkérdésben azonos ténybeli alap mellett - hatóságként jogerősen vagy szakhatóságként jogerősen lezárt ügyben - már állást foglalt, úgy más ügyben csak akkor foglalhat állást a megkeresés tárgyában, ha az állásfoglalás kialakítása óta az annak kialakításánál figyelembe vett körülményekben az ügy érdemére kiható változás állt be. Ennek mérlegelése egyedül a szakhatóság feladata. Ha a szakhatóság a fenti feltételeket teljesülni látja, a megkereső hatóságot a korábbi állásfoglalás megküldésével tájékoztatja.

A 7-10. §-hoz

A törvény a közigazgatási hatósági eljárás mellett a meghozott érdemi határozatok elleni bírósági felülvizsgálat rendjét is szabályozza. A hatósági eljárást a kiemelt jelentőségű ügyek esetében a közigazgatási perek általános szabályainál gyorsabb elbírálást lehetővé tevő bírói jogorvoslat követné. Ez a közigazgatási döntések bírósági törvényességi felülvizsgálatával, illetve a jogorvoslati joggal kapcsolatos alkotmányossági követelményeket kielégíti. A perekre a 8. § (1) bekezdése alapján a Fővárosi Bíróság rendelkezik kizárólagos illetékességgel; ítélkezési gyakorlatának egységességét a Legfelsőbb Bíróság az ítélkezés elvi irányításának eszközei mellett a törvény által kifejezetten megnyitott felülvizsgálati eljárásokban kialakított gyakorlata útján is biztosítja. A 8. § (1) bekezdés a törvény hatálya alá tartozó beruházások jelentős költségére, valamint az engedélyezési eljárások bonyolultságára tekintettel kötelező jogi képviseletet ír elő.

A törvény 8. §-a soron kívüli, szigorú határidőkhöz kötött eljárási rendet ír elő a hatóság, valamint a bíróság számára az ügy iratainak a bírósághoz történő továbbítása, valamint a végrehajtás felfüggesztése iránti kérelem tárgyában történő döntés tekintetében. A szakhatóságoknak az alperes hatóság általi perbehívása a 8. § (4) bekezdése alapján szintén időben korlátozott. Az ellenérdekű fél perbeli beavatkozására vonatkozóan is részletes szabályokat tartalmaz a törvény 8. § (5) bekezdése annak érdekében, hogy az eljárás időben kellően behatárolt legyen.

A bíróság eljárásának időbeli elhúzódását a törvény 9. §-a a hiánypótlás egyszeri lehetővé tételével, valamint  a szünetelés lehetőségének kizárásával is akadályozza.

Tekintettel arra, hogy a gyakorlatban előforduló legtöbb esetben okirati bizonyítékok alapján dönt a bíróság a felülvizsgálat tárgyában, a törvény 9. § (3) bekezdése a felek döntésére bízza, hogy kívánják-e tárgyalás tartását. Amennyiben a felek kérelmére a bíróság tárgyalást tart, a törvény pontos határidőket ad meg ennek megtartása, valamint a bíróság döntése meghozatala tekintetében. A törvény 9. § (5) bekezdése a bíróság döntésének írásba foglalására és a felek részére történő kézbesítésére vonatkozóan a Pp. 333. §-ának (5) bekezdésében foglalt rövid határidőket rendeli alkalmazni.

A törvény 10. §-a kizárja a közigazgatási határozat bíróság által történő megváltoztatását, és a bíróság határozatával szembeni rendes jogorvoslatot; a Legfelsőbb Bíróság által lefolytatandó felülvizsgálati eljárást pedig kilencven napos határidőhöz köti.

A 11. §-hoz

A törvény 11. §-a előírja, hogy a hatálya alá tartozó ügyekben a küldeményeket elsőbbségi kézbesítés útján sürgősséggel kell kézbesíteni, ezzel hozzájárulva a törvény hatálya alá tartozó eljárások mielőbbi befejezéséhez.

-----STARTING---POINT---VEGE---

A 12. §-hoz

A hatályba léptető rendelkezések körében a törvény úgy rendelkezik, hogy a kihirdetését követő 45. napon lép hatályba, ezáltal elegendő időt biztosítva a hatóságok, valamint a bíróságok részére a törvény által rájuk háruló új feladatok ellátására történő felkészülésére. A törvény hatályba léptető rendelkezései alapján a már folyamatban lévő vagy még el nem kezdődött beruházásokhoz tartozó azon egyedi hatósági eljárások tartozhatnak a törvény hatálya alá, amelyek a törvény hatálybalépésekor még nem indultak meg.

A törvény a Ket. 14. §-ának új (3) bekezdésével megteremti a kapcsolatot a közigazgatási hatósági eljárás általános szabályaival azáltal, hogy a nemzetgazdasági szempontból kiemelt jelentőségű ügyekben a Ket.-et, mint mögöttes eljárási szabályt rendeli alkalmazni.

A törvény felhatalmazza a Kormányt arra, hogy meghatározza azon beruházásokat, amelyek megvalósításának hatósági engedélyezési eljárásai a törvény hatálya alá tartozzanak. A Kormány rendeletében a törvény 1. §-ában meghatározott követelményeknek megfelelő beruházásokat minősíthet kiemelt jelentőségű ügynek.

Felhatalmazást kap a Kormány arra is, hogy a szóban forgó ügyekben eljáró hatóságot és szakhatóságot meghatározza.

A nemzetgazdasági szempontból kiemelt jelentőségű ügyekben a gyorsított eljárásra tekintettel szükséges és indokolt az egyébként irányadó illetékek emelt összegben történő alkalmazása. Az igazgatási szolgáltatási díjak meghatározása az ágazati jogszabályok keretében lehetséges.