2010. évi C. törvény indokolása

a nyugdíjpénztár-választás szabadságáról

-----STARTING---POINT---ALTALANOS--- 

A törvény szorosan kapcsolódik a magánnyugdíjpénztári befizetésekhez kapcsolódó törvénymódosításokról szóló 2010. évi CI. törvényhez, amely a magánnyugdíjpénztári tagdíj-befizetés 14 hónapra történő felfüggesztését rendeli el, egyúttal az ezen időszak alatt fizetett egyéni járulék teljes egészében a Nyugdíjbiztosítási Alapot illeti meg. Ezzel egyidejűleg a törvény a magánnyugdíjpénztári tagsággal összefüggésben egyrészről eltörli a pályakezdők kötelező pénztári tagságát, másrészről visszaadja mindenkinek a saját pénze feletti szabad rendelkezés jogát, vagyis a nyugdíjpénztár-választás szabadságát. Ennek értelmében a törvény 2011. december 31-ig megteremti az - akár pályakezdőként, akár önkéntes döntés alapján - pénztártaggá vált embereknek azt a lehetőséget, hogy arról rendelkezzenek, hogy számlájuk vezetését a társadalombiztosítási nyugdíjrendszer vegye át. A visszalépés lehetősége fennáll azon személyek esetében is, akik 2012. január 1-jét megelőzően a társadalombiztosítási nyugdíjrendszerben magánnyugdíjpénztári tagságukra figyelemmel részesülnek saját jogú nyugellátásban.

-----STARTING---POINT---RESZLETES---

Az 1-2. §-hoz

A törvény a Tbj. azon rendelkezéseinek módosítását, illetve hatályon kívül helyezését biztosítja, amelyek a pályakezdők kötelező pénztári tagságára vonatkoztak.

A 3-6. és 12-13. §-hoz

A törvény az Mpt. azon rendelkezéseinek módosítását, illetve hatályon kívül helyezését biztosítja, amelyek a pályakezdők kötelező pénztári tagságára vonatkoztak.

A 7-11. és 14. §-hoz

A törvény az Mpt. rendelkezéseiben 2011. december 31-ig megteremti a társadalombiztosítási nyugdíjrendszerbe történő visszalépés lehetőségét mindazon természetes személyeknek, akik akár pályakezdőként, akár önkéntes döntés alapján váltak magánnyugdíjpénztár tagjává. A visszalépés lehetősége azon személyek esetében is biztosított, akiknek a részére 2011. végéig a társadalombiztosítási nyugdíjrendszerben magánnyugdíjpénztári tagságukra figyelemmel saját jogú nyugellátás kerül(t) megállapításra.

A visszalépés lehetőségével egyidejűleg a törvény 7. §-a a zavartalan tőkepiaci működés biztosítása érdekében garantálja, hogy a visszalépéssel érintett tagok követelésének értékét kizárólag a tagok portfoliójában lévő eszközökben kell teljesíteni. Készpénzben történő átadás - így az eszközök visszalépést megelőző kényszerértékesítése - a tőkepiacok védelmében nem kerül előírásra. Mindezeken túl az Mpt. felhatalmazó rendelkezései is pontosításra, kiegészítésre kerülnek, illetve más kapcsolódó törvényi rendelkezéseket is hatályon kívül kell helyezni.

-----STARTING---POINT---VEGE---

A 15. §-hoz

A törvény 2010. november 3-án lépett hatályba.