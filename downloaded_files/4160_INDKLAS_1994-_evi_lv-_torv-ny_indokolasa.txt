1994. évi LV. törvény indokolása

a termőföldről

-----STARTING---POINT---ALTALANOS--- 

1. A tulajdonreformot előkészítő törvénykezés folyamatában hatályba léptek azok a jogszabályok, amelyek alapján a termőföldek tulajdoni viszonyainak átalakítása megvalósulhat. A termőföldek magántulajdona a kárpótlási törvények, a szövetkezeti törvény, az állami tulajdon privatizációjára, a földkiadásra vonatkozó és más egyéb törvények végrehajtásának együttes eredményeként válhat meghatározóvá.

1990-ben az ország 8,2 millió hektár termőföld területének mintegy 27%-a állami tulajdonban, 42%-a szövetkezeti tulajdonban, 24 %-a a szövetkezeti tagok egyéni tulajdonában és 7 %-a magántulajdonban állt. Az állami és a szövetkezeti tulajdon átalakítását megvalósító intézkedések eredményeként a magántulajdon aránya időközben legalább 35 %-ra nőtt. A tulajdoni változások adminisztrálása, bejegyzése még hosszú ideig eltart. A magántulajdon fokozatos növekedése állandósult folyamattá vált.

2. A tulajdonviszonyok átrendeződése tette időszerűvé a termőföldre vonatkozó új törvény megalkotását. Ez a törvény a magántulajdonú földek túlsúlyára figyelemmel szabályozza újra a termőföldek forgalmát, használatát, hasznosítását és védelmét. Első ízben fogalmazza meg a talajvédelem alapvető szabályait.

A földről szóló 1987. évi I. törvény /Ftv./ még ma is hatályos szabályrendszere a nagyüzemi prioritásokat tükrözi, az állami és a szövetkezeti tulajdon elsődlegességét hangsúlyozza, ezért nem alkalmas a termőföldek tulajdonával, használatával és hasznosításával kapcsolatos piacgazdasági intézmények működtetésére. Elkerülhetetlen tehát, hogy az Ftv-t egy új, megváltozott szemléletet tükröző, és a földpiaci körülményekhez és igényekhez alkalmazkodó törvény váltsa fel.

-----STARTING---POINT---RESZLETES---

I. fejezet

Bevezető rendelkezések

Az 1-3. §-hoz

1. A Javaslat a törvény hatályát a Ftv. hatályától eltérően határozza meg.

A Ftv. hatálya az ország területén lévő valamennyi földre kiterjedt úgy, hogy négyféle rendeltetésü földet különböztetett meg. A föld rendeltetése szerint termőföld, építmény elhelyezésére szolgáló-, különleges rendeltetésű és hasznosításra alkalmatlan föld lehetett.

A Javaslat szerint a törvény hatálya csak a termőföldre terjed ki. A termőföld fogalma alá tartozó földeket a javaslat a Ftv-vel azonos körben állapítja meg. A földek rendeltetés szerinti csoportosítását eredetileg az az igény indokolta, hogy a földjogi szabályozás ne a földek fekvéséhez igazodjon /tehát pl. a földvédelem szabályai ne aszerint különbözzenek, hogy a föld belterületen, külterületen vagy a zártkertben van/, hanem a rendeltetést vegye alapul. Azonos rendeltetésű földre, függetlenül a fekvésétől, azonos szabályok vonatkozzanak. Ennek az elvnek a következetes megvalósítását már az Ftv. is áttörte azzal, hogy termőföld rendeltetésü belterületi föld létezését nem ismerte el, mert a település céljára szolgáló, vagyis belterületi földeket - rendeltetésük szerint - az építmény elhelyezésére szolgáló földek közé sorolta be.

Ezen túlmenően a Ftv. a különböző rendeltetésü földek közül gyakorlatilag csak a termőföldre tartalmazott teljeskörűen szabályokat. Az építmény elhelyezésére szolgáló földek szabályozását kifejezetten csak a beépített és a beépítetlen építési telkek tulajdonjogának megszerzésére vonatkozó korlátozások alkották.

A különleges rendeltetésű földekre pedig a Ftv.-nek mindössze két rendelkezése vonatkozott. Az egyik, amelyik azt a magától értetődő szabályt mondta ki, hogy a különleges rendeltetésű föld kezelői joga csak állami szervek között ruházható át. A másik szabály szerint pedig a különleges rendeltetésű földre is vonatkozik a hasznosítási kötelezettség. A hasznosításra alkalmatlan földekre a Ftv. nem tartalmazott szabályokat.

Mivel a beépített és beépítetlen építési telkekre vonatkozó tulajdonszerzési korlátozások megszűntek, a Ftv-nek az építmény elhelyezésére szolgáló földekre vonatkozó joganyaga meghaladottá vált. Ez egyidejűleg azzal a következménnyel is jár, hogy a földek rendeltetés szerinti csoportosítása is értelmét veszítette, hiszen bármely csoportosítás öncélúvá válik, ha az egyes csoportokba besorolt földekhez nem kapcsolódik sajátos szabályozás.

A Javaslat ezért a földek rendeltetés szerinti kategóriákba sorolását megszünteti, s helyette csak a termőföldre tartalmaz szabályokat. Ugyanakkor kimondja azonban, hogy a termőföldek hasznosítására és védelmére vonatkozó szabályokat alkalmazni kell azokra a földekre is, amelyek korábban építmény elhelyezésére szolgáló, különleges rendeltetésű vagy hasznosításra alkalmatlan földnek minősültek. Ez a szabály teremti meg a kapcsolatot az Ftv. és a Javaslat szerinti törvény hatálya között.

A rendelkezés gyakorlatilag azt jelenti, hogy a Javaslat a földhasznosítás és a földvédelem szempontjából a törvény tárgyi hatálya körébe ugyancsak bevonja a termőföldnek nem minősülő más földeket is, anélkül azonban, hogy ezeket rendeltetésük szerint felosztaná.

A haszonbérletre vonatkozó szabályok alkalmazása kivételével a Javaslat szerint a törvény tárgyi hatálya alá tartoznak a ténylegesen mező- és erdőgazdasági művelés alatt álló belterületi földek is, amíg azokat az Országos Építésügyi Szabályzatban meghatározott építési telekké, építési területté, illetőleg területté nem alakítják. A kialakítás megtörténtét szükség esetén az illetékes építésügyi hatóság igazolja. A kialakítás időpontjától ezek a földek - függetlenül attól, hogy azokon ténylegesen mezőgazdasági vagy erdőgazdasági termelést folytatnak -e - már nem tartoznak a Javaslat szerinti törvény tárgyi hatálya alá.

2. A Javaslat deklarálja, hogy a termőföld tulajdonjogának megszerzésére, illetőleg a szerzés tilalmára, használatára, hasznosítására valamint a földvédelemre vonatkozó szabályokat állapítja meg.

A Javaslat szerint termőföld az erdő művelési ágú föld is. A törvény hatálya azonban nem terjed ki az erdő létesítésének, rendeltetésének, kezelésének, használatának és más olyan kérdéseknek a szabályozására, amelyekről az erdőről és a vadgazdálkodásról szóló 1961. évi VII. törvény rendelkezik.

Nem tartoznak a Javaslat szerinti törvény szabályozási körébe a föld mint környezeti elem védelmére vonatkozó szabályok, továbbá azok a szabályok, amelyekben a föld, mint védett természeti tárgy jelenik meg. /1-2. §./

3.A Javaslat a törvény rendelkezéseinek alkalmazását elősegítendő meghatározza a törvényben használt egyes fogalmak tartalmát. /3. §./

II. fejezet

A termőföld tulajdonjogának megszerzése

A 4-10. §-hoz

1. A Javaslat a termőföld tulajdonjogának megszerzését általában korlátozott mértékben teszi lehetővé, egyes jogalanyokat pedig kizár abból a lehetőségből, hogy termőföldre, vagy védett természeti területre tulajdonjogot szerezzenek. A föld, mint természeti tárgyú ugyanis korlátozott mértékben áll rendelkezésre, nem szaporítható és mással sem helyettesíthető.

A Javaslat kiindulópontja az, hogy hazánk a magántulajdonon alapuló piacgazdaság kialakulásához vezető átmeneti időszakban van. A termőföld piaca, valóságos értékének megfelelő ára a hosszú időszakon keresztül mesterségesen visszafejlesztett ingatlanforgalom miatt még nem alakulhatott ki. Ezért az átmeneti időszakban a termőföld tulajdonának megszerzését a belföldiek részére csak korlátozott mértékben indokolt lehetővé tenni, annak érdekében, hogy a földhözjutás lehetőségének egyenlő esélyét a jogi szabályozás mindenki számára biztosítsa.

 A külföldiek részére ugyanakkor - a fenti okok alapján - nem indokolt az átmeneti időszakban a termőföldhöz jutás lehetőségét megadni. A tulajdonszerzési lehetőség kizárása nincs ellentétben az Európai Közösséggel kötött megállapodással, amelynek értelmében elegendő, ha a törvény a külföldiek részére csak a haszonbérleti jog megszerzését biztosítja.

 A tulajdonszerzési korlátozás, illetőleg tiltás nélkül az átmeneti időszak a termőföld tulajdonjogának monopolizálását tenné egyesek számára lehetővé és torz birtokstruktúra kialakulásával járna. Távlatban természetesen a korlátozás nélküli tulajdonszerzés elismerése jelentheti a teljes visszatérést a magántulajdonon alapuló földpiaci követelményekhez.

2. A tulajdonszerzési módok, a tulajdonosváltozás eseteinek sokfélesége miatt a Javaslat egyértelművé teszi, hogy a szerzési korlátozások és tilalmak alkalmazása során mit kell tulajdonszerzésnek tekinteni. Ezzel a termőföldre vonatkozó tulajdonszerzés és a Polgári Törvénykönyvnek a tulajdonjog megszerzésére vonatkozó általános szabályai közötti viszony is tisztázódik.

 A Javaslat bármely tulajdonosváltozást eredményező jogi tényt tulajdonszerzésnek tekint, kivéve a törvényes örökléssel, az elbirtoklással, a ráépítéssel, a kisajátítással és a kárpótlási célú árverés során történő tulajdonszerzést. A kivételként felsorolt esetekre a tulajdonszerzési korlátozások és tilalmak nem vonatkoznak. A kivételek körét egyes jogalanyokhoz kapcsoltan a Javaslat további rendelkezései bővítik.

 A termőföld tulajdonjogának megszerzésére vonatkozó szabályokat egyébként a 2. § (2) bekezdése értelmében a mező- vagy erdőgazdasági művelés alatt álló belterületi földre is alkalmazni kell.

A belföldi magánszemélyek részére a Javaslat a termőföld tulajdonjogának megszerzését legfeljebb 300 hektár területnagyságig engedi meg, amelynek aranykorona (AK) értéke a 6000 AK-t nem haladhatja meg. A javasolt rendelkezés szerinti területi nagyság, illetőleg AK érték az a maximum, amely nem léphető túl.

A Javaslat szerinti mértékig az a magánszemély szerzőképes, akinek a tulajdonában még nincs termőföld. A termőföld-tulajdonnal rendelkező magánszemélyek viszont a Javaslat szerinti területnagyság és AK érték, valamint a tulajdonban meglevő termőföld területnagyságának és AK értékének különbözete erejéig szerzőképesek.

A lehetséges tulajdonszerzés mértékének megállapítása során mind a tulajdonban már meglevő, mind pedig a megszerezni kívánt tanya területén levő termőföld figyelmen kívül marad. A rendelkezés a legfeljebb 6000 m2 területtel kialakított, vagy kialakításra kerülő tanyákat kedvezményezi. A tulajdonszerzési korlátozás nem vonatkozik arra a megszerezni kívánt termőföldre sem, amely a belföldi magánszemély tulajdonában volt termőföld helyébe lép. Ide tartozik a meglévő termőföld kisajátításáért kapott kártalanítási összegből megvásárolt, továbbá a meglévő termőföld elcserélése útján szerzett, valamint a közös tulajdon természetbeni megszüntetése útján megszerzett termőföldtulajdon. (Kedvezményezett tulajdonszerzés).

A belföldi jogi személyek és jogi személyiség nélküli más szervezetek termőföld tulajdonjogát nem szerezhetik meg, kivéve a Magyar Állam, az önkormányzat, az erdőbirtokossági és legelőbirtokossági társulat és a közalapítvány. A felsorolt esetekben az egyházi jogi szermély is szerezhet termőföld tulajdont.

A Javaslat szerint a külföldi magánszemélyek és jogi személyek, valamint a belföldi székhellyel rendelkező, külföldi részvétellel működő gazdasági társaságok (a továbbiakban: külföldi) termőföld és védett természeti terület tulajdonjogát nem szerezheti meg. A szerzési tilalom azonban nem vonatkozik arra a természetvédelmi oltalom alatt nem álló termőföldre, amelynek tulajdonjogát a külföldi a már meglévő termőföldjének kisajátítása folytán kapott kártalanítási összegből vásárolja, a meglévő termőföldjének elcserélése, vagy közös tulajdonának természetbeni megszüntetése folytán szerez meg. A védett természeti terület tulajdonjogának megszerzésére a szerzési tilalom alóli kivételek nem vonatkoznak. A Javaslat a külföldiek tulajdonszerzési tilalma alól nem mentesíti automatikusan a legfeljebb 6000 m2 területtel kialakított tanyákat sem. Ezekre a tanyákra a külföldi a külön jogszabályban - a termőföldnek nem minősülő ingatlanokra (telek-, lakás-, üdülő stb.) vonatkozó szerzési engedély birtokában szerezhet tulajdonjogot. A Javaslat szerinti szabályozás megszünteti azt a lehetőséget, hogy a külföldi magán, vagy jogi személy belföldi székhelyű társaság alapítása útján szerezhesse meg a termőföld tulajdonjogát. (7-8. §)

Az ingatlannyilvántartás országos hálózatban működtetett számítógépes rendszerének kialakítása folyamatban van. Ennek megvalósulásáig a tulajdonszerzés ellenőrzése nem megoldott. Ezért a Javaslat a tulajdonszerzési korlátozásba ütköző szerződést semmissé nyilvánítja. A földhivatal ennek észlelése esetén a tulajdonjog ingatlannyilvántartási bejegyzésére irányuló kérelmet elutasítja. (9. §)

A Javaslat a termőföld és tanya eladása esetére a haszonbérlő, felesbérlő és a részesművelő részére elővásárlási jogot biztosít. Védett természeti területen a Magyar Államot is elővásárlási jog illeti meg, amelyet illetékes szervei útján a mindenkit megelőző sorrendben gyakorolhat (10. §).

III. fejezet

A termőföldek használata

11. §-hoz

A Javaslat a "termőföldek használata" kifejezést általánosító fogalomként kezeli, amely a termőföldnek, valamint a mező- és erdőgazdasági művelés alatt álló belterületi földnek a Ptk. szerinti haszonélvezeti jogon, használat jogán, telki szolgalmi jogon, földhasználati jogon alapuló használatát fogja át. Ebbe a körbe tartozik a termőföld haszonbérlete is.

A termőföld haszonbérletének a Javaslat e fejezetében meghatározott szabályai azonban - a 2. § (2) bekezdése szerint - nem vonatkoznak a mező- és erdőgazdasági művelés alatt álló belterületi földekre. Nem tartozik az e fejezetben szabályozott használat körébe az erdő művelési ágú termőföldnek az a használata sem, amely nem az imént felsorolt, a Ptk-ban meghatározott jogok valamelyikén alapul. A Javaslat 2. § (4) bekezdésének a) pontja szerint ugyanis az erdők használatára külön jogszabály, az erdőkről és a vadgazdálkodásról szóló törvény az irányadó.

A termőföldnek a haszonélvezeti jogon, a használat jogán, a telki szolgalmi jogon alapuló használatára és a termőföldön a földhasználati jog keletkezésére a Ptk. szabályai az irányadók. A Javaslat a termőfölddel kapcsolatban a Ptk. un. szomszédjogi szabályait speciális rendelkezéssel egészíti ki. Nevezetesen, a föld használóját kötelezi arra, hogy az un. izolációs távolságok beatartása érdekében a vetéstervét a szomszédos termőföld használójával egyeztesse. A kötelezettség akkor áll fenn, ha a termőföldet szaporítóanyag termelésre használják. Az izolációs távolság betartása akadályozhatja meg a különböző növényi kultúrák olyan termelését, amely a beporzás által a szaporító anyag és a vetőmag előállítását hiúsítaná meg.

12. §-hoz

A Javaslat a termőföld haszonbérletére a Ptk-nak a mezőgazdasági földterület haszonbérletére vonatkozó szabályain túlmenő, eltérő rendelkezéseket állapít meg. Az eltérő szabályozásra Ptk. felhatalmazása alapján van lehetőség.

E szabályozás következményeként a termőföld haszonbérletére elsősorban a Javaslatban foglalt szabályok az irányadók. A Ptk-nak a mezőgazdasági földterület haszonbérletére vonatkozó rendelkezései a termőföldek haszonbérletére csak akkor vehetők figyelembe, ha a Javaslat az adott kérdést a Ptk-tól eltérően nem rendezi. A Ptk-nak a mezőgazdasági földterület haszonbérletére vonatkozó szabályait ugyanakkor a termőföldnek nem minősülő más földek haszonbérletére alkalmazni kell.

A Javaslat 2. §-ának (2) bekezdésére figyelemmel a Ptk. és nem a Javaslat szerinti haszonbérleti szabályok irányadók a mező- vagy erdőgazdasági művelés alatt álló belterületi föld haszonbérletére is.

A 13-14. §-okhoz

A Javaslat szerint a termőföldre a belföldi, valamint a külföldi magán- és jogi személy egyaránt csak határozott időre köthet haszonbérleti szerződést. A rendelkezés a haszonbérlő érdekeinek védelmét juttatja közvetve kifejezésre, mivel a határozott időre kötött haszonbérleti szerződés a haszonbérbeadó részéről egyoldalú, rendes felmondással nem szüntethető meg.

A haszonbérleti szerződés határozott idejének leghosszabb időtartamát a Javaslat művelési ágak szerint differenciáltan határozza meg. A felek a javaslatban foglaltaktól eltérő rövidebb haszonbérleti időtartamban is megállapodhatnak, hosszabb időtartamban azonban nem. Nincs tehát arra lehetőség, hogy a haszonbérbeadó és a haszonbérlő a megállapodással mintegy "örökhaszonbérleti" jogviszonyt hozzon létre.

A Javaslat szerint az erdő művelési ág, vagy erdő telepítése céljából haszonbérelt termőföld haszonbérletének időtartama az egy termelési időszakot (fafajtánként eltérő átlagos vágásérettségi kort) nem haladhatja meg. Más művelési ágú termőföld haszonbérlete belföldiek esetében legfeljebb 10 év határozott időtartamig tarthat.

A külföldi haszonbérlő legfeljebb 10 évre vehet termőföldet haszonbérbe, a szőlő, vagy gyümölcsös művelési ágú termőföldre vonatkozó haszonbérlete azonban legfeljebb addig tarthat, amíg az ültetvényt értékkel tartják nyilván.

A 15-17. §-okhoz

A Javaslat az elemi csapás okozta kár címén földadófizetési kedvezményben részesített haszonbérlőt legalább ilyen arányú haszonbérfizetési kedvezményre jogosítja.

Ha a haszonbérlő kárát elemi csapás okozta ugyan, de földadófizetési kedvezményben nem részesül (mert pl. nem kell földadót fizetnie), a haszonbérlő akkor tarthat igényt méltányos haszonbér-mérséklésre, vagy elengedésre, ha az átlagos termés kétharmada sem termett meg. Ugyanez az igény illeti meg azt a haszonbérlőt, akinek a kétharmados terméskiesését nem elemi csapás, hanem más rendkívüli esemény okozta.

A 18-19. §-okhoz

A Javaslat a termőföld védelmére és a természetvédelmi érdekeket sértő haszonbérlői magatartás esetére a haszonbérbeadó részére a Ptk. 457. § (2) bekezdésében meghatározott azonnali hatályú felmondási okokon túlmenő további felmondási okokat állapít meg. A magánszemély haszonbérlőt megillető azonnali hatályú felmondási okok köre is bővül a haszonbérlő oldalán bekövetkezett olyan sajnálatos körülmények esetére, amelyek következtében már nem várható el a haszonbérlőtől a haszonbérleti jogviszony folytatása. A haszonbérlőt azonban megilleti az a jog, hogy a tulajdonos hozzájárulásával kijelölje azt a magánszemélyt, aki helyette a haszonbérleti jogviszonyt folytatja.

A 20-21. §-okhoz

A Javaslat a haszonbérleti szerződés megszűnésének esetére a Ptk. 460. §-ában foglalt szabályt, amely a haszonbérelt dolog visszaadásáról rendelkezik a termőföld haszonbérletének megszűnése esetére, a mezőgazdasági termelés érdekében végzett beruházások értékének elszámolásával és a bérlő által létesített berendezések, felszerelések elvitelével kapcsolatos szabályokkal bővíti. A haszonbérleti szerződés megszűnésekor a Javaslat a volt haszonbérlő részére előhaszonbérleti jogot biztosít, a termőföld úújbóli haszonbérbe adásának esetére.

A 22-23. §-okhoz

A Javaslat a belföldiek és a külföldiek által haszonbérelhető terület nagyságát a haszonbérlők esélyegyenlőségének megteremtése céljából korlátozza. Kedvezményezett helyzetet teremt azonban a gazdasági társaságok és a szövetkezetek részére, azért, hogy ezzel a termőföld tulajdonhoz jutott kárpótlásra jogosultak és más magánszemélyek haszonbérbeadási esélyeit - a termőföld megművelése érdekében - növelje.

A 24-25. §-okhoz

A törvény lehetőséget teremt a feles bérletre, valamint a részesművelésre is a haszonbérletre vonatkozó szabályok részbeni alkalmazásával.

IV. fejezet

A birtoktagok kialakítására irányuló eljárások

A Javaslat a birtoktagok kialakítására irányuló eljárások cím alatt foglalja össze azokat a szabályokat, amelyek a tulajdonosok szétszórt földjeinek összevonása érdekében kerülhetnek alkalmazásra. A szétszórt külterületi földek összevonására egyrészt az ún. általános birtokrendezés keretében, másrészt pedig a birtokösszevonási célú önkéntes földcsere során kerülhet sor.

A 26. §-hoz

Az általános birtokrendezés lényegében a település egészére vagy annak egy részére kiterjedő ún. polgári tagosítás lefolytatását jelenti, amelynek hazánkban is hagyományai vannak. A Javaslat azonban kerüli a tagosítás elnevezést. A hagyományos polgári tagosításnak csak egyik célja a szétszórt földek birtoktaggá történő összevonása. A polgári tagosítás rendszerint a település területének átrendezésével, az úthálózat megváltoztatásával, vizrendezési munkálatok lefolytatásával, meliorációval, erdősávok telepítésével járt együtt. A települések külterületének ésszerű átrendezéséhez azonban egyelőre hiányoznak a szervezeti, a személyi és az anyagi feltételek.

Mindezekre figyelemmel a Javaslat utal arra, hogy a hagyományos tagosításnak megfelelő un. általános birtokrendezésről külön törvény fog rendelkezni. Ennek hatálybalépéséig viszont a birtokösszevonási célú önkéntes földcsere az, amely a tulajdonosok szétszórt földjeinek összevonását szolgálhatja.

A 27. §-hoz

Az önkéntes földcsere nem új jogintézmény. A Javaslat szerinti szabályozás azonban azt megúújított, korszerűsített tartalommal idomítja hozzá a mezőgazdaság átalakított tulajdoni viszonyaihoz.

A Javaslat határvonalat húz a birtokösszevonási célú önkéntes földcsere és a polgári jogi csere között. A Javaslat szerint a birtokösszevonási célú önkéntes földcserének alapvető kritériuma, hogy a cserepartnerek egyike legalább két földrészlet tulajdonosa legyen, és a csere eredményeként ezek a földrészletek birtoktaggá válva közelebb kerüljenek egymáshoz, illetőleg legalább a megközelítésük, megművelésük körülményei kedvezőbbé váljanak. A birtokösszevonás nem feltétlenül jelenti, hogy a tulajdonos földjei közvetlenül egymás mellé kerülnek.

A 28-30. §-hoz

A birtokösszevonási célú önkéntes földcsere megszervezését a földhivataltól is kérni lehet, ha több tulajdonos több földjének egyidejű elcseréléséről van szó, a kedvezőbb birtokmegoszlás kialakítása céljából. A földhivatali közreműködést az indokolja, hogy a földek fekvésére, elhelyezkedésére, AK értékére, tulajdonosára vonatkozó alapvető adatokat a földhivatal tárolja s így lehetősége van arra, hogy a cserepartnereket összehozza.

A földhivatal a birtokösszevonási célú önkéntes földcserében nem hatóságként vesz részt. A földcsere lebonyolításához szükséges megállapodások okiratszerű elkészítése a cserepartnerek feladata. A földhivatal megrendelésre csak a földcsere földmérési munkáit végzi el és az elcserélt földeket a tulajdonos birtokába adja.

A 31-35. §-hoz

A Javaslat kimondja, hogy a különböző értékű termőföldek cseréje esetén az értékkülönbözetet, továbbá a földön levő építmény és más beruházás, a növényzet és a folyó gazdasági évben elvégzett mezőgazdasági munkák ellenértékét meg kell téríteni. Ez a rendelkezés egyértelművé teszi, hogy a csere minden esetben feltételezi, hogy a tulajdonos nemcsak másik termőföldet kap, hanem ezért a maga részéről is termőföld tulajdonjogát ruházza át. Vagyis nem tekinthető cserének az olyan megállapodás, amely szerint a tulajdonos értékkiegyenlítés címén pénzt fizet valamely termőföldért, anélkül azonban, hogy egyidejűleg meglévő földjének tulajdonjogát átruházná.

A Javaslat szerint az önkéntes földcsere végrehajtását egyes "helyhez kötött" használati jogok nem akadályozzák. Ezek jogosultjainak hozzájárulása nem szükséges az önkéntes földcseréhez. A földhivatal által szervezett eljárásba azonban mint résztvevők bekapcsolódhatnak, s így a tulajdonosváltozásról nemcsak az új tulajdonos ingatlannyilvántartási bejegyzését követően értesülhetnek.

Az elidegenítési és terhelési tilalommal, illetőleg a tartási és életjáradéki jogal terhelt föld azonban csak e tilalom jogosultjainak hozzájárulásával képezheti a földcsere eljárás tárgyát.

A Javaslat meghatározza az önkéntes földcserére irányuló eljárás résztvevőinek körét. Ezeket a résztvevőket a földhivatal által szervezett földcsere eljárásba a földhivatal hivatalból bevonja. A cserepartnerek által lebonyolított eljárásban az egyes résztvevők bevonásának elmulasztásából eredő esetleges következmények a polgári jog szabályai szerint alakulnak.

Arra figyelemmel, hogy az önkéntes földcsere szerződés megkötése a földhivatal által megszervezett földcsere eljárásban is a tulajdonosok feladata, a csereszerződés érvényességéhez szükséges hatósági jóváhagyás, illetőleg harmadik személy beleegyezésének beszerzése alól nem mentesíti az érdekelteket az a tény, hogy az eljárást a földhivatal szervezi meg.

A Javaslat szerint az önkéntes földcsere végrehajtását követően is lehetőség van általános birtokrendezés lefolytatására, mivel az a település egészének, illetőleg a település egy részének birtokviszonyait átfogóan szabályozza.

V. Fejezet

A termőföld hasznosítása és védelme

A 36-40. §-okhoz

A termőföld mással nem pótolható és folytonosan megúújítható természeti erőforrásunk. Hasznosítása olyan fontos nemzetgazdasági érdek, hogy annak kötelezettségét a Javaslat törvényi szintű szabályozás keretében írja elő a földhasználók számára. A piacgazdaság követelményeinek megfelelően azonban arra is lehetőséget biztosít, hogy a földhasználó a termelést szüneteltethesse, illetőleg szükség esetén ezt az állam elrendelhesse. Utóbbi esetekben sem engedhető meg azonban, hogy a termőtalajban visszafordíthatatlan, vagy csak jelentős ráfordításokkal megszüntethető degradációs folyamatok induljanak meg, ezért a Javaslat a talajvédelmi előírások betartását ilyen esetekre is kötelezővé teszi.

A termőföld takarékos felhasználásához fűződő nemzetgazdasági érdekek érvényesülése érdekében a Javaslat a termőföld más célú használatának tekinti azokat a tevékenységeket, amelyek során a termőföld mezőgazdasági hasznosításra alkalmatlanná válik, s ezekhez előzetes hatósági engedély beszerzését írja elő. A más célúú használat engedélyezése esetén is előírja azonban a Javaslat, hogy a termőföldet a más célú felhasználásig ideiglenesen hasznosítani kell, illetőleg a termőföldnek nem minősülő területeken a növényzetet - ha az a hasznosításnak megfelelő területfelhasználást nem akadályozza - ápolni kell.

Ugyancsak fontos érdek fűződik ahhoz, hogy a más célú használat megszűnte után a területek újrahasznosítására kerüljenek. Belterületen fekvő föld és bányaterületek esetében ezt külön jogszabályok írják elő, egyéb esetekre is elő kell azonban írni a földhasználó ezzel kapcsolatos kötelezettségeit. A Javaslat az ezzel kapcsolatos hatósági feladatokat a földhivatalokhoz telepíti.

Bizonyos esetekben előfordulhat, hogy a mezőgazdasági művelésre alkalmassá tett állami tulajdonú földet a korábbi használó nem tudja hasznosítani, vagy hasznosíttatni, ezért a Javaslat lehetőséget biztosít az önkormányzatok számára ilyen esetekben a tulajdonjog ingyenes megszerzésére.

A 41-43. §-okhoz

A Javaslat nem kíván beavatkozni a földhasználó tevékenységébe, ezért a művelési ág megváltoztatását nem köti előzetes hatósági engedélyhez. Kivételt képez ez alól a természetvédelmi oltalom alatt álló területek művelési ágának megváltoztatása, megelőzendő, hogy védett természeti értékek kerüljenek megsemmisítésre.

Az ingatlannyilvántartás egyik alapelve a tényleges állapottal egyező nyilvántartás megteremtése. A Javaslat ennek érdekében kötelező érvénnyel írja elő a földhasználó számára a művelési ág megváltoztatásának földhivatalhoz történő bejelentését.

Mivel a földek hasznosításával kapcsolatos kötelezettségek betartásához fontos nemzetgazdasági érdek fűződik, s elmulasztásukat a Javaslat földvédelmi bírsággal rendeli sújtani, ezért a kötelezettségek teljesítését rendszeresen ellenőrizni kell. Ezt a Javaslat a földhivatalok feladatává teszi.

A 44. §-hoz

A Javaslat 36. §-a szerint a termőföldet más célra felhasználni csak előzetes hatósági engedéllyel szabad. A 44. § pedig meghatározza azokat az alapvető szempontokat, melyeket a más célú használat megtervezésekor és engedélyezésekor érvényesíteni kell.

A 45. §-hoz

A termőföld más célú felhasználására sok esetben csak átmenetileg van szükség, s ezt követően az ismét eredeti állapotának megfelelően hasznosítható. A termőföld védelme érdekében nem lenne célszerű és méltányos ezekben az esetekben is a végleges más célú felhasználásra vonatkozó előírásokat alkalmazni. Természetesen annak érdekében, hogy az eredeti állapot helyreállítható legyen, bizonyos szempontból a végleges más célú felhasználásra vonatkozónál szigorúbb szabályok előírása indokolt. Ezért a Javaslat kimondja, hogy az időleges más célú használat időtartama az öt évet nem haladhatja meg, illetőleg az ilyen engedély iránti kérelemmel együtt olyan tervet kell benyújtani, melynek végrehajtása biztosítja az eredeti állapot helyreállítását.

Külön szabályozza a Javaslat a szolgalmi jog alapján végzett tevékenységek esetében az időleges más célúúhasználat kérdését. Sok esetben ugyanis olyan halaszthatatlan munkavégzésre van szükség a termőföldön, amely nem teszi lehetővé hatósági engedély előzetes beszerzését. Ilyen esetekben is elő kell azonban írni az időleges más célú használat utólagos bejelentését a földhivatalnak, hogy a hivatal a fizetendő földvédelmi járulék kérdésében rendelkezni tudjon. Az a tény ugyanis, hogy a más célú használat szolgalmi jog gyakorlása alapján történt, nem jelent mentességet a járulékfizetési kötelezettség alól.

A 46-49. §-okhoz

A Javaslat a más célú felhasználás engedélyezésére hatáskörrel általánosságban a területileg illetékes földhivatalt ruházza fel, illetőleg bizonyos speciális esetekben a megyei földhivatalt. A honvédelmi és rendészeti feladatokkal kapcsolatos más célú felhasználás engedélyezését azonban külön jogszabály hatálya alá utalja.

A helyhez kötött beruházások kivételével - melyeket a Javaslat konkrétan körülhatárol - a beruházások, adott korlátok között is, többféle módon és több helyen is elhelyezhetők. Annak érdekében ezért, hogy az engedélyező hatóság a földvédelmi szempontból legkedvezőbb megoldást választhassa, a Javaslat a beruházó számára kötelezővé teszi, hogy a beruházás elhelyezésre több változatot jelöljön meg.

50-51. §-okhoz

A termőföld védelméhez kapcsolódó nemzetgazdasági érdek megkívánja, hogy a más célú használatra vonatkozó előírások be nem tartása szankcionálásra kerüljön. A Javaslat ezért meghatározza azokat az eseteket, amikor a más célú használatot engedély nélkülinek kell tekinteni, s ezekre az esetekre az eredeti állapot helyreállításának kötelezettségét, illetőleg annak elrendelését írja elő. Megállapítja az illetékes földhivatal ezzel kapcsolatos teendőit és hatáskört biztosít a Földművelésügyi Minisztérium számára a helyreállítási kötelezettség alól való felmentésre. Az eredeti állapot helyreállítása ugyanis esetenként nagyobb kárt okozna, mint az abból származó előnyök. A felmentés megadásával kapcsolatos eljárás azonban nem tekinthető az eredeti állapot helyreállítását elrendelő határozat elleni jogorvoslati eljárásnak, továbbá a felmentésre csak rendkívül indokolt esetben kerülhet sor, s a beruházóra nézve anyagi kihatása is igen nagymértékű (földvédelmi bírság). Ezért felmentési hatáskört a Javaslat a területi szervektől függetleníti és a központ közigazgatás szintjére emeli.

Az 52-54. §-okhoz

A hatósági engedély mellet a földvédelmi járulék is a termőföld védelmét szolgálja. Egyrészt differenciált mértéke miatt a föld minőségét szem előtt tartó területtakarékos felhasználásra ösztönöz, másrészt forrásául szolgál a külön jogszabály szerinti Földvédelmi Alapnak, melyből az állam a földvédelmi szempontból indokolt tevékenységeket támogatja.

A Javaslat részletesen szabályozza azokat az eseteket, amelyekben nem kell, vagy csak csökkentett, illetőleg felemelt mértékű járulékot kell fizetni. Meghatározza továbbá a kiszabással és a megfizetéssel kapcsolatos előírásokat is.

Az 55-57. §-okhoz

A földvédelmi bírságra - az engedélyhez kötéshez és a földvédelmi járulékfizetési kötelezettséghez hasonlóan - a földvédelem, illetőleg a termőföldek rendeltetésszerű hasznosításának érdekében van szükség. A földvédelmi bírság részben a Javaslatban szereplő kötelezettségek betartásának kikényszerítését, részben pedig a már visszafordíthatatlan kártétel nemzetgazdaság részére történő megtérítését és a Földvédelmi Alapon keresztüli pótlását szolgálja.

A Javaslat részletesen meghatározza azokat az eseteket, amelyekben földvédelmi bírságot kell fizetni, s meghatározza a kiszabással és megfizetéssel kapcsolatos előírásokat is.

Annak érdekében pedig, hogy a földvédelmi érdekek maradéktalanul érvényesíthetők legyenek, s az ahhoz kapcsolódó fizetési kötelezettségek ügyében a döntések méltányossági alapon ne születhessenek, a Javaslat kimondja, hogy a járulék és bírság megfizetése kapcsán sem mentesség, sem kedvezmény nem adható. A Javaslat meghatározza a földügyekben eljáró földügyi hatóságok fórumrendszerét.

VI. Fejezet

A talaj védelme

Az 58-60. §-okhoz

A természeti erők és az emberi beavatkozások a talajt igen sokrétűen veszélyeztethetik annak fizikai, kémiai és biológiai károsodását idézhetik elő. A talajvédelem célja tehát ezen káros folyamatok megelőzése, illetve mérséklése, továbbá a már bekövetkezett károk elhárítása. A mezőgazdaság tulajdoni- és termelési viszonyainak átalakulása szükségessé teszi az helyzetnek megfelelően az állam, a földhasználó, valamint a beruházó és üzemeltető talajvédelmi feladatainak és kötelezettségeinek a nemzetközi követelményeknek megfelelő pontos meghatározását.

Mivel a talajt érő természeti és emberi eredetű káros hatások jelentős részének elhárítása a földhasználó erejét meghaladja, a termőföld termékenységének és minőségének megőrzésére irányuló tevékenységben az állam jelentős szerepvállalása is szükséges. A Javaslat szerint az államnak gondoskodnia kell a talajok minőségi állapotának folyamatos figyelemmel kíséréséről, a talajvédelem irányításáról, szervezéséről, ellenőrzéséről, valamint a talajvédő gazdálkodást ösztönző támogatási rendszer kialakításáról és működtetéséről. A termőföld minőségének védelmét megelőző jelleggel nagyrészt csak a termelési folyamatba épített talajvédő eljárásokkal, ellenőrzési rendszerrel lehet biztosítani. Ezért a Javaslat szerint a talajvédelem felügyelet és irányítása - a Környezetvédelmi és területfejlesztési Minisztérium közreműködése mellett - a Földművelésügyi Minisztérium feladata.

A 61-69. §-okhoz

A Javaslat szerint a földhasználó alapvető kötelezettsége, a termőföld olyan megművelése, amely az eredményes gazdálkodás mellett egyidejűleg a termőföld védelmét is szolgálja. Azokon a területeken, ahol a szakszerű gazdálkodás önmagában nem elégséges a káros folyamatok megelőzésére, vagy mérséklésére, ott csak megfelelő műszaki, kémiai vagy biológiai beavatkozások szakszerű alkalmazásával lehet a talaj védelmét biztosítani. Ezen talajvédelmi beavatkozások a talaj minőségét tartósan befolyásolják és speciális talajtani ismeretet igényelnek. Ezért a szükséges beavatkozásokat objektív talajvizsgálatokra alapozott talajtani szakvélemény készítésének kell megelőznie, amely a törvényben előírt esetekben a hatósági engedély vagy hozzájárulás szakmai alapját képezi. A földhasználó ilyen kötelezettségeinek meghatározása során a Javaslat a "megelőzés" elvét és az Európai Közösség országainak szabályait érvényesíti.

A 70. §-hoz

Mivel a termőföldön megvalósuló különböző célú beruházások jelentős mértékben veszélyeztetik a környező területek talajának minőségét, a Javaslat előírja a beruházások megvalósításának és üzemeltetésének engedélyezéséhez a talajvédelmi szakhatósági hozzájárulás beszerzését.

A 71-76. §-okhoz

Az állam a talajvédelemmel összefüggő területi feladatait a talajvédelmi hatóság útján látja el. A talajvédelmi hatóság a talajjal kapcsolatos beavatkozásokat és eljárásokat engedélyezi, valamint egyéb szakhatóságok talajjal összefüggő engedélyezési eljárásaihoz szakhatósági hozzájárulást ad. Az engedélyekben és a szakhatósági hozzájárulásokban foglaltakat, valamint a Javaslat egyéb talajvédelmi előírásainak betartását a talajvédelmi hatóság rendszeresen ellenőrzi, a talajvédelmi kötelezettségek betartását szakmai információkkal segíti.

A 77-78. §-okhoz

A hatóság a törvény előírásainak megsértése esetén a termőföld további romlásának megakadályozása céljából a kár okozójával szemben a kártétel súlyosságának megfelelő arányú talajvédelmi bírságot szab ki, amelyet a talajvédelem anyagi ösztönzését segítő Földvédelmi Alapba kell befizetni.

-----STARTING---POINT---VEGE---

VII. fejezet

Hatálybalépés, átmeneti és záró rendelkezések

A 79-81. §-okhoz

A Javaslat szerint a törvény a kihirdetését követő 30. napon lép hatályba, a folyamatban levő eljárásokat azonban a korábbi rendelkezések szerint kell befejezni. Ebből a szempontból a hatálybalépés napjáig a tulajdonjog ingatlannyilvántartási bejegyzése céljából benyújtott okiratok alapján megindult földhivatali eljárásnak van jelentősége. Ha a hatálybalépés napjáig a benyújtott okirat alapján a tulajdonjog bejegyzése még nem történt meg, a tulajdonszerzést a korábbi rendelkezések szerint kell elbírálni.

A Javaslat a törvény hatálybalépésével egyidejűleg gondoskodik a különböző jogszabályok hatályon kívül helyezéséről és módosításáról. Ez utóbbiak között kiemelkedő jelentőségű az illetékekről szóló 1990. évi XCIII. törvénynek az a módosítása, amely mentesíti az öröklési illeték fizetése alól azt az örököst, aki a termőföldre az örököstársai nyilatkozata alapján ingyenesen szerez tulajdonjogot. Ez a módosítás a termőföldeknek az öröklés útján való elaprózódása ellen kíván hatni, az örökösnek nyújtott kedvezmény útján. Úgyszintén illetékmentes a birtokösszevonási célú önkéntes földcsere nyomán szerzett tulajdon.

A Javaslat az ún. első kárpótlási törvény (1991. évi XXV. tv.) módosításával elősegíti a kárpótlás útján földhöz juttatottak részére a farmgazdaságok kialakításához szükséges tanyák létesítését, továbbá ezeknek a földeknek az önkéntes földcsere keretében birtoktagokká történő összevonását.

A 82-88. §-okhoz

Az állami tulajdonra és a külföldiek tulajdonszerzésére vonatkozó átmeneti szabályok körében a javaslat lényegében átveszi a Ftv-nek azokat a rendelkezéseit, amelyeknek a továbbélését átmenetileg biztosítani kell.

Az Ftv-ben szabályozott kezelői jog, ha már csak átmenetileg is, de ténylegesen létezik, mint az állami tulajdonjoghoz kapcsolódó járulékos intézmény, amely a tulajdonjog egyes részjogosítványainak többé-kevésbé korlátozott gyakorlásával ruházza fel az állami ingatlanvagyont ténylegesen működtető szerveket. Ha az állami tulajdon szempontjából döntő jelentőségű kincstári vagyon törvény elkészül, befejeződik az a törvényalkotási folyamat, amelynek egyik gyakorlati eredményeként a kezelői jog ténylegesen meg fog szűnni, részben a tulajdoni változások, részben pedig a várhatóan helyébe lépő speciális jogintézmények bevezetése miatt.

Ebből következik, hogy a ténylegesen fennálló kezelői jogokra tekintettel a Javaslatnak át kell vennie a Ftv-nek azokat a rendelkezéseit, amelyek a kezelői jog intézményét szabályozzák. Ezek a szabályok természetesen minden esetben az állami tulajdonra vonatkozó egyéb speciális törvényi rendelkezésekkel együtt alkalmazhatók.

A Javaslat szükségszerűen átveszi a Ftv-nek a külföldi jogi és magánszemélyek ingatlanszerzését szabályozó rendelkezését. Ez a megoldás átmenetileg biztosítja, hogy a Javaslat hatálya alá nem tartozó, - termőföldnek vagy védett természeti területnek nem minősülő - egyéb ingatlanok tekintetében is a külföldiek tulajdonszerzési lehetősége törvényi szinten szabályozva maradjon. Amíg az erre vonatkozó, esetlegesen szükséges úúj szabályozás el nem készül, a külföldiek termőföldnek nem minősülő ingatlanok tulajdonjogát a Pénzügyminisztérium előzetes engedélyével szerezhetik meg.

A 89. §-hoz

Arra figyelemmel, hogy a külterületen a külön zártkerti kategória megkülönböztetése az Országos Építésügyi Szabályzat szerint megszűnt, a Javaslat a korábban zártkertnek minősülő földek tekintetében egyértelművé teszi, hogy azokat külterületi földnek kell tekinteni.

A 90. §-hoz

A Javaslat felhatalmazza a Kormányt, hogy a törvény hatálybalépésével összefüggésben a végrehajtáshoz szükséges szabályok kidolgozásáról és a jogrendszer összhangja érdekében szükséges jogszabályi módosításokról gondoskodjon.