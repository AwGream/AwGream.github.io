2013. évi LXX. törvény indokolása

a nemzeti felsőoktatásról szóló 2011. évi CCIV. törvény módosításáról

-----STARTING---POINT---ALTALANOS--- 

A nemzeti felsőoktatásról szóló 2011. évi CCIV. törvény (a továbbiakban: Nftv.) alapján jelenleg felsőoktatási képzésben a hallgató a költségviselés formája szerint három módon részesülhet:

- önköltséges formában, ahol a képzés költségét saját maga viseli;

- önköltséges formában, ahol a Diákhitel 2 konstrukcióban rendkívül kedvező feltételek mellett van lehetősége a képzés költségeinek finanszírozására

- magyar állami (rész)ösztöndíjas képzés keretében, amely esetben az állam vállalja át a képzés költségeit a törvényben, illetve a törvény felhatalmazása alapján kormányrendeletben meghatározott feltételek teljesülése esetén.

Jelen törvény ezen harmadik eset feltételeinek módosítását tartalmazza.

Az Alaptörvény negyedik módosítása a művelődéshez való jog érvényesülése érdekében rögzíti a felsőfokú oktatásban való részesülés hozzáférhetőségét és a képességeik alapján a felsőfokú oktatásban részesülők jogszabályban meghatározott támogatását. Annak érdekében, hogy az állam támogatása az egyén mellett a közösség érdekeit is szolgálja, a felsőfokú oktatásban résztvevők anyagi támogatását feltételhez kötheti. Ilyen feltétel Magyarországon a társadalom, a gazdaság érdekeit szolgáló munkavégzés, illetve a tanulmányok elvárható időn belül történő befejezése.

A törvény illeszkedik az Alaptörvény negyedik módosításával megállapított Alaptörvény XI. cikk (3) bekezdésében foglaltakhoz, amely szerint „Törvény a felsőfokú oktatásban való részesülés anyagi támogatását meghatározott időtartamú olyan foglalkoztatásban való részvételhez, illetve vállalkozási tevékenység gyakorlásához kötheti, amelyet a magyar jog szabályoz.”.

A felsőoktatás tekintetében a módosítás alapvető célja az, hogy az adófizetők pénzéből a képzésben részt vevő hallgató felelősségét és motivációját erősítse és a szabályozás eszközeivel az eredménytelen képzéseket csökkentse. Oktatáspolitikai felelősségünk, hogy hosszú távra biztosítsuk Magyarországon minden szakmai terület szakember utánpótlását. A felsőoktatásra fordított adóforintokkal az államnak úgy kell gazdálkodnia, hogy ez a cél teljesüljön. A képzésre fordított adófizetői forintok akkor hasznosulnak, ha a fiatal munkájával hazánk is profitál az előttünk álló évtizedekben.

A korábbi hallgatói ösztöndíjszerződés-kötési kötelezettség a Felsőoktatási Kerekasztal keretében folytatott egyeztetések eredményeként megváltozik.

Az ösztöndíj és a vállalt kötelezettség arányban állnak egymással.

Az új rendelkezések tételesen meghatározzák azokat az eseteket, amelyek fennállása során az ösztöndíjas hallgatónak nem kell teljesítenie a magyar állami (rész)ösztöndíjjal támogatott képzésben való részvétel speciális feltételeit. A volt hallgatónak nem kell teljesítenie a rendelkezésben meghatározott feltételeket, ha három gyermeket szül. Lehetővé válik, hogy a felsőoktatási tanulmányokat megkezdő és egy vagy két félév után megszakító hallgatóknak - a képzés képzési időtartamától függően - ne kelljen teljesíteniük az ösztöndíj irányadó összegének visszafizetési kötelezettségre irányuló feltételt, tekintettel arra, hogy ez az idő megfelelő arra, hogy a hallgató az esetlegesen meghozott helytelen döntését visszafizetési kötelezettség keletkezése nélkül visszavonja.

A törvény szabályozza azokat az eseteket, amelyek fennállása során - a hallgató kérelmére - a nyilvántartásért felelős szerv teljesítettnek tekinti a hallgató által vállalt kötelezettséget, ha oklevelét tartós betegsége, balesete, szülés miatt nem képes megszerezni vagy a kötelezettségét megváltozott munkaképességére tekintettel, tartós betegsége, balesete, szülés, kettő vagy több gyermek nevelésére tekintettel, vagy más váratlan ok miatt, önhibáján kívül nem képes teljesíteni. A hatóság mérlegelési jogkörét is korlátozza így a törvénymódosítás a megfelelően igazolt esetekben, emellett a hallgatók jogbiztonságát is erősíti.

A visszafizetés szempontjából kedvezőnek minősíthető változás, hogy amennyiben a hallgató a képzési feltételeket nem tudja teljesíteni, az állami támogatás visszafizetési kötelezettségének megállapítása a Központi Statisztikai Hivatal által megállapított éves, átlagos fogyasztói árindexszel növelt összeg figyelembe vételével történik a korábbi jegybanki alapkamatot három százalékkal meghaladó kamatfizetési kötelezettség helyett. A visszafizetési kötelezettség így arányosabb és tervezhető a hallgatók számára.

További kedvező szabályozási változás, hogy törvényi szinten biztosított a részletfizetés, amelynek időtartama a kifizetett összeg mértékéhez igazodik.

Az Oktatási Hivatal - amely jelenleg a hallgatói szerződések nyilvántartásáért felelős szerv - szerepe átalakul, és a továbbiakban a magyar állami ösztöndíj feltételei teljesítésének nyilvántartásáért felelős szervként működik.

A rendelkezéseket a törvénymódosítás hatálybalépését megelőzően megkötött hallgatói szerződések tekintetében is alkalmazni kell, így azok tekintetében, akik a törvény szerint hátrányosabb helyzetbe kerülnének, a kedvezőbb feltételek érvényesítése megmarad.

-----STARTING---POINT---RESZLETES---

Az 1. §-hoz

Az Nftv. 39. §-a rendelkezik a felsőoktatásba való bejutást követő hallgatói jogviszony létesítéséről. Az a hallgató, aki magyar állami (rész)ösztöndíjjal támogatott képzésben vesz részt, a nemzeti felsőoktatási törvényben előírt sajátos feltételek teljesítésére köteles. A módosítás célja annak az alapvető változásnak az átvezetése, hogy az állami ösztöndíjhoz való hozzájutást az állam nem formális szerződéskötési kötelezettséghez, hanem egy - az Nftv. 48/D. § (2) bekezdésében szabályozott - feltételek vállalásáról szóló nyilatkozattételi kötelezettséghez köti. Erre tekintettel az Oktatási Hivatal - amely jelenleg a hallgatói szerződések nyilvántartásáért felelős szerv - szerepe átalakul és a továbbiakban a magyar állami ösztöndíj feltételei teljesítésének nyilvántartásáért felelős szervként látja el feladatait.

A 2. §-hoz

A költségviselés formája szerint a felsőoktatási képzésben részt vevő lehet magyar állami (rész)ösztöndíjjal támogatott hallgató vagy önköltséges hallgató. A hallgatói hitel felvételének lehetősége biztosítja a magyar állami ösztöndíjjal támogatott hallgató számára a hallgatói léttel kapcsolatos költségek finanszírozását, a magyar állami részösztöndíjjal támogatott, valamint önköltséges hallgató számára a képzés költségeinek, továbbá a hallgatói léttel kapcsolatos költségek finanszírozását. A hitelfelvétel részletes szabályozását a hallgatói hitelrendszerről szóló 1/2012. (I. 20.) Korm. rendelet tartalmazza. A felsőfokú tanulmányok közpénzekből történő - akár részleges - finanszírozása miatt, az igénybevevő hallgatót esetenként visszafizetési kötelezettség terheli. Az adók módjára behajtandó köztartozás tekintetében a magyar állami ösztöndíj feltételei teljesítésének nyilvántartásáért felelős szerv jár el.

A 3. §-hoz

A rendelkezés szerint a magyar állami (rész)ösztöndíjas hallgató köteles az oklevél megszerzését követő húsz éven belül hazai munkaviszonyt létesíteni a képzési időnek megfelelő időtartamban.

A módosítás lényege, hogy amennyiben a hallgató a képzési feltételeket nem teljesíti, az állami támogatás visszafizetési kötelezettségének megállapítása a Központi Statisztikai Hivatal által megállapított éves, átlagos fogyasztói árindexszel növelt összeg figyelembe vételével történik a korábbi jegybanki alapkamatot három százalékkal meghaladó kamatfizetési kötelezettség helyett. A visszafizetési kötelezettség így arányosabb, és tervezhető a hallgatók számára.

A 4-9. §-hoz

A rendelkezések a módosítás folytán igazodnak a megváltozott képzési feltételekkel kapcsolatos fogalmakhoz, elnevezésekhez, így például hallgatói ösztöndíjszerződés helyett a hallgató által teljesítendő feltételek tekintetében fogalmazzák meg a Magyar Állam kötelességeit.

A rendelkezések szabályozzák az állami (rész)ösztöndíjjal támogatott képzésre besorolt jelentkezőnek a képzés feltételei vállalásáról szóló nyilatkozatát, valamint a magyar állami ösztöndíj feltételei teljesítésének nyilvántartásáért felelős szerv elektronikus kapcsolattartási lehetőségét.

A 10. §-hoz

A rendelkezés meghatározza azokat az eseteket amikor a magyar állami ösztöndíj feltételei teljesítésének nyilvántartásáért felelős szervnek közlési kötelezettsége áll fenn a (volt) magyar állami (rész)ösztöndíjas hallgatóval szemben az általa igénybe vett állami ösztöndíj összege vonatkozásában, így például a nyilvántartásért felelős szerv a hallgatói jogviszony megszűnésének időpontját követően évente közli a feltétel teljesítése során a KSH által megállapított éves, átlagos fogyasztóiár-növekedés mértékével növelt irányadó összeget, a szerződési kötelezettségek pontos nyomon követése és a hallgatók megfelelő tájékoztatása érdekében.

A 11. §-hoz

A rendelkezés szerint a magyar állami ösztöndíj feltételei teljesítésének nyilvántartásáért felelős szerv nyomon követi a volt magyar állami (rész)ösztöndíjas hallgató foglalkoztatási útját.

A 12. §-hoz

A rendelkezés szerint az oklevélszerzés és a hazai munkaviszony nyilvántartásával, az állami ösztöndíj utólagos visszatérítési kötelezettségével és a teljesítési kötelezettségek alóli felmentések megállapításával kapcsolatos feladatokat a közigazgatási hatósági eljárás és szolgáltatás általános szabályairól szóló törvény alkalmazásával első fokon a magyar állami ösztöndíj feltételei teljesítésének nyilvántartásáért felelős szerv, másodfokon az oktatásért felelős miniszter látja el.

A 13. §-hoz

A rendelkezés tételesen meghatározza azokat az eseteket, amelyek fennállása során az ösztöndíjas hallgatónak nem kell teljesítenie a magyar állami (rész)ösztöndíjjal támogatott képzésben való részvétellel kapcsolatos kötelezettségeit. A módosítás lehetővé teszi, hogy a felsőoktatási tanulmányokat megkezdő és egy vagy két félév után megszakító hallgatóknak - a képzés képzési időtartamától függően - ne kelljen teljesíteni az ösztöndíj visszafizetési kötelezettséget, tekintettel arra, hogy ez az idő megfelelő arra, hogy a hallgató az esetlegesen meghozott helytelen döntését visszafizetési kötelezettség keletkezése nélkül visszavonja.

A rendelkezés az Nftv. 48/M. § (2) bekezdése szerinti, a halmozottan hátrányos helyzetre tekintettel meghatározott kedvezmény nevesítését elhagyja a bekezdés módosításával, mindez a bevezetésre szolgáló rendelkezés szerint visszamenőlegesen a már megkötött hallgatói szerződések tekintetében is irányadó. Figyelemmel arra, hogy a 48/O. § (2) bekezdés az önhibán kívüli váratlan okra tekintettel sokkal szélesebb körben teszi lehetővé a teljesítési kötelezettség megszűnését, így a rendelkezés nem teszi visszamenőlegesen terhesebbé a korábban hallgatói szerződést kötött halmozottan hátrányos helyzetű hallgatók helyzetét, így az Alaptörvény rendelkezéseinek megfelel.

A 14. §-hoz

A rendelkezés meghatározza azokat az eseteket, amelyek fennállása során - a hallgató kérelmére - a magyar állami ösztöndíj feltételei teljesítésének nyilvántartásáért felelős szerv engedélyezheti a vállalt kötelezettség teljesítésének felfüggesztését. A módosítás célja a hallgatói jogbiztonság, kiszámíthatóság növelése.

A 15. §-hoz

A rendelkezés meghatározza azokat az eseteket, amelyek fennállása esetén - a hallgató kérelmére - a magyar állami ösztöndíj feltételei teljesítésének nyilvántartásáért felelős szerv a hallgató esetében teljesítettnek tekinti a törvényben meghatározott feltételt vagy annak egy részét. A rendelkezés további kiegészítést tartalmaz, így a jogszabályban pontosabban meg nem határozható váratlan ok bekövetkeztéhez köti a teljesítési kötelezettség megszűnését, amennyiben az ok a hallgató önhibáján kívül teszi képtelenné őt a teljesítésre.

A 16. §-hoz

A rendelkezés szerint amennyiben a magyar állami ösztöndíj feltételei teljesítésének nyilvántartásáért felelős szerv megállapítja, hogy a volt magyar állami (rész)ösztöndíjas hallgató visszatérítési kötelezettsége fennáll, erről határozatot hoz. A visszatérítendő állami ösztöndíj összegét a határozat jogerőre emelkedését követő harminc napon belül kell megfizetni.

A rendelkezés szerint a magyar állami (rész)ösztöndíj vagy annak egy része visszatérítését a volt magyar állami (rész)ösztöndíjas hallgatót foglalkoztató munkáltató vagy más személy átvállalhatja.

A 17. §-hoz

A rendelkezés alapján törvényi szinten biztosított a részletfizetés - amelynek időtartama a kifizetett összeg mértékéhez igazodik -, továbbá a fizetési kötelezettség esedékességet megelőző teljesíthetősége.

A 18. §-hoz

A rendelkezés szerint a magyar állami ösztöndíj feltételei teljesítésének nyilvántartásáért felelős szervnek a visszatérítési kötelezettség összegét megállapító jogerős határozatát meg kell küldenie az állami adóhatóságnak - az Nftv.-ben meghatározott feltételek teljesülése esetén - a visszatérítendő összeg behajtása érdekében.

A 19. §-hoz

A rendelkezés szerint a hallgatói befizetés a központi költségvetés helyett a Felsőoktatási Struktúraátalakítási Alap bevételét képezi azzal a céllal, hogy az így keletkező forrás a felsőoktatás céljait, feladatait szolgálja, ezáltal erősítve azt a célt, hogy az állam támogatása az egyén mellett a közösség érdekeit is szolgálja azáltal, hogy a felsőoktatás fejlesztésére fordítja az így keletkezett bevételt. A Felsőoktatási Struktúraátalakítási Alap létrehozásáról az 1103/2013. (III. 7.) Korm. határozat rendelkezett.

A 20. §-hoz

Megszűnik a hallgatói jogviszony akkor is, ha az állami (rész)ösztöndíjjal támogatott hallgató visszavonja a kötelezettségvállalási nyilatkozatát és nem vállalja az önköltséges képzésben való részvételt.

A 21-22. §-hoz

A rendelkezés módosítja azokat a kérdéseket, amelyekre a Kormány rendeletalkotási felhatalmazást kap.

A 23. §-hoz

A rendelkezés szabályozza a megváltozott törvényi rendelkezések bevezetését azzal, hogy a törvény hatálybalépését megelőzően megkötött hallgatói szerződések tekintetében is alkalmazni rendeli az új rendelkezéseket.

A 24. §-hoz

Nyilván kell tartani a (rész)ösztöndíjas hallgatók kötelezettségvállalási nyilatkozatát is.

A 25. §-hoz

A rendelkezés az új szabályoknak megfelelően pontosítja a hallgatói ösztöndíjszerződések alapján nyilvántartott és kezelt személyes és különleges adatokról szóló mellékletet.

A 26-27. §-hoz

A rendelkezés fogalmak és elnevezések megváltoztatását, a megváltozott szabályozáshoz már nem illeszkedő rendelkezések hatályon kívül helyezését szolgálja. Fel kell hívni a figyelmet az Nftv. 111. § (7) bekezdésének hatályon kívül helyezésére, amely a szerződéses konstrukció kivezetéséből következik, azonban nem eredményezi azt, hogy a képzési feltételek visszamenőleges hatályú módosítására a továbbiakban lehetőség nyílna.

-----STARTING---POINT---VEGE---

A 28. §-hoz

Hatályba léptető rendelkezés.