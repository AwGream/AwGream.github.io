1997. évi CXXX. törvény indokolása

a számvitelről szóló 1991. évi XVIII. törvény módosításáról

-----STARTING---POINT---ALTALANOS--- 

A számvitelről szóló 1991. évi XVIII. törvény módosítását elsősorban a külföldi székhelyű vállalkozások magyarországi fióktelepeiről és kereskedelmi képviseleteiről szóló törvényjavaslatban foglaltak indokolják. A külföldi székhelyű vállalkozás és a jogi személyiséggel nem rendelkező, gazdálkodási önállósággal felruházott szervezeti egysége, a magyarországi fióktelepe közötti kapcsolat sajátos számviteli szabályozást tesz szükségessé.

Ebből következően, a belföldi cégnyilvántartásba bejegyzett külföldi székhelyű vállalkozás magyarországi fióktelepére is ki kell terjednie a számviteli törvény hatályának. A fióktelep sajátos helyzete (jogilag nem önálló, de a vállalkozási tevékenysége eredményét elkülönítetten ki kell mutatnia) indokolja, hogy a könyvvitel zárt rendszerében, kettős könyvvitellel alátámasztott éves beszámolót készítsen, és az általános előírások szerint helyezzen letétbe a cégbíróságon és tegyen közzé.

Az általános számviteli előírásokból következően:

- a fióktelep mérlegének tartalmaznia kell mindazon eszközöket, a saját tőkét, amelyet a külföldi székhelyű vállalkozás tartósan a rendelkezésére bocsátott, és amelyek a fióktelep működéséhez, tevékenységéhez szükségesek (természetesen, tartalmazza a fióktelep tevékenysége során keletkezett kötelezettségeket és elért vagyonváltozást is);

- a fióktelep eredménykimutatásának tartalmaznia kell a fióktelep működésének, tevékenységének eredményét a számviteli törvényben előírt részletezésben, és az eredmény keletkezésére ható tényezőket, azaz a fióktelep bevételeit, költségeit-ráfordításait.

A fióktelep sajátos helyzetéből adódik, hogy a fióktelep és a külföldi székhelyű vállalkozás (annak más fióktelepe) egymás közötti kapcsolatát külön kell szabályozni: a külföldi székhelyű vállalkozástól vagy annak más fióktelepétől történő beszerzés a fióktelepnél - általában - importbeszerzésnek minősül, a külföldi székhelyű vállalkozás vagy annak más fióktelepe felé teljesített áruszállítás és szolgáltatásnyújtás ellenértékét pedig az általános előírások szerint - a sajátosságok érvényesülésével - árbevételként kell elszámolni. Az egymás közötti kapcsolat elszámolásának a bizonylata a számla, olyannak tekintve ezt a kapcsolatot, mintha az a külföldi vállalkozáson kívüli vállalkozással jött volna létre.

A fióktelep sajátos helyzetéből következik, hogy a fióktelep és a külföldi székhelyű vállalkozás (annak más fióktelepe) egymás közötti kapcsolatának pénzügyi rendezése - ha ezt a devizajogszabályok lehetővé teszik - elmaradhat vagy nem közvetlenül rendeződik. Ezért elő kell írni, hogy a pénzügyileg nem rendezendő követeléseket és kötelezettségeket össze kell év végén vezetni, s a különbözettel az eredményt kell módosítani.

A törvény hatályos előírásai szerint 1998. január 1-jétől minden kettős könyvvitelt vezető vállalkozásnak közzé kell tennie a számviteli törvény szerint elkészített és könyvvizsgáló által felülvizsgált beszámolóját. Ehhez már az 1997. évi beszámolókat is kötelező auditáltatni, ezzel lényegesen kibővült az a vállalkozói kör, ahol kötelező a könyvvizsgálat.

A nyilvánosságra hozatal (a közzététel) a vonatkozó EU irányelv által előírt kötelezettség, választás csupán a közzétételre kerülő adatok mélységében, részletezettségében van. Általános szabályként írja elő az irányelv a kötelező könyvvizsgálatot is, de lehetőséget ad arra, hogy az egyes tagállamok mentesítsék ez alól a kisebb vállalkozásokat.

Erre a mentesítésre ez ideig nem volt szükség.

A kisebb vállalkozások mentesítése mellett indokként elsősorban a kötelező könyvvizsgálat terheit lehet kiemelni, a könyvvizsgálati díjjal nincsen arányban a mások által hasznosítható információk megbízhatósága javulásával elérhető előny.

Az észrevételek figyelembevételével a törvény szerint a meghatározott értékhatárt el nem érő kettős könyvvitelt vezető vállalkozásoknál továbbra is kötelező közzétenni az éves beszámolót, de nem kötelező a könyvvizsgálat, ahol

a) az éves nettó árbevétel nem haladja meg az 5 millió forintot,

b) az éves nettó árbevétel meghaladja ugyan az 5 millió forintot, de kevesebb, mint 50 millió forint, és a vállalkozás könyvviteli nyilvántartásait, továbbá éves beszámolóját mérlegképes könyvelő vezeti és készíti el.

Az érintett vállalkozói kör a kettős könyvvitelt vezető vállalkozások mintegy 40, illetve 35%-át, együttesen 75%-át teszi ki.

A törvény szerinti megoldás elég jelentős vállalkozói kört érint, ami indokolja, hogy ezen szabályokat már 1997-ben is lehessen alkalmazni.

A törvény a számviteli törvény néhány előírását is pontosítja. Ezen megoldásokat egyrészt az egyértelmű végrehajtás igénye (különösen az egyszeres könyvvitelt vezetőknél), másrészt a társasági adó törvénnyel, az általános forgalmi adó törvénnyel való összhang (elsősorban az ellenőrzés megállapításainál) indokolja.

-----STARTING---POINT---RESZLETES---

Az 1-2. §-hoz

A külföldi székhelyű vállalkozás magyarországi fióktelepének működésével kapcsolatos törvényi előírások, a költségvetési kapcsolatok, a fióktelep magyar gazdaságban betöltött helye, kapcsolata a magyar gazdaság piaci szereplőivel indokolják, hogy a számviteli törvény hatálya a fióktelepre is kiterjedjen. Nem indokolt a számviteli törvény hatályát kiterjeszteni a külföldi székhelyű vállalkozás kereskedelmi képviseletére, mivel az vállalkozási tevékenységet nem folytat.

A vállalkozási tevékenységet folytató fióktelep, ha e törvény eltérően nem rendelkezik, a vállalkozókra vonatkozó szabályokat köteles alkalmazni, és ennek megfelelően kettős könyvvitellel alátámasztott éves beszámolót kell készítenie. E törvény szerinti beszámolási kötelezettség megszűnése esetén is terheli.

A 3. §-hoz

Az ellenőrzés, az önellenőrzés során elkövetett hibák minősítésénél a jelentősebb összegre tartalmaz a törvény pontosítást azzal, hogy a jelentősebb összegű hiba értelmezésére ad előírást, továbbá utal arra, hogy ezt az értékhatárt a számviteli politikában kell meghatározni, de a törvényben meghatározott értékhatárt meghaladó minden esetben jelentősebb összegű hiba. Ezen pontosítás teremti meg a számviteli politikára adott törvényi előírással az összhangot, mivel az a törvényi előírás a jelentősebb összegű hibaminősítés feltételeit a vállalkozóra bízta.

A 4-5. §-hoz

Az immateriális javak körét pontosítja a törvény azzal, hogy csak akkor tartozik a nem anyagi eszköz (elsősorban a vagyoni értékű jogok) ide, ha legalább a kötelezően előírt (a számviteli törvényben meghatározott) élettartam alatt szolgálja a vállalkozási tevékenységet. Ebből viszont az is következik, ha annál rövidebb ideig, de egy évnél hosszabb időtartam alatt szolgálja a vállalkozási tevékenységet, akkor az aktív időbeli elhatárolással kell azt a tényleges használat időtartama alatt költségként elszámolni.

A 6. §-hoz

A külföldi székhelyű vállalkozás magyarországi fióktelepénél nem alkalmazható a jegyzett tőkére vonatkozó általános előírás, nincs társasági szerződés, nincs - általános ismérvekkel rendelkező - tulajdonos. Ezért a fióktelepnél a törvény a fióktelep működéséhez, a tartozások kiegyenlítéséhez szükséges, a külföldi székhelyű vállalkozás által biztosított, tartósan rendelkezésre bocsátott vagyont minősíti jegyzett tőkének. A törvény időpontot nem jelöl meg, így a jegyzett tőke összegének növekedése rendszeresen bekövetkezhet. A jegyzett tőke csökkentéséről ugyan nem intézkedik a törvény, de előírja, hogy mindaddig jegyzett tőkeként kell az így átvett vagyont kimutatni, amíg a fióktelep meg nem szűnik.

A 7-8. §-hoz

A gyakorlat indokolta, hogy a devizában adott előlegek elszámolására vonatkozó előírásokat a valutában adott előlegekre is ki kell terjeszteni.

Az értékpapírok értékvesztése elszámolását pontosítani kellett a viszonyítási érték megadásával.

A 9. §-hoz

A külföldi székhelyű vállalkozás - a vonatkozó jogszabály szerint - köteles biztosítani a fióktelep működéséhez, a tartozások kiegyenlítéséhez szükséges vagyont. Mivel a fióktelep jogi személyiséggel nem rendelkezik, része a külföldi székhelyű vállalkozásnak, a hitelezői érdekek védelme, a valós vagyoni érték kimutatása érdekében indokolt szabályozni a külföldi székhelyű vállalkozás által tartósan rendelkezésre bocsátott nem pénzbeli hozzájárulás értékének meghatározását és felső határát (legfeljebb a vámérték és az e törvény szerinti egyéb beszerzési érték együttes összege a beszerzési ár).

A külföldi székhelyű vállalkozás (annak más fióktelepe) eszközöket ad át a fióktelepnek. Ezt a kapcsolatot - a vonatkozó jogszabály szerint - úgy kell tekinteni, mintha a kapcsolat a külföldi vállalkozáson kívüli vállalkozással jött volna létre. Ebből az következik, hogy a külföldi székhelyű vállalkozás (annak más fióktelepe) a magyarországi fióktelep felé köteles számlázni, a fióktelep pedig a beszerzésre vonatkozó előírások szerint köteles eljárni és elszámolni. Ezen beszerzések általában importbeszerzésnek minősülnek, kivéve, ha ezen kapcsolat a külföldi székhelyű vállalkozás kettő vagy több magyarországi fióktelepe között közvetlenül jön létre.

A 10. §-hoz

Az Szt. 40. §-ának a kiegészítését a belső jogharmonizáció indokolja. Az importbeszerzés értéke meghatározható a meglévő deviza, valuta könyv szerinti árfolyama alapján is. Ezt a rendelkezést terjeszti ki a törvény az ilyen importbeszerzésekhez kapcsolódó kötelezettség értékének megállapítására is, feltételezve, hogy a vállalkozó a nyilvántartásba vételkor a meglévő devizát a kötelezettség kiegyenlítésére elkülönítette, azt csak ezen kötelezettség teljesítésére fogja felhasználni.

A 11-12. §-hoz

Az ellenőrzés, az önellenőrzés eredményt módosító tételeinek az eredménykimutatásban való megjelenítésére tartalmaz pontosító előírást a törvény. Eszerint elkülönítetten csak a jelentősebb összegű tételeket kell kimutatni az eredménykimutatásban, míg a nem jelentősebb összegű hibák eredményre gyakorolt hatása a tárgyévi adatok között szerepel. A nem jelentős összegű hiba, hibahatás összegét az eredménykimutatás tárgyévi adatai között kell kimutatni.

A 13-14. §-hoz

A fióktelep sajátos helyzete ellenére a fióktelep által a külföldi székhelyű vállalkozás (annak más fióktelepe) felé teljesített áruszállítás, szolgáltatásnyújtás számlázott értékét árbevételként kell elszámolni (bár nem harmadik személy felé történik az értékesítés!). Az árbevételkénti elszámolásnak ez esetben is feltétele az egymásközötti megállapodásban, szerződésben rögzített feltételek teljesítésének elismerése.

Amennyiben a fióktelep a külföldi székhelyű vállalkozás (annak más fióktelepe) szolgáltatásait (ideértve az irányítás átterhelt költségeit és ráfordításait is!) igénybe veszi, tőle terméket vásárol, a fióktelep csak a számlázott összegben számolhatja el azt - általában - importszolgáltatásként. Ez a szabályozás a fióktelep sajátos helyzetéből következik. Ugyanazon külföldi székhelyű vállalkozás két magyarországi fióktelepe közötti kapcsolat devizabelföldiek közötti kapcsolat, az igénybe vett szolgáltatást ennek megfelelően kell elszámolni.

A 15. §-hoz

A munkaadói járulék, a szakképzési hozzájárulás költségkénti elszámolásának szabályozása az egységes gyakorlatot szolgálja.

A 16-17. és 21. §-hoz

Az egyszerűsített mérleg tételeinek tartalmára vonatkozó előírások pontosítását a kettős könyvvitelt vezetőkkel való tartalmi azonosság, továbbá az egységes gyakorlat indokolja. Az egyszerűsített mérlegben a jegyzett tőke nem tartalmazhatja azoknak az eszközöknek az értékét, amelyet még nem bocsátottak a társaság rendelkezésére. A tartalék az egyszerűsített mérlegben technikai jellegű, viszonylag reális értékének meghatározása összefügg a saját tőkével. A tartalék tartalmi előírásának pontosítása így az eredménytartalék valós értékének megállapítását eredményezheti. A rövid lejáratú kötelezettségek pontosítása az előbbi hatást erősíti.

Az előírások pontosítását a gyakorlat indokolja ott is, amikor például a térítés nélkül átvett eszközöket (nem fizettek érte) nem lehet az egyszerűsített mérlegbe felvenni.

Az egyszeres könyvvitelről a kettős könyvvitelre való áttérés (illetve fordítva) szabályainál az egyértelmű gyakorlatot szolgálja a módosítás.

A 18. §-hoz

A fióktelep is köteles éves beszámolóját a cégbíróságon letétbe helyezni, és közzétételéről a vállalkozókra vonatkozó általános előírások szerint gondoskodni. Eltérés az általánostól - a fióktelep sajátos helyzetéből következően - a beszámoló elfogadójában (ez a külföldi székhelyű vállalkozás) van.

A 19-20. és 22. §-hoz

Az éves (az egyszerűsített éves) beszámolókat közzé kell tenni, nyilvánosságra kell hozni. Az eddigi előírások szerint ennek a feltétele az volt, hogy azt a közzététel előtt bejegyzett könyvvizsgáló auditálja. Ezen az előíráson változtat a törvény azzal, hogy meghatározott vállalkozói körben nem teszi kötelezővé a könyvvizsgálatot.

Az Európai Unió vonatkozó irányelvében foglaltak figyelembe vételével van arra lehetőség, hogy az egyes országok mentesítsék a kisebb társaságokat a kötelező könyvvizsgálat alól, ha jogszabályaikba szankciókat iktatnak be arra az esetre, ha ezen társaságok beszámolójukat nem a törvényben foglaltaknak megfelelően készítik el.

Az európai gyakorlatban különböző módon határozzák meg az ehhez szükséges feltételeket. A magyar viszonyok között indokolt, hogy azokat a vállalkozásokat, ahol nem kötelező a könyvvizsgálat, két csoportba soroljuk. Egyikbe azok tartozzanak, ahol az éves nettó árbevétel minimális, ennek felső határa 5 millió forint. A másik csoportba azok tartozzanak, ahol az éves nettó árbevétel nem haladja meg az 50 millió forintot, de itt szükséges, hogy a könyvvezetéssel, beszámoló elkészítésével hozzáértő szakembert, legalább mérlegképes könyvelőt bízzon meg a vállalkozó. Mindkét esetben kötelező viszont az éves (az egyszerűsített éves) beszámoló valamennyi példányán feltüntetni: „A közzétett adatokat könyvvizsgáló nem ellenőrizte.” Ezt az indokolja, hogy a nyilvánosságra hozott adatokat felhasználók tudják, a közzétett adatokat könyvvizsgáló nem ellenőrizte.

Nem lehet azonban eltekinteni a kötelező könyvvizsgálattól ott, ahol azt törvény előírja, beleértve a számviteli törvényt is. Ez a vállalkozói kör lényegében megegyezik a jelenleg hatályos előírások szerint is kötelező könyvvizsgálat alá tartozó vállalkozói körrel. Köteles viszont könyvvizsgálót alkalmazni a vállalkozó, ha a tárgyév és a tárgyévet megelőző év átlagában a nettó árbevétele meghaladja az öt, illetve az ötven millió forintot.

A közzétételre kerülő - könyvvizsgáló által nem ellenőrzött - beszámolóknak is a valóságot kell bemutatnia. Ennek érdekében indokolt, ha az adóhatóság azt állapítja meg, hogy a beszámoló a valóságnak nem felel meg, a vállalkozóra mulasztási bírságot lehessen kiszabni.

A 23. §-hoz

A § az Szt. 1. és 4. számú mellékletét módosító mellékleteket lépteti hatályba.

Az Szt. 1. számú mellékletét módosító előírások elsősorban a levonható és le nem vonható előzetesen felszámított általános forgalmi adónak a beszerzési értékénél való figyelembe vételéhez kapcsolódnak, tekintettel arra is, hogy az általános forgalmi adó esetenként arányosítással osztható meg le nem vonható és levonható részre.

Az Szt. 1. számú mellékletét kiegészítő előírás a fióktelep sajátos követelés, kötelezettség és elszámolási számláinak helyét jelöli ki, a pénzügyileg nem rendezendő követelések és kötelezettségek év végi kötelező összevezetésével és a különbözetnek az egyéb bevételek, illetve az egyéb ráfordítások közötti elszámolásával biztosítva a vagyoni, pénzügyi, jövedelmi helyzet valós, megbízható kimutatását.

Az Szt. 4. számú mellékletét módosító előírások az eredménylevezetéshez kapcsolódó pontosítások, belső harmonizálás.

-----STARTING---POINT---VEGE---

A 24. §-hoz

A törvény - elfogadása esetén - 1998. év első napjával lép hatályba. Egyes módosító rendelkezések olyanok, hogy indokolt azok alkalmazását már az 1997. évi beszámolók elkészítése során is lehetővé tenni, mivel azok a vállalkozásokat előnyösen érintik.