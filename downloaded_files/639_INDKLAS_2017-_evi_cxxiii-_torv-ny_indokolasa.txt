2017. évi CXXIII. törvény indokolása

a közszolgálati tisztviselőkről szóló 2011. évi CXCIX. törvény és más kapcsolódó törvények módosításáról

-----STARTING---POINT---ALTALANOS--- 

A közszolgálati tisztviselőkről szóló 2011. évi CXCIX. törvény (a továbbiakban: Kttv.) jelen módosításának gerincét a Magyar Kormánytisztviselői Kar (a továbbiakban: Kar) által kezdeményezett és előkészített módosítás képezi. E módosítás kiegészítésre került a 2016. évi közszolgálati ellenőrzés eredményei alapján indokolt, valamint a további jogalkalmazói visszajelzések alapján szükséges tartalmi és kodifikációs, technikai jellegű módosításokkal.

-----STARTING---POINT---RESZLETES---

Az 1. §-hoz

Technikai módosítás, amely a Kar elnevezésének megváltozását követő terminológiai pontosítást vezeti át.

A 2. §-hoz

Az állami tisztviselőkről szóló 2016. évi LII. törvény (a továbbiakban: Áttv.) hatálybalépésével a kormánytisztviselők mellett az állami tisztviselők is a Kar tagjává váltak. A módosítással a Kar neve megjeleníti a tagság jelentős részét alkotó állami tisztviselőket is, és kifejezi a kormánytisztviselőkből és állami tisztviselőkből álló hivatásrend egységét.

A 3. §-hoz

Az általános érdekképviselet tipikusan szakszervezeteket megillető jogosítvány. A módosítás azt a célt szolgálja, hogy a Kttv. Karra vonatkozó szabályozása felzárkózzon az azonos megfontolásból és indíttatással létrehozott Magyar Rendvédelmi Kar (a továbbiakban: MRK) rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvényben (a továbbiakban: Hszt.) rögzített szabályaihoz. Míg ugyanis az MRK-t statuáló, a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény 29/A. § (4) bekezdés o) pontja tartalmazta az általános perképviseletet, azonban az időközben hatályon kívül helyezésre került. Az MRK szervezetét és feladatait jelenleg szabályozó Hszt. ezen feladatot már nem delegálja a köztestületre. A módosítás a Hszt. MRK-t szabályozó rendelkezéseivel összhangban már nem „szakmai, érdekképviseleti köztestületként”, hanem „szakmai köztestületként” nevesíti az MKK-t. A módosítás a két hivatásrendi köztestület küldetése közötti összhangot kívánja megteremteni azzal, hogy az általános érdekképviseletre vonatkozó rendelkezést hatályon kívül helyezi.

A Kttv. 29. § (6) bekezdésének r) pontját érintő módosítás megteremti annak a jogalapját, hogy az MKK a Közigazgatási Továbbképzési Kollégium mellett az Állami Tisztviselői Továbbképzési Kollégiumban is képviseltesse magát.

A 4. §-hoz

A Kar által nyújtható jóléti, szociális és egyéb kedvezményes szolgáltatások igénybevételének feltétele, hogy a Kar tagja hitelt érdemlően bizonyítani tudja tagságát. Míg a rendvédelmi szervek tagsága munkáltatói igazolvánnyal rendelkezik, az MKK tagságát foglalkoztató szervekről ez egyöntetűen nem mondható el. A tagsági igazolás kiállításának maga a Kar azért nem tud eleget tenni, mert bár rendelkezik tagi nyilvántartással, azonban ez nem naprakész, tekintettel arra, hogy a munkáltatónak a Kttv. 33. § (2) bekezdése alapján 15 napon belül kell a jogviszony létesítéséről, illetve megszűnéséről tájékoztatnia az Országos Irodát. A rendelkezés fentiek szerint az MKK törvényben foglalt feladata teljesítésének feltételeit teremti meg.

Az 5. §-hoz

A Kttv. 58. §-ának kiegészítését tartalmazza egy új (7) bekezdéssel, amely egyértelművé teszi, hogy a kormánytisztviselő Kttv. 58. § (6) bekezdése szerinti felmentése esetén, hogyan történik a felmentési időre járó illetmény, a végkielégítés, valamint az egyéb kifizetések összegének meghatározása.

A 6. §-hoz

Szövegpontosítás, a Kttv. 38. § (2) bekezdése alapján nem tartós külszolgálat, hanem határozott idejű jogviszony jön létre.

A 7. §-hoz

A 2016. évi közszolgálati ellenőrzés eredményei alapján a jogalkalmazók számára nem egyértelmű, hogy a személyi illetmény határozott időre szól, illetve minősítéssel, ennek hiányában teljesítményértékeléssel alátámasztott, kimagasló teljesítményt nyújtó köztisztviselő részére állapítható meg, ezért az egységes jogalkalmazási gyakorlat elősegítése érdekében a szabály pontosításra kerül. A pontosítás az eddigi szabályhoz képest tartalmi eltérést nem jelent, csupán annak jobb megértését szolgálja.

A 8. §-hoz

A 2016. évi közszolgálati ellenőrzés eredményei alapján nyert megállapítást, hogy a helyi önkormányzati vezetői kinevezésre vonatkozó szabályozás indokolatlanul korlátozó. A közös önkormányzati hivatalokra vonatkozó összeszámítási szabály hiányában a vezetői szintek létesítésekor a székhelytelepülés lakosságszámát kell alapul venni, ami azt eredményezheti, hogy pl. egy 5000 fős össz-lakosságszámot meghaladó méretű településcsoportot ellátó közös önkormányzati hivatalnál a jegyzőn és az aljegyzőn kívül vezetői kinevezés nem adható, ami a hivatal működését akadályozza.

A 9. §-hoz

A jogalkalmazói visszajelzések alapján a törvény egyes rendelkezései - tartalmi eltérést nem eredményező - pontosításra kerülnek. Az eskütétel esetén a gyakorlatban nehezen kivitelezhető, hogy arra minden esetben a munkáltatói jogkör gyakorlója előtt kerüljön sor, indokolt a delegálás lehetőségét megteremteni. A módosítás továbbá a Kar elnevezésének megváltozása és az állami tisztviselők integrálódása miatt szükséges pontosításokat vezeti át, valamint az Áttv.-vel való összhangot biztosítja.

A 10. §-hoz

Az a) és b) pont tekintetében a 3. §-hoz fűzött indokolás irányadó. A c) pont indoka, hogy a bíró, bírósági titkár és az ügyész minisztériumi beosztásával valójában nem jön létre kormányzati szolgálati jogviszony. A d)-f) pont az Áttv.-vel való összhangot biztosítja. A polgármester illetményének viszonyítási alapját már nem a helyettes államtitkári, hanem az államtitkári illetmény képezi, ennek megfelelően a polgármester foglalkoztatási jogviszonyára alkalmazandó rendelkezések közül a Kttv. 224. § (1)-(3) bekezdését szükséges elhagyni.

A 11. §-hoz

A szükséges terminológiai pontosításokat vezeti át a Hszt. kapcsolódó rendelkezésein.

A 12. §-hoz

Az Áttv. 2016. július 1-jén lépett hatályba. A módosítás a törvény alkalmazása kapcsán felmerült technikai jellegű pontosítást tartalmazza azáltal, hogy egyértelművé teszi a vezetői kinevezéshez szükséges képzettségi feltételt.

A 13. §-hoz

A módosítás a törvény alkalmazása kapcsán felmerült technikai jellegű pontosítást tartalmazza: vezetői munkakörből nem vezetői munkakörbe helyezéskor is lehetővé teszi a kiemelt ügyintézői osztályba történő sorolást, abban az esetben is, ha a munkakör módosítására január 31-ét követően kerül sor.

A 14. §-hoz

Az állami ügykezelők teljesítményértékelésére és minősítésére vonatkozó jogtechnikai pontosítást tartalmaz, továbbá a Kar elnevezésének megváltozása miatt szükséges terminológiai pontosítást vezeti át az Áttv. kapcsolódó rendelkezésén.

-----STARTING---POINT---VEGE---

A 15. §-hoz

Hatályba léptető rendelkezéseket tartalmaz.