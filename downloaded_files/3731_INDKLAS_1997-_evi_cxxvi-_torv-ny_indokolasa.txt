1997. évi CXXVI. törvény indokolása

a felsőoktatásról szóló 1993. évi LXXX. törvény módosításáról

-----STARTING---POINT---ALTALANOS--- 

A felsőoktatásról szóló, többször módosított 1993. évi LXXX. törvény (a továbbiakban: Ftv.) módosítását a Magyar Kormány és az Apostoli Szentszék által kötött megállapodás (a továbbiakban: Megállapodás) tette szükségessé, mely megváltoztatni rendelte az egyházi felsőoktatási intézmények finanszírozásának rendjét. A Kormány 2138/1997. (V. 28.) Korm. határozata a felsőoktatási törvény kisebb mértékű módosítását irányozta elő, így a jelenlegi törvény az Ftv. azon rendelkezéseinek módosításánál marad, amelyek a megállapodással közvetlen összefüggésben vannak, vagy abból okszerűen következnek.

A törvény a Megállapodás által közvetlenül nem érintett kérdésekhez kodifikációs okokból volt kénytelen hozzányúlni. A legközvetlenebbül érintett 9/H. § a hatályos törvényszövegben együtt tartalmazza valamennyi nem állami felsőoktatási intézmény azonos szabályok szerinti finanszírozására vonatkozó rendelkezéseket. Ezek változatlanul hagyása több okból sem volt lehetséges. Egyfelől az állami finanszírozás rendszere az 1996-os törvénymódosítás óta alapvetően megváltozott, másfelől a Megállapodás hosszú távú módosítást jelent a magán-felsőoktatás és az állam kapcsolatának alapelveiben.

Ha az egyházi felsőoktatási intézmények állami intézményekkel mindenben azonos finanszírozásnak indoka a kárpótlás ellentételezéseként jelenik meg a törvényben, úgy a versenysemlegesség alkotmányos elve - álláspontunk szerint - annak ellenére érvényesül, hogy a magán-intézmények finanszírozási szempontból más megítélés alá esnek, hisz így megfelelő indoka van a pozitív diszkriminációnak, amit az alkotmány megenged. A magánintézmények egyházi felsőoktatási intézményekkel azonos állami támogatása jelenleg megoldhatatlan, mivel ennek költségvetési többletkihatásai azonos nagyságrendet jelentenének az egyháziakéval, s ennek költségvetési fedezete nem áll rendelkezésre, hosszú távon pedig ellentétben állna úgy a világbanki hitel feltételéül szabott és magyar Kormány által már elfogadott, mint az államháztartási reform célkitűzései között is szereplő azon követelménnyel, hogy a nem állami felsőoktatás állami támogatása csökkenjen.

A törvény azon megoldása, mely szerint az egyházi felsőoktatási intézmények finanszírozása az állami intézményekkel azonos, a Magyar Köztársaság Alkotmányával összhangban áll. Egy ettől eltérő rend bevezetése egy olyan bonyolult finanszírozási rend bevezetését jelentené továbbá, amely ráadásul ellentétben állna minden, a normatív finanszírozás bevezetését szorgalmazó törekvéssel.

Szükséges volt továbbá - s ezzel az egyházi intézmények képviselői is egyetértettek - a nem hitéleti képzést folytató intézmények tekintetében az azonos minőségi kritériumok érvényesítésének következetes törvényi megfogalmazása, főként két területen: az akkreditáció során és a felvételi eljárásban.

Tekintettel arra, hogy a Megállapodás maga is külön kezelte a hitéleti képzést és a nem hitéleti képzést, logikus volt e két egymástól eltérő kategória törvényben történő egzaktabb szétválasztása.

A többi § módosítását részben a magánintézményekre vonatkozó szabályok megváltozása, részben az egyházi felsőoktatási intézményekre vonatkozó szabályok pontosítása indokolja, amelyek előterjesztésére részben épp az intézmények kérésére kerül sor.

-----STARTING---POINT---RESZLETES---

Az 1. §-hoz

Az Ftv. hatályos rendelkezése „megállapodás” helyett „megbízás”-ról rendelkezik. Tekintettel arra, hogy az Apostoli Szentszékkel kötött megállapodás (a továbbiakban: Megállapodás) szerint az egyházi felsőoktatási intézmények államilag finanszírozott létszámáról megállapodást kell kötni, szükséges a törvény e szakaszának összhangba hozatala a Megállapodással. Ugyanez értelemszerűen a többi nem állami felsőoktatási intézményre is kiterjed.

A 2. §-hoz

Az állami felsőoktatási intézmények esetében csak olyan kollégiumok támogatására kerül sor, amelyek felsőoktatási intézményhez kapcsolódnak, azok fenntartásában működnek. A rendelkezés ezt az egyházi intézmények vonatkozásában is feltételül kívánja szabni, mert a kollégiumok csak így részesülhetnek olyan támogatásban, mint az államiak. Ehhez szükséges lesz majd az egyházi kollégiumok létesítésének szabályozása is, mivel arra jelenleg speciális szabály nincs jogrendünkben.

A 3. §-hoz

E szakasz rendelkezései tartalmazzák a Megállapodás leglényegesebb finanszírozási konzekvenciáit. A törvény rendelkezései többirányú indoklást igényelnek.

(1) Mindenekelőtt ki kell emelni, hogy szükségszerű a magánintézmények és egyházi intézmények különválasztása, mivel eddig a törvény azonosakként kezelte őket.

(2) A magánintézmények elfogadják a nem azonos finanszírozást, ám igénylik, hogy a nekik juttatott állami támogatást viszonylag szabadabban kezelhessék.

(3) A magánintézmények támogatásának feltétele, hogy olyan képzési tevékenységet végezzenek, melynek tartalma vagy eltér az állami intézményekben folyó képzéstől, vagy azt az állam által igényelt mértékben kiegészíti.

(4) A törvény azon megoldása, mely szerint az egyházi felsőoktatási intézmények finanszírozása az állami intézményekkel azonos, a Magyar Köztársaság Alkotmányával összhangban áll. Egy ettől eltérő rend bevezetése egy olyan bonyolult finanszírozási rend bevezetését jelentené, amely ráadásul ellentétben állna minden, a normatív finanszírozás bevezetését szorgalmazó törekvéssel.

Ha az egyházi felsőoktatási intézmények állami intézményekkel mindenben azonos finanszírozásnak indoka a kárpótlás ellentételezéseként meg is jelenik a törvényben, úgy a versenysemlegesség alkotmányos elve - álláspontunk szerint - annak ellenére érvényesül, hogy a magán-intézmények finanszírozási szempontból más megítélés alá esnek, hisz így megfelelő indoka van a pozitív diszkriminációnak, amit az alkotmány megenged.

(5) Minthogy a Megállapodás a hallgatói létszám tekintetében is rendelkezéseket tartalmaz, a törvénynek is rendeznie kell e kérdést, ám annak nem a finanszírozásról szóló kérdések között van a helye. Ezért utal a törvény egy későbbi törvényhelyre.

(6) A hitéleti képzés külön költségvetési forrásra utalása nem új megoldás a törvényben. Az elkülönített kezelés azért szükséges, mert e létszám - mivel azt az egyházak bejelentik majd, a létszám engedélyezése tehát nem lesz szükséges - más módon költségvetésileg nem tervezhető.

(7) Minthogy állami pénzek felhasználásáról van szó, nem mondhat le a felsőoktatási törvény arról az igényről, hogy az állami források felhasználását az államháztartási törvényben előírt szabályok szerint ellenőrizze.

A 4. §-hoz

A törvény e szakasza a hallgatói kedvezmények nem állami intézményekre történő kiterjesztését jelenti. Azt, hogy nyújt-e és milyen mértékű kedvezményt nyújt a személyi jövedelemadóról szóló törvény a költségtérítéses hallgatóknak, az Ftv. - természeténél fogva - nem határozhatja meg.

Az 5. §-hoz

Az Ftv. jelenlegi konstrukciójában a felsőoktatási intézmények autonómiája igen magas szintű. Egyebek között a felvétel feltételeinek meghatározásában is. Jogrendünk logikájából okszerűen következik ugyan, hogy világnézeti megkötöttségek feltételül állítása alkotmányellenes, mégis ennek kimondása a törvényben nem mondható feleslegesnek, még akkor sem, ha természetesen minden állampolgárnak jogában is áll Alkotmánybírósághoz fordulnia, ha e jogát megsértették. Más államokban is gyakorlat, hogy az oktatók, hallgatók alkotmányos jogaira utaló alkotmányos tételeket a felsőoktatási törvények nyomatékkal kiemelik.

A 6. §-hoz

(1) A művelődési és közoktatási miniszter törvényességi felügyeleti jogkörének kiterjesztése a nem állami felsőoktatási intézményekre azért lényeges eleme a törvénynek, mivel a nem állami felsőoktatási intézmények a törvények betartása alól nem mentesíthetők. E rendelkezés nélkül a felsőoktatás törvényes működésének biztosítására az azért felelősséggel rendelkező miniszternek nem lenne törvényes eszköze. Minthogy a törvény egy másik rendelkezésében a fenntartó közreműködését is előirányozza, továbbá mivel az Ftv. rendszerében a miniszter által hozott megsemmisítő döntések ellen bírói felülvizsgálatnak van helye, még az egyházi fenntartók esetében is rendelkezésre állnak azok az eszközök, melyekkel a miniszter esetleges nem jogszerű beavatkozásával szembeni jogorvoslati lehetőségek rendelkezésre állnak.

Szükséges a miniszteri fellépés határidőhöz kötése is, mivel a korlátlan ideig való beavatkozási lehetőség biztosítása a jogbiztonság ellenében hat.

(2) Minthogy az államilag finanszírozott hallgatólétszám elosztása a miniszter jogköre, szükséges annak kimondása, hogy a miniszter e jogkörének gyakorlása során köteles érvényesíteni az egyházakkal kötött megállapodásban foglalt létszámarányokat. Minthogy azonban a finanszírozott létszámokat az intézményekkel kötött megállapodások garantálják az intézmények számára, így az intézményekkel kötött megállapodás sem hagyható figyelmen kívül a szabályozás során.

A 7. §-hoz

A törvény 6. §-ával összhangban e szakasz biztosítja, hogy nem állami felsőoktatási intézménynél a miniszter törvényességi kifogása esetén a fenntartó gyakorolhassa a törvényesség fenntartására irányuló kötelezettségét, s miniszteri beavatkozás nélkül helyreállíthassa a törvényes rendet. A miniszter akkor élhet megsemmisítési jogával, ha a fenntartó ezen kötelezettségének nem tett eleget.

A 8. §-hoz

A költségtérítéses képzés bevezetése mind az állami, mind a nem állami intézmények esetében azt eredményezte, hogy a felvételek során egyes intézmények olyan engedményeket tettek, mely - ha nem történik intézkedés - a felsőoktatás minőségromlását eredményezheti. A szabály szükséges tehát a minőség védelme érdekében, ám - amint azt a törvény külön kiemeli - az nem eredményezhet a hitéleti képzésbe történő semmiféle állami beavatkozást.

A 9. §-hoz

Azt a már kialakult gyakorlatot emeli törvényi szintre e szakasz, mely szerint normatív kutatástámogatásban a nem állami felsőoktatási intézmények is részesedhetnek. A rendelkezés kifejezetten előnyös az egyházi intézmények számára.

A 10. §-hoz

(1) A 114/A. § közbeiktatása indokolja a hatályos szöveg módosítását.

(2) A törvény kodifikációs hibát korrigál akkor, amikor e bekezdést érinti. A nem állami intézményekkel kapcsolatos kivétel megtétele indokolatlan ugyanis a 17. § (1) bekezdés, illetve a 18. § (1) bekezdés esetében, mivel a törvény rendelkezései ott eleve csak az állami felsőoktatási intézményekre vonatkoznak.

A 11. §-hoz

Az Ftv. 114. §-a az Ftv. 1996. évi módosítása során képviselői indítványok nyomán jelentősen megváltozott. A „hitélettel összefüggő képzés” mint fogalom akkor került a rendszerbe. Minthogy az 1993-ban alkotott törvény konstrukciójában az egyházi felsőoktatási intézmények nem hitéleti képzéséről nem volt szó, a fogalomrendszer koherensebbé tétele elkerülhetetlen volt épp az egyházi felsőoktatás érdekében alkotott törvény kapcsán. Tartalmában e szakasz rendelkezései nem térnek el az 1996-os törvénymódosítás fogalomrendszerétől és rendelkezéseitől, azonban a törvény szerkezetét logikusabbá kívánja tenni a törvény.

A 12. §-hoz

(1)-(2) Az újonnan beiktatott 114/A. § rendelkezik részletesen arról a rendről, amelyben a hallgatói létszámok egyházi felsőoktatási intézmények részére történő megállapítása megtörténhet. Tekintettel arra, hogy az MKM a felsőoktatási intézményekkel áll kapcsolatban, és az államilag finanszírozott hallgatólétszámok elosztása által felsőoktatáspolitikai célkitűzéseket valósít meg - a hitéleti képzést leszámítva - nem mondhat le arról az igényről, hogy felsőoktatáspolitikai kontroll nélkül átengedje a világi képzések létszámainak meghatározását az egyházak részére. Minimálisan tehát egy egyeztetési folyamatot célszerű a rendszerbe iktatni.

(3) Ugyanez az elv a hitéleti képzésekre nem vonatkozik, hisz az az egyházak belügye, melybe az állam nem kíván beleavatkozni, ezért azt - ám a tervezhetőség szempontjainak szem előtt tartásával - a törvény pusztán bejelentéshez köti.

(4) E bekezdés a Pénzügyminisztérium határozott kikötéseként került a törvénybe, mellyel kapcsolatban indokolás helyett legfeljebb csak észrevételezni van mód azt, hogy ez arányeltolódásokat okozhat a felsőoktatáson belül a hitéleti, illetve azzal összefüggő képzések irányában a hallgatói összlétszámon belül.

-----STARTING---POINT---VEGE---

A 13. §-hoz

A hatálybaléptetés időpontját a költségvetési év kezdetéhez kellett igazítani, különös tekintettel a költségvetési többletkihatásokra.